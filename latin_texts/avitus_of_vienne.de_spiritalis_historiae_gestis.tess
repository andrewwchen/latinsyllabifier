<avit. dshg. 1.1> Quidquid agit varios humana in gente labores,
<avit. dshg. 1.2> Unde brevem carpunt mortalia tempora vitam,
<avit. dshg. 1.3> Vel quod polluti vitiantur origine mores,
<avit. dshg. 1.4> Quos aliena premunt priscorum facta parentum,
<avit. dshg. 1.5> Addatur quanquam nostra de parte reatus,
<avit. dshg. 1.6> Quod tamen amisso dudum peccatur honore,
<avit. dshg. 1.7> Ascribam tibi, prime pater, qui semine mortis
<avit. dshg. 1.8> Tollis succiduae vitalia germina proli. 
<avit. dshg. 1.9> Et licet hoc totum Christus persolverit in se,
<avit. dshg. 1.10> Contraxit quantum percussa in stirpe propago:
<avit. dshg. 1.11> Attamen auctoris vitio, qui debita lethi
<avit. dshg. 1.12> Instituit, morbosque suis ac funera misit,
<avit. dshg. 1.13> Vivit peccati moribunda in carne cicatrix.
<avit. dshg. 1.14> Iam Pater omnipotens librantis pondere verbi
<avit. dshg. 1.15> Undique collectis discreverat arida lymphis,
<avit. dshg. 1.16> Littoribus pontum constringens, flumina ripis:
<avit. dshg. 1.17> Iam proprias pulchro monstrabat lumine formas,
<avit. dshg. 1.18> Obscuro sedente die, varioque colore
<avit. dshg. 1.19> Plurima distinctum pingebat gratia mundum.
<avit. dshg. 1.20> Temporibus sortita vices tum lumina coelo
<avit. dshg. 1.21> Fulsere alterno solis lunaeque meatu.
<avit. dshg. 1.22> Quin et sidereus nocturno tempore candor
<avit. dshg. 1.23> Temperat horrentes astrorum luce tenebras
<avit. dshg. 1.24> Actutum suavi producens omnia fetu,
<avit. dshg. 1.25> Pulchra repentino vestita est gramine tellus. 
<avit. dshg. 1.26> Accepere genus sine germine iussa creari,
<avit. dshg. 1.27> Et semen voluisse, fuit. Sic ubere verbi
<avit. dshg. 1.28> Frondescunt silvae; teneris radicibus arbor
<avit. dshg. 1.29> Duravit vastos parvo sub tempore ramos.
<avit. dshg. 1.30> Protinus in varias animalia multa figuras
<avit. dshg. 1.31> Surgunt, et vacuum discurrunt bruta per orbem;
<avit. dshg. 1.32> Elatae in altum volucres, motuque citato
<avit. dshg. 1.33> Pendentes secuere vias, et in aere sudo
<avit. dshg. 1.34> Praepetibus librat membrorum pondere pennis.
<avit. dshg. 1.35> Post etiam clausi vasto sub gurgite pisces
<avit. dshg. 1.36> Respirant lymphis, flatusque sub aequore ducunt.
<avit. dshg. 1.37> Quaeque negant nobis, illis adut humida vitam. 
<avit. dshg. 1.38> Nec minus in pelago viviscont grandia cete,
<avit. dshg. 1.39> Accipiuntque cavis habitacula digna latebris:
<avit. dshg. 1.40> Et quae monstra solet rarus nunc prodere pontus,
<avit. dshg. 1.41> Aptat ad informes condens solertia formas.
<avit. dshg. 1.42> Quodque hominum falso credit mens nescia foedum,
<avit. dshg. 1.43> Per propriam speciem natura iudice pulchrum est.
<avit. dshg. 1.44> Ergo ubi completis fulserunt omnia rebus,
<avit. dshg. 1.45> Ornatuque suo perfectus constitit orbis,
<avit. dshg. 1.46> Tum Pater omnipotens aeterno lumine laetum
<avit. dshg. 1.47> Contulit ad terras sublimi ex aethere vultum,
<avit. dshg. 1.48> Illustrans quodcunque videt: placet ipsa tuenti
<avit. dshg. 1.49> Artifici factura suo, laudatque Creator
<avit. dshg. 1.50> Dispositum pulchro quem condidit ordine mundum.
<avit. dshg. 1.51> Tum demum tali sapientia voce locuta est:
<avit. dshg. 1.52> En praeclara nitet mundano machina cultu;
<avit. dshg. 1.53> Et tamen impletum perfectis omnibus orbem
<avit. dshg. 1.54> Quid iuvat ulterius nullo cultore teneri? 
<avit. dshg. 1.55> Sed ne longa novam contristent otia terram,
<avit. dshg. 1.56> Nunc homo formetur, summi quem tangat imago
<avit. dshg. 1.57> Numinis, et nostram, celso donatus honore,
<avit. dshg. 1.58> Induat interius formosa in mente figuram.
<avit. dshg. 1.59> Hunc libet erectum vultu praeponere pronis,
<avit. dshg. 1.60> Qui regat aeterno subiectum foedere mundum,
<avit. dshg. 1.61> Bruta domet, legem cunctis ac nomina ponat,
<avit. dshg. 1.62> Astra notet, coelique vias et sidera norit;
<avit. dshg. 1.63> Discat et inspectis discernere tempora signis:
<avit. dshg. 1.64> Subiiciat pelagus saevum, ingenioque tenaci
<avit. dshg. 1.65> Possideat quaecunque videt; cui bestia frendens
<avit. dshg. 1.66> Serviat, et posito discant mansueta furore
<avit. dshg. 1.67> Imperium iumenta pati, iussique ligari
<avit. dshg. 1.68> Festinent trepidi consueta in vincla iuvenci. 
<avit. dshg. 1.69> Quoque magis natura hominis sublimior exstet,
<avit. dshg. 1.70> Accipiat rectos in coelum tollere vultus:
<avit. dshg. 1.71> Factorem quaerat proprium, cui mente fideli
<avit. dshg. 1.72> Impendat famulam longaevo in tempore vitam.
<avit. dshg. 1.73> Haec ait, et fragilem dignatus tangere terram,
<avit. dshg. 1.74> Temperat humentem consperso in pulvere limum,
<avit. dshg. 1.75> Moliturque novum dives sapientia corpus.
<avit. dshg. 1.76> Non aliter quam nunc opifex cui artis in usu est
<avit. dshg. 1.77> Flectere laxatas per cuncta sequacia ceras,
<avit. dshg. 1.78> Et vultus implere manu, seu corpora gypso
<avit. dshg. 1.79> Fingere, vel segni speciem componere massa,
<avit. dshg. 1.80> Sic Pater omnipotens victurum protinus arvum
<avit. dshg. 1.81> Tractat, et in lento meditatur viscera coeno.
<avit. dshg. 1.82> Hinc arcem capitis sublimi in vertice signat,
<avit. dshg. 1.83> Septiforem vultum rationis sensibus aptans,
<avit. dshg. 1.84> Olfactu, auditu, visu, gustuque potentem. 
<avit. dshg. 1.85> Tactus erit solus, toto qui corpore iudex
<avit. dshg. 1.86> Sentiat, et proprium spargat per membra vigorem.
<avit. dshg. 1.87> Flexilis arctatur recavo sic lingua palato,
<avit. dshg. 1.88> Pressus ut in camera pulsantis verbero plectri
<avit. dshg. 1.89> Percusso resonet modulatus in aere sermo.
<avit. dshg. 1.90> Exin succiduum porrecto in corpore pectus
<avit. dshg. 1.91> Spargit ramosas post brachia fortia palmas.
<avit. dshg. 1.92> Succedit stomacho medius, qui tegmine molli
<avit. dshg. 1.93> Inter utrumque latus foveat vitalia, venter.
<avit. dshg. 1.94> Dividuam partem femur excipit, aptius ut se
<avit. dshg. 1.95> Alternus moveat duplicato poplite gressus.
<avit. dshg. 1.96> At parte ex alta, fingit quam conditor unus,
<avit. dshg. 1.97> Occipiti submissa suo descendere cervix
<avit. dshg. 1.98> Incipit, et vastos compagibus addere nervos.
<avit. dshg. 1.99> Spina rigens crebris inter commercia nodis
<avit. dshg. 1.100> Diffundit duplicem costarum ex ordine cratem.
<avit. dshg. 1.101> Pars interna novos vitae formatur ad usus,
<avit. dshg. 1.102> Naturale parant tegmen vitalia cordi,
<avit. dshg. 1.103> Massaque congestis pendens absconditur extis.
<avit. dshg. 1.104> Additur his tenui pascendus ab aere pulmo,
<avit. dshg. 1.105> Qui concepta trahens fenti spiramina flatus,
<avit. dshg. 1.106> Accipiat reddens, reddat quas sumpserit auras,
<avit. dshg. 1.107> Inque vicem crebro pellatur anhelitus haustus.
<avit. dshg. 1.108> Dextra tenet iecoris vegetandum sanguine fontem,
<avit. dshg. 1.109> Quo clausum venae spargunt per viscera flumen.
<avit. dshg. 1.110> Lienis laevum sortitur regula partem,
<avit. dshg. 1.111> Qua crines perhibent unguesque recrescere sectos,
<avit. dshg. 1.112> Nec concisa dolent: hinc nunc augmenta resumunt
<avit. dshg. 1.113> Quae vivunt sensuque carent in corporis usu. 
<avit. dshg. 1.114> Postquam perfectae iacuit novitatis imago,
<avit. dshg. 1.115> Formatumque lutum speciem pervenit in omnem:
<avit. dshg. 1.116> Vertitur in carnem limus, durataque molles
<avit. dshg. 1.117> Visceribus mediis traxerunt ossa medullas.
<avit. dshg. 1.118> Inseritur venis sanguis, vivoque colore
<avit. dshg. 1.119> Inficit ora rubor: toto tum corpore pallor
<avit. dshg. 1.120> Pellitur, et niveos depingit purpura vultus.
<avit. dshg. 1.121> Inde ubi perfectis consuescit vivere membris
<avit. dshg. 1.122> Totus homo, et sumant calefacta ut viscera solam
<avit. dshg. 1.123> Exspectant animam, puro quam fonte creator
<avit. dshg. 1.124> Promat, et erectos recturam mittat in artus.
<avit. dshg. 1.125> Lenem perpetuo flatum profundit ab ore,
<avit. dshg. 1.126> Inspiratque homini: quem protinus ille receptum
<avit. dshg. 1.127> Attrahit, et crebri discit spiraminis auras. 
<avit. dshg. 1.128> Postquam nascentem solers prudentia sensum
<avit. dshg. 1.129> Imbuit, et puro rationis lumine fulsit,
<avit. dshg. 1.130> Surgit, et erectis firmat vestigia plantis.
<avit. dshg. 1.131> Tum varias mundi species, coelique figuras
<avit. dshg. 1.132> Mirantem, tali compellat voce Creator:
<avit. dshg. 1.133> Haec quae mundanis cernis pulcherrima rebus
<avit. dshg. 1.134> Incrementa novis, ornatum tensa per orbem,
<avit. dshg. 1.135> Solus habe, totisque prior dominare fruendo.
<avit. dshg. 1.136> Tu mihi, cuncta tibi famulentur: maximus ordo est,
<avit. dshg. 1.137> Te parere pio qui subdidit omnia patri.
<avit. dshg. 1.138> Non species ullae, nec numina vana colantur,
<avit. dshg. 1.139> Non si quid coelo sublime novumque coruscat,
<avit. dshg. 1.140> Non quae vel terris vivunt formata, vel undis,
<avit. dshg. 1.141> Nec quod forte premens prohibet natura videri.
<avit. dshg. 1.142> Usibus ista tuis, non cultibus, esse memento:
<avit. dshg. 1.143> Praecellens factis factorem pronus adora.
<avit. dshg. 1.144> Interea sextus noctis primordia vesper
<avit. dshg. 1.145> Rettulit, alterno depellens tempore lucem;
<avit. dshg. 1.146> Dumque petunt dulcem spirantia cuncta quietem,
<avit. dshg. 1.147> Solvitur et somno laxati corporis Adam,
<avit. dshg. 1.148> Cui Pater omnipotens pressum per corda soporem
<avit. dshg. 1.149> Iecit, et immenso tardavit pondere sensus,
<avit. dshg. 1.150> Vis ut nulla queat sopitam solvere mentem.
<avit. dshg. 1.151> Non si forte fragor securas verberet aures,
<avit. dshg. 1.152> Nec si commoto coelum tunc intonet axe,
<avit. dshg. 1.153> Sed nec pressa manu rupissent membra quietem.
<avit. dshg. 1.154> Tum vero cunctis costarum ex ossibus unam
<avit. dshg. 1.155> Subducit laevo lateri, carnemque reponit.
<avit. dshg. 1.156> Erigitur pulchro genialis forma decore,
<avit. dshg. 1.157> Inque novum subito procedit femina vultum. 
<avit. dshg. 1.158> Quam Deus aeterna coniungens lege marito,
<avit. dshg. 1.159> Coniugii fructu pensat dispendia membri.
<avit. dshg. 1.160> Istius indicium somni mors illa secuta est,
<avit. dshg. 1.161> Sponte sua subiit sumpto quam corpore Christus.
<avit. dshg. 1.162> Qui cum passurus ligno sublimis in alto
<avit. dshg. 1.163> Penderet nexus, culpas dum penderet orbis,
<avit. dshg. 1.164> In latus extensi defixit missile lictor.
<avit. dshg. 1.165> Protinus exsiliens manavit vulnere lympha,
<avit. dshg. 1.166> Qua vivum populis iam tum spondente lavacrum,
<avit. dshg. 1.167> Fluxit martyrium signans et sanguinis unda.
<avit. dshg. 1.168> Inde quiescenti gemina dum nocte iaceret,
<avit. dshg. 1.169> De lateris membro surgens Ecclesia nupsit. 
<avit. dshg. 1.170> Principio rector tanti sacrare figuram
<avit. dshg. 1.171> Disponens vincli, nectit connubia verbo:
<avit. dshg. 1.172> Vivite concordi studio, mundumque replete,
<avit. dshg. 1.173> Crescat longaevum felici semine germen:
<avit. dshg. 1.174> Non annis numerus, vitae nec terminus esto.
<avit. dshg. 1.175> Progeniem sine fine dedi, quam tempore toto
<avit. dshg. 1.176> Aspicies, generi primus qui poneris auctor.
<avit. dshg. 1.177> Pronepos eductos spargens per saecla nepotes
<avit. dshg. 1.178> Viventes numeret proavos, inque ora parentum
<avit. dshg. 1.179> Ducant annosi natorum pignora nati.
<avit. dshg. 1.180> Tum lex coniugii, toto venerabilis aevo,
<avit. dshg. 1.181> Intemerata suo servabitur ordine cunctis.
<avit. dshg. 1.182> Femina persistat de viscere sumpta virili,
<avit. dshg. 1.183> Coniugio servare fidem; nec separet alter
<avit. dshg. 1.184> Quod iungit sociatque Deus; patremque relinquat
<avit. dshg. 1.185> Et matrem iusto constrictus amore maritus.
<avit. dshg. 1.186> Ista parentales non rumpant vincula curae,
<avit. dshg. 1.187> Vita sed amborum carnem teneatur ad unam. 
<avit. dshg. 1.188> Taliter aeterno coniungens foedere vota,
<avit. dshg. 1.189> Festivum dicebat hymen, castoque pudori
<avit. dshg. 1.190> Concinit angelicum iuncto modulamine carmen.
<avit. dshg. 1.191> Pro thalamo paradisus erat, mundusque dabatur
<avit. dshg. 1.192> In dotem, et laetis gaudebant sidera flammis.
<avit. dshg. 1.193> Est locus eoo mundi servatus in axe
<avit. dshg. 1.194> Secretis, natura, tuis, ubi solis ab ortu
<avit. dshg. 1.195> Vicinos nascens aurora repercutit Indos.
<avit. dshg. 1.196> Hic gens ardentem coeli subteriacet axem,
<avit. dshg. 1.197> Quam candor fervens albenti ex aethere fuscat.
<avit. dshg. 1.198> His semper lux pura venit, coeloque propinquo
<avit. dshg. 1.199> Nativam servant nigrantia corpora noctem. 
<avit. dshg. 1.200> Attamen in tetris splendentia lumina membris
<avit. dshg. 1.201> Captivo fulgore micant, visuque nitente
<avit. dshg. 1.202> Certior accrescit pullatis vultibus horror:
<avit. dshg. 1.203> Caesaries incompta riget, quae crine supino
<avit. dshg. 1.204> Stringitur, ut refugo careat frons nuda capillo.
<avit. dshg. 1.205> Sed magnum nostros quidquid defertur ad usus,
<avit. dshg. 1.206> His totum natura dedit telluris opimae.
<avit. dshg. 1.207> Quidquid odoratum pulchrumque allabitur, inde est
<avit. dshg. 1.208> Concolor his ebeni piceo de fomite ramus
<avit. dshg. 1.209> Surgit, et hic, eboris munus quae porrigit orbi,
<avit. dshg. 1.210> Informis pulchros deponit bellua dentes.
<avit. dshg. 1.211> Ergo ubi transmissis mundi caput incipit Indis,
<avit. dshg. 1.212> Quo perhibent terram confinia iungere coelo,
<avit. dshg. 1.213> Lucus inaccessa cunctis mortalibus arce
<avit. dshg. 1.214> Permanet, aeterno conclusus limite, postquam
<avit. dshg. 1.215> Decidit expulsus primaevi criminis auctor,
<avit. dshg. 1.216> Atque reis digne felici a sede revulsis,
<avit. dshg. 1.217> Coelestes haec sancta capit nunc aula ministros. 
<avit. dshg. 1.218> Non hic alterni succedit temporis unquam
<avit. dshg. 1.219> Bruma, nec aestivi redeunt post frigora soles,
<avit. dshg. 1.220> Excelsus calidum cum reddit circulus annum,
<avit. dshg. 1.221> Vel densante gelu canescunt arva pruinis.
<avit. dshg. 1.222> Hic ver assiduum coeli clementia servat:
<avit. dshg. 1.223> Turbidus Auster abest, semperque sub aere sudo
<avit. dshg. 1.224> Nubila diffugiunt iugi cessura sereno.
<avit. dshg. 1.225> Nec poscit natura loci quos non habet imbres,
<avit. dshg. 1.226> Sed contenta suo dotantur germina rore.
<avit. dshg. 1.227> Perpetuo viret omne solum, terraeque tepentis
<avit. dshg. 1.228> Blanda nitet facies; stant semper collibus herbae,
<avit. dshg. 1.229> Arboribusque comae; quae cum se flore frequenti
<avit. dshg. 1.230> Diffundunt, celeri confortant germina succo.
<avit. dshg. 1.231> Nam quidquid nobis toto nunc nascitur anno,
<avit. dshg. 1.232> Menstrua maturo dant illic tempora fructu. 
<avit. dshg. 1.233> Lilia perlucent nullo flaccentia sole,
<avit. dshg. 1.234> Nec tactus violat violas, roseumque ruborem
<avit. dshg. 1.235> Servans perpetuo suffundit gratia vultu.
<avit. dshg. 1.236> Sic cum desit hiems, nec torrida ferveat aestas,
<avit. dshg. 1.237> Fructibus autumnus, ver floribus occupat annum.
<avit. dshg. 1.238> Hic quae donari mentitur fama Sabaeis
<avit. dshg. 1.239> Cinnama nascuntur, vivax quae colligit ales,
<avit. dshg. 1.240> Natali cum fine perit, nidoque perusta
<avit. dshg. 1.241> Succedens sibimet quaesita morte resurgit:
<avit. dshg. 1.242> Nec contenta suo tantum semel ordine nasci;
<avit. dshg. 1.243> Longa veternosi renovatur corporis aetas,
<avit. dshg. 1.244> Incensamque levant exordia crebra senectam.
<avit. dshg. 1.245> Illic desudans fragrantia balsama ramus
<avit. dshg. 1.246> Perpetuum promit pingui de stipite fluxum.
<avit. dshg. 1.247> Tum si forte levis movit spiramina ventus,
<avit. dshg. 1.248> Flatibus exiguis, lenique impulsa susurro,
<avit. dshg. 1.249> Dives silva tremit foliis, ac flore salubri,
<avit. dshg. 1.250> Qui sparsus late suaves dispensat odores.
<avit. dshg. 1.251> Hic fons perspicuo resplendens gurgite surgit.
<avit. dshg. 1.252> Talis in argento non fulget gratia, tantam
<avit. dshg. 1.253> Nec crystalla trahunt nitido de frigore lucem.
<avit. dshg. 1.254> Margine riparum virides micuere lapilli,
<avit. dshg. 1.255> Et quas miratur mundi iactantia gemmas,
<avit. dshg. 1.256> Illic saxa iacent: varios dant arva colores,
<avit. dshg. 1.257> Et naturali campos diademate pingunt.
<avit. dshg. 1.258> Eductum leni fontis de vertice flumen
<avit. dshg. 1.259> Quattuor in largos confestim scinditur amnes.
<avit. dshg. 1.260> Euphratem, Tigrimque vocant, qui limite certo
<avit. dshg. 1.261> Longa sagittiferis faciunt confinia Parthis. 
<avit. dshg. 1.262> Tertius inde Geon, Latio qui nomine Nilus
<avit. dshg. 1.263> Dicitur ignoto cunctis plus nobilis ortu;
<avit. dshg. 1.264> Cuius in Aegyptum lenis perlabitur unda,
<avit. dshg. 1.265> Ditatura suam certo sub tempore terram.
<avit. dshg. 1.266> Nam quoties tumido perrumpit flumine ripas
<avit. dshg. 1.267> Alveus, et nigris campos perinundat arenis,
<avit. dshg. 1.268> Ubertas taxatur aqua, coeloque vacante
<avit. dshg. 1.269> Terrestrem pluviam diffusus porrigit amnis.
<avit. dshg. 1.270> Tunc inclusa latet lato sub gurgite Memphis,
<avit. dshg. 1.271> Et super absentes possessor navigat agros.
<avit. dshg. 1.272> Terminus omnis abest, aequatur iudice fluctu
<avit. dshg. 1.273> Annua suspendens contectus iurgia limes.
<avit. dshg. 1.274> Gramina nota videt laetus subsidere pastor,
<avit. dshg. 1.275> Inque locum pecorum viridantis iugere campi
<avit. dshg. 1.276> Succedunt nantes aliena per aequora pisces. 
<avit. dshg. 1.277> Ast postquam largo fecundans germina potu
<avit. dshg. 1.278> Lympha maritavit sitientis viscera terrae,
<avit. dshg. 1.279> Regreditur Nilus, sparsasque recolligit undas:
<avit. dshg. 1.280> Fit fluvius pereunte lacu: tum redditur alveo
<avit. dshg. 1.281> Pristina riparum conclusis fluctibus obex,
<avit. dshg. 1.282> Donec dividuum spargens per devia finem
<avit. dshg. 1.283> Gurgite septeno patulum percurrat in aequor.
<avit. dshg. 1.284> Sed cur dicatur tantum mundana latere
<avit. dshg. 1.285> Vertex Nile tuus? nam qui nesciris ab ortu,
<avit. dshg. 1.286> Non solus, sed quartus eras, diffusus ab illo,
<avit. dshg. 1.287> Despicit excelso qui flumina cuncta meatu,
<avit. dshg. 1.288> Ipsius atque pater pelagi supereminet omnes,
<avit. dshg. 1.289> Quas montes, quas plana vomunt, quas nubila, lymphas.
<avit. dshg. 1.290> Quartus Physon erit, quem possidet India Gangem,
<avit. dshg. 1.291> Motus odorifero quoties qui vertice crevit,
<avit. dshg. 1.292> Deciduas pulchro quas spargunt flumina luco
<avit. dshg. 1.293> Praelambens furatur opes, et gurgite nostrum
<avit. dshg. 1.294> Ducit in exsilium. Nam ripa largus utraque,
<avit. dshg. 1.295> Amnibus ut nostris enodes ferre papyros,
<avit. dshg. 1.296> Aut scirpos algasque leves deducere mos est,
<avit. dshg. 1.297> Excrementa trahens magnus sic ditia Ganges
<avit. dshg. 1.298> Hoc etiam donat mundo, quod proiicit alveo.
<avit. dshg. 1.299> Interea primi, summus quos iunxerat auctor,
<avit. dshg. 1.300> In paradisiaca ponuntur sede parentes. 
<avit. dshg. 1.301> Tum rector tali proponit praemia lege:
<avit. dshg. 1.302> O summum factoris opus, quos sola creavit
<avit. dshg. 1.303> Nostra manus, nasci cum caetera voce iuberem,
<avit. dshg. 1.304> Aspicitis quanto pulcherrimus ubere lucus
<avit. dshg. 1.305> Per multas famuletur opes? haec cuncta dabuntur
<avit. dshg. 1.306> Ad vestros sine fine cibos, hinc esca petatur:
<avit. dshg. 1.307> Sumite concessas fruges, et carpite poma.
<avit. dshg. 1.308> Hic operis dulci studio secura quiescat
<avit. dshg. 1.309> Deliciisque fruens longaevo in tempore vita.
<avit. dshg. 1.310> Est tamen in medio nemoris quam cernitis arbor
<avit. dshg. 1.311> Notitiam recti pravique in germine portans:
<avit. dshg. 1.312> Huius ab accessu vetitum restringite tactum.
<avit. dshg. 1.313> Nec vos forte premat temeraria discere cura
<avit. dshg. 1.314> Quod doctor prohibet: melius nescire beatis
<avit. dshg. 1.315> Quod quaesisse nocet; testor quem fecimus orbem,
<avit. dshg. 1.316> Quod si quis vetitum praesumpserit arbore pomum,
<avit. dshg. 1.317> Audax commissum mortis discrimine pendet.
<avit. dshg. 1.318> Non immensa loquor; facilis custodia recti est:
<avit. dshg. 1.319> Servator vitam, finem temerator habebit.
<avit. dshg. 1.320> Accipiunt iuvenes dictum, laetique sequuntur,
<avit. dshg. 1.321> Spondentes cuncto servandam tempore legem.
<avit. dshg. 1.322> Sic ignara mali novitas, nec conscia fraudis,
<avit. dshg. 1.323> Incautas nulla tetigit formidine mentes.
<avit. dshg. 1.324> At pater instructos sacrata in sede relinquens,
<avit. dshg. 1.325> Laetus in astrigeram coeli se sustulit aulam.
<avit. dshg. 2.1> Utitur interea, venturi nescia casus,
<avit. dshg. 2.2> Libertas secura bonis, fruiturque beata
<avit. dshg. 2.3> Ubertate loci. Largos hinc porrigit illis
<avit. dshg. 2.4> Telius prompta cibos: fruticis quin altor opimi
<avit. dshg. 2.5> Sumitur assiduus tenui de cespite fructus.
<avit. dshg. 2.6> At si curvati fecundo pondere rami
<avit. dshg. 2.7> Mitia submittunt sublimi ex arbore poma,
<avit. dshg. 2.8> Protinus in florem vacuus turgescere palmes
<avit. dshg. 2.9> Incipit, inque novis fetum promittere gemmis.
<avit. dshg. 2.10> Iam si praedulces delectat carpere somnos,
<avit. dshg. 2.11> Mollibus in pratis, pictaque recumbitur herba. 
<avit. dshg. 2.12> Cumque voluntati sacrum nemus offerat omnes
<avit. dshg. 2.13> Delicias, opibusque novis se praebeat amplum:
<avit. dshg. 2.14> Sic epulas tamen hi capiunt, escamque requirunt,
<avit. dshg. 2.15> Compellit quod nulla fames, nec lassa fovendo
<avit. dshg. 2.16> Indigus hortatur compleri viscera venter. 
<avit. dshg. 2.17> Et nisi concessum libuisset noscere pastum,
<avit. dshg. 2.18> Esuriens ignota cibos non posceret ullos,
<avit. dshg. 2.19> Nullaque constantem fulcirent pabula vitam.
<avit. dshg. 2.20> Corpora nuda vident, et mutua cernere membra
<avit. dshg. 2.21> Non pudet, atque rudis foedum nil sentit honestas.
<avit. dshg. 2.22> Non natura hominis, vitium sed causa pudori est;
<avit. dshg. 2.23> Nam quaecunque bonus formavit membra Creator,
<avit. dshg. 2.24> Ut pudibunda forent, carnis post compulit usus. 
<avit. dshg. 2.25> Tunc mens intactos servabat candida visus,
<avit. dshg. 2.26> Angelicae qualis narratur gloria vitae
<avit. dshg. 2.27> Sidereas habitare domos; qualemque redemptis
<avit. dshg. 2.28> Spondet reddendam mortis post tempora Christus:
<avit. dshg. 2.29> Queis neque coniugium curae nec foedere turpi
<avit. dshg. 2.30> Miscebit calidos carnalis copula sexus.
<avit. dshg. 2.31> Cessabit gemitus, luxus, metus, ira, voluptas,
<avit. dshg. 2.32> Fraus, dolor, atque dolus, moeror, discordia, livor.
<avit. dshg. 2.33> Nullus egens, nullus cupiens, sed pace sub una
<avit. dshg. 2.34> Sufficiet cunctis sanctorum gloria Christus.
<avit. dshg. 2.35>  His protoplastorum sensum primordia sacra
<avit. dshg. 2.36> Continuere bonis, donec certamine primo
<avit. dshg. 2.37> Vinceret oppressos fallacem culpa per hostem. 
<avit. dshg. 2.38> Angelus hic dudum fuerat, sed crimine postquam
<avit. dshg. 2.39> Succensus proprio, tumidos exarsit in ausus,
<avit. dshg. 2.40> Se semet fecisse putans, suus ipse Creator
<avit. dshg. 2.41> Quod fuerit, rabido concepit corde furorem,
<avit. dshg. 2.42> Auctoremque negans, Divinum consequar, inquit,
<avit. dshg. 2.43> Nomen, et aeternam ponam super aethera sedem,
<avit. dshg. 2.44> Excelso similis, summis nec viribus impar.
<avit. dshg. 2.45> Talia iactantem praecelsa potentia coelo
<avit. dshg. 2.46> Iecit, et eiectum prisco spoliavit honore.
<avit. dshg. 2.47> Quique creaturae praefulsit in ordine primus,
<avit. dshg. 2.48> Primas venturo pendet sub iudice poenas.
<avit. dshg. 2.49> Quandoquidem gravior talem sententia punit,
<avit. dshg. 2.50> Quem mirum cecidisse putes? nam crimen acerbat
<avit. dshg. 2.51> Auctor, in ignaro minor est peccante reatus,
<avit. dshg. 2.52> Durius atque malum quod maior fecit habetur,
<avit. dshg. 2.53> Sed quod vivaces praetendit in abdita sensus,
<avit. dshg. 2.54> Quodque futura videt, rerumque arcana resignat,
<avit. dshg. 2.55> Angelici fervens superest natura vigoris.
<avit. dshg. 2.56> Horrendum dictu, signisque notabile monstrum. 
<avit. dshg. 2.57> Nam quidquid toto dirum committitur orbe,
<avit. dshg. 2.58> Iste docet, scelerumque manus ac tela gubernat,
<avit. dshg. 2.59> Pugnat et occultus per publica crimina latro.
<avit. dshg. 2.60> Et nunc saepe hominum, nunc ille in saeva ferarum
<avit. dshg. 2.61> Vertitur ora, novos varians fallentia vultus.
<avit. dshg. 2.62> Alitis interdum subito mentita volantis
<avit. dshg. 2.63> Fit species, habitusque iterum confingit honestos,
<avit. dshg. 2.64> Apparens nec non pulchro ceu corpore virgo,
<avit. dshg. 2.65> Pertrahit ardentes obscena in gaudia visus.
<avit. dshg. 2.66> Saepe etiam cupidis argentum immane coruscat,
<avit. dshg. 2.67> Accenditque animus auri fallentis amore,
<avit. dshg. 2.68> Delusos fugiens vano phantasmate tactus.
<avit. dshg. 2.69> Nulli certa fides constat vel gratia formae
<avit. dshg. 2.70> Sed quo quemque modo capiat, teneatque nocendo
<avit. dshg. 2.71> Opportuna dolis, clausaeque accommoda fraudi,
<avit. dshg. 2.72> Sumitur exterior simulata fronte figura. 
<avit. dshg. 2.73> Maior adhuc etiam saevo permissa potestas,
<avit. dshg. 2.74> Ut sanctum vincat; dudum collata creato
<avit. dshg. 2.75> Sic natura valet, rectam quam condidit auctor,
<avit. dshg. 2.76> Sed post ad pravos subversor transtulit usus.
<avit. dshg. 2.77>  Vidit ut iste novos homines in sede quieta
<avit. dshg. 2.78> Ducere felicem nullo discrimine vitam,
<avit. dshg. 2.79> Lege sub accepta Domino famularier orbis,
<avit. dshg. 2.80> Subiectisque frui placida inter gaudia rebus:
<avit. dshg. 2.81> Commovit subitum zeli scintilla vaporem,
<avit. dshg. 2.82> Excrevitque calens in saeva incendia livor.
<avit. dshg. 2.83> Vicinus tunc forte fuit, quo concidit alto,
<avit. dshg. 2.84> Lapsus, et innexam traxit per prona catervam.
<avit. dshg. 2.85> Hoc recolens, casumque premens in corde recentem,
<avit. dshg. 2.86> Plus doluit periisse sibi quod possidet alter. 
<avit. dshg. 2.87> Tunc mixtus cum felle pudor sic pectore questus
<avit. dshg. 2.88> Explicat, et tali suspiria voce relaxat.
<avit. dshg. 2.89>  Proh dolor, hoc nobis subitum consurgere plasma,
<avit. dshg. 2.90> Invisumque genus nostra crevisse ruina!
<avit. dshg. 2.91> Me celsum virtus habuit, nunc ecce reiectus
<avit. dshg. 2.92> Pellor, et angelico limus succedit honori.
<avit. dshg. 2.93> Coelum terra tenet, vili compage levata
<avit. dshg. 2.94> Regnat humus, nobisque perit translata potestas.
<avit. dshg. 2.95> Non tamen in totum periit: pars magna retentat
<avit. dshg. 2.96> Vim propriam, summaque cluit virtute nocendi.
<avit. dshg. 2.97> Nec differre iuvat; iam nunc certamine blando
<avit. dshg. 2.98> Congrediar, dum prima salus, experta nec ullos
<avit. dshg. 2.99> Simplicitas ignara dolos, ad tela patebit.
<avit. dshg. 2.100> Et melius soli capientur fraude, priusquam
<avit. dshg. 2.101> Fecundam mittant aeterna in saecula prolem. 
<avit. dshg. 2.102> Immortale nihil terra prodire sinendum est:
<avit. dshg. 2.103> Fons generis pereat, capitis deiectio victi
<avit. dshg. 2.104> Semen mortis erit; pariat discrimina lethi
<avit. dshg. 2.105> Vitae principium; cuncti feriantur in uno;
<avit. dshg. 2.106> Non faciet vivum radix occisa cacumen.
<avit. dshg. 2.107> Haec mihi deiecto tandem solatia restant.
<avit. dshg. 2.108> Si nequeo clausos iterum conscendere coelos,
<avit. dshg. 2.109> His quoque claudentur: levius cecidisse putandum est,
<avit. dshg. 2.110> Si nova perdatur simili substantia casu,
<avit. dshg. 2.111> Si comes excidii subeat consortia poenae
<avit. dshg. 2.112> Et quos praevideo nobiscum dividat ignes. 
<avit. dshg. 2.113> Sed ne difficilis fallendi causa putetur;
<avit. dshg. 2.114> Haec monstranda via est, dudum quam sponte cucurri
<avit. dshg. 2.115> In pronum lapsus; quae me iactantia regno
<avit. dshg. 2.116> Depulit, haec hominem paradisi limine pellet.
<avit. dshg. 2.117> Sic ait, et gemitus vocem clausere dolentis.
<avit. dshg. 2.118>  Forte fuit cunctis animantibus altior astu,
<avit. dshg. 2.119> Aemulus arguto callet qui pectore serpens:
<avit. dshg. 2.120> Huius transgressor de cunctis sumere formam
<avit. dshg. 2.121> Eligit, aerium circumdans tegmine corpus,
<avit. dshg. 2.122> Inque repentinum mutatus tenditur anguem:
<avit. dshg. 2.123> Fit longa cervice draco, splendentia colla
<avit. dshg. 2.124> Depingit maculis, teretisque volumina dorsi
<avit. dshg. 2.125> Asperat, et squamis per terga rigentibus armat. 
<avit. dshg. 2.126> Qualis vere novo, primis cum mensibus aestas
<avit. dshg. 2.127> Praemittit laetos post frigora pigra tepores,
<avit. dshg. 2.128> Evadens veterem reparatis motibus annum,
<avit. dshg. 2.129> Et siccum nitido discingens corpore tegmen,
<avit. dshg. 2.130> Procedit coluber, terrarumque abdita linquens,
<avit. dshg. 2.131> Praefert terribilis metuendum forma decorem.
<avit. dshg. 2.132> Dira micant oculi: tum lumine visus acuto
<avit. dshg. 2.133> Laetior optatum discit consuescere solem.
<avit. dshg. 2.134> Nunc simulat blandum, crebro ceu carmine fauces
<avit. dshg. 2.135> Ludunt, et trifidam dispergunt guttura linguam.
<avit. dshg. 2.136>  Ergo ut vipeream malesuada fraude figuram
<avit. dshg. 2.137> Induit, et totum fallax processit in anguem,
<avit. dshg. 2.138> Pervolat ad lucem; nam forte rubentia laeti
<avit. dshg. 2.139> Carpebant iuvenes viridi de palmite mala. 
<avit. dshg. 2.140> Tum veritus serpens, firma ne mente virili
<avit. dshg. 2.141> Non queat iniecto subvertere corda veneno,
<avit. dshg. 2.142> Arboris erectae spiris reptantibus alto
<avit. dshg. 2.143> Porrigitur, tractumque suum sublimibus aequans,
<avit. dshg. 2.144> Auditum facilem leni sic voce momordit.
<avit. dshg. 2.145> O felix, mundique decus pulcherrima virgo,
<avit. dshg. 2.146> Ornant quam roseo praefulgens forma pudore,
<avit. dshg. 2.147> Tu generi ventura parens, te maximus orbis
<avit. dshg. 2.148> Exspectat matrem: tu prima et certa voluptas
<avit. dshg. 2.149> Solamenque viri, sine qua non viveret ipse,
<avit. dshg. 2.150> Ut maior, sic iure tuo subiectus amori
<avit. dshg. 2.151> Praedulcis coniux, reddes cui foedere prolem.
<avit. dshg. 2.152> Vobis digna datur paradisi in vertice sedes,
<avit. dshg. 2.153> Vos subiecta tremit famulans substantia mundi:
<avit. dshg. 2.154> Quod coelum, quod terra creat, quod gurgite magno
<avit. dshg. 2.155> Producit pelagus, vestros confertur in usus.
<avit. dshg. 2.156> Nil natura negat, datur ecce in cuncta potestas. 
<avit. dshg. 2.157> Non equidem invideo, miror magis: ut tamen una
<avit. dshg. 2.158> Contineat liber dulci super arbore tactus,
<avit. dshg. 2.159> Scire velim quis dira iubet, quis talia dona
<avit. dshg. 2.160> Invidet, et rebus ieiunia miscet opimis.
<avit. dshg. 2.161> Haec male blanditam finxerunt sibila vocem.
<avit. dshg. 2.162> Quis stupor, o mulier, mentem caligine clausit
<avit. dshg. 2.163> Cum serpente loqui? verbum committere bruto
<avit. dshg. 2.164> Non pudet, ut vestram praesumat bellua linguam,
<avit. dshg. 2.165> Et monstrum pateris, responsumque insuper addis?
<avit. dshg. 2.166>  Ergo ubi mortiferum seductilis Eva venenum
<avit. dshg. 2.167> Auribus accipiens cladi consensit iniquae,
<avit. dshg. 2.168> Tunc ad serpentem vano sic ore locuta est.
<avit. dshg. 2.169> Suavibus o pollens coluber dulcissime dictis,
<avit. dshg. 2.170> Non, ut rere, Deus nobis ieiunia suasit,
<avit. dshg. 2.171> Nec prohibet largo curari corpora pastu. 
<avit. dshg. 2.172> Ecce vides epulas totus quas porrigit orbis:
<avit. dshg. 2.173> Omnibus his licito genitor promptissimus uti
<avit. dshg. 2.174> Praestitit, et totas vitae laxavit habenas.
<avit. dshg. 2.175> Haec sola est nemoris medii quam perspicis arbor
<avit. dshg. 2.176> Interdicta cibis, haec tantum tangere poma
<avit. dshg. 2.177> Non licitum, dives praesumit caetera victus.
<avit. dshg. 2.178> Nam si libertas temerarit noxia legem,
<avit. dshg. 2.179> Iurans terribili praedixit voce Creator,
<avit. dshg. 2.180> Quadam nos statim luituros morte reatum.
<avit. dshg. 2.181> Quid vocitet mortem tu nunc, doctissime serpens,
<avit. dshg. 2.182> Pande libens, quoniam rudibus non cognita res est.
<avit. dshg. 2.183>  Callidus inde draco, et lethi tum sponte magister,
<avit. dshg. 2.184> Interitum docet, et captas sic fatur ad aures.
<avit. dshg. 2.185> Terroris vacuum formidas femina nomen.
<avit. dshg. 2.186> Non veniet vobis rapidae sententia mortis:
<avit. dshg. 2.187> Sed pater invisus sortem non contulit aequam,
<avit. dshg. 2.188> Nec vos scire dedit, sibimet quae summa reservat. 
<avit. dshg. 2.189> Quid iuvat ornatum comprendi aut cernere mundum,
<avit. dshg. 2.190> Et caecas misero concludi carcere mentes?
<avit. dshg. 2.191> Corporeos pariter sensus, oculosque patentes
<avit. dshg. 2.192> Sic brutis natura creat, sol omnibus unus
<avit. dshg. 2.193> Servit, et humano non distat bellua visu.
<avit. dshg. 2.194> Consilium mage sume meum, mentemque supernis
<avit. dshg. 2.195> Insere, et erectos in coelum porrige sensus.
<avit. dshg. 2.196> Namque hoc quod vetitum formidas tangere pomum;
<avit. dshg. 2.197> Scire dabit quaecunque pater secreta reponit.
<avit. dshg. 2.198> Tu modo suspensos tantum ne contine tactus,
<avit. dshg. 2.199> Ne captiva diu frenetur lege voluptas. 
<avit. dshg. 2.200> Namque ubi divinum libaveris ore saporem,
<avit. dshg. 2.201> Mox purgata suo facient te lumina visu
<avit. dshg. 2.202> Aequiparare deos, sic sancta ut noxia nosse,
<avit. dshg. 2.203> Iniustum recto, falsum discernere vero.
<avit. dshg. 2.204>  Talia fallaci spondentem dona susurro
<avit. dshg. 2.205> Credula submisso miratur femina vultu.
<avit. dshg. 2.206> Et iam iamque magis cunctari ac flectere sensum
<avit. dshg. 2.207> Incipit, et dubiam letho plus addere mentem.
<avit. dshg. 2.208> Ille ut vicino victam discrimine sensit,
<avit. dshg. 2.209> Atque iterum nomen memorans arcemque deorum,
<avit. dshg. 2.210> Unum de cunctis lethali ex arbore malum
<avit. dshg. 2.211> Detrahit, et suavi pulchrum perfundit odore,
<avit. dshg. 2.212> Conciliat speciem, nutantique insuper offert.
<avit. dshg. 2.213> Nec spernit miserum mulier male credula munus.
<avit. dshg. 2.214> Sed capiens manibus pomum lethale retractat.
<avit. dshg. 2.215> Naribus interdum labiisque patentibus ultro
<avit. dshg. 2.216> Iungit, et ignorans ludit de morte futura. 
<avit. dshg. 2.217>  O quoties ori admotum compuncta retraxit,
<avit. dshg. 2.218> Audacisque mali titubans sub pondere dextra
<avit. dshg. 2.219> Cessit, et effectum sceleris tremefacta refugit!
<avit. dshg. 2.220> Diis tamen esse cupit similis, serpitque venenum
<avit. dshg. 2.221> Ambitione nocens; rapiunt contraria mentem,
<avit. dshg. 2.222> Hinc amor, inde metus; pulsat iactantia legem,
<avit. dshg. 2.223> Interdumque etiam lex subvenit; aestuat anceps
<avit. dshg. 2.224> Dividui cordis dura inter praelia fluctus.
<avit. dshg. 2.225> Nec tamen incentor desistit fallere serpens;
<avit. dshg. 2.226> Ostentatque cibum dubiae, queriturque morari.
<avit. dshg. 2.227> Et iuvat in lapsum pendentis prona ruinae.
<avit. dshg. 2.228>  Ut tandem victae gravior sententia sedit,
<avit. dshg. 2.229> Aeternam tentare famem per criminis escam,
<avit. dshg. 2.230> Serpentem satiare cibo quem sumeret ipsa,
<avit. dshg. 2.231> Annuit insidiis, pomumque vorata momordit.
<avit. dshg. 2.232> Dulce subit virus, capitur mors horrida pastu. 
<avit. dshg. 2.233> Continet hic primum sua gaudia callidus anguis,
<avit. dshg. 2.234> Dissimulatque ferum victoria saeva triumphum.
<avit. dshg. 2.235>  Ignarus facti diversa parte revertens
<avit. dshg. 2.236> Adam diffusi laetus per gramina campi
<avit. dshg. 2.237> Coniugis amplexus atque oscula casta petebat.
<avit. dshg. 2.238> Occurrit mulier, cui tunc audacia primum
<avit. dshg. 2.239> Flabat femineos animosa in corda furores.
<avit. dshg. 2.240> Et sic orsa loqui, semesum namque gerebat
<avit. dshg. 2.241> Asservans misero pomum exitiale marito.
<avit. dshg. 2.242> Sume cibum dulcis vitali ex germine coniux,
<avit. dshg. 2.243> Quod similem summo faciet te forte Tonanti,
<avit. dshg. 2.244> Numinibusque parem; non hoc tibi nescia donum
<avit. dshg. 2.245> Sed iam docta fero; primus mea viscera gustus
<avit. dshg. 2.246> Attigit, audaci dissolvens pacta periclo. 
<avit. dshg. 2.247> Crede libens, mentem scelus est dubitasse virilem
<avit. dshg. 2.248> Quod mulier potui; praecedere forte timebas;
<avit. dshg. 2.249> Saltem consequere, atque animos attolle iacentes.
<avit. dshg. 2.250> Lumina cur flectis? cur prospera vota moraris?
<avit. dshg. 2.251> Venturoque diu tempus furaris honori?
<avit. dshg. 2.252>  Haec effata dabat victurae fercula mortis,
<avit. dshg. 2.253> Intereunte anima lethum dum crimina pascunt.
<avit. dshg. 2.254> Accipit infelix malesuadi verba susurri,
<avit. dshg. 2.255> Inflexosque retro deiecit ad ultima sensus.
<avit. dshg. 2.256> Non illum trepidi concussit cura pavoris,
<avit. dshg. 2.257> Nec quantum gustu cunctata est femina primo;
<avit. dshg. 2.258> Sed sequitur velox, miseraeque ex coniugis ore
<avit. dshg. 2.259> Constanter rapit inconstans dotale venenum.
<avit. dshg. 2.260> Faucibus et patulis inimicas porrigit escas. 
<avit. dshg. 2.261> Vix uno pomum libarat succida morsu
<avit. dshg. 2.262> Ingluvies, summumque dabat vix esca saporem:
<avit. dshg. 2.263> Ecce repentinus fulgor circumstitit ora,
<avit. dshg. 2.264> Lugendoque novos respersit lumine visus.
<avit. dshg. 2.265> Non caecos natura dedit, nec luminis usu
<avit. dshg. 2.266> Privatam faciem peperit perfectio formae.
<avit. dshg. 2.267> Nunc mage caecus eris, cui iam non sufficit illud
<avit. dshg. 2.268> Noscere, quod tantus voluit te nosse creator.
<avit. dshg. 2.269> Ad vitam vobis cernendi facta facultas:
<avit. dshg. 2.270> Vos etiam lethum vestra sed sponte videtis.
<avit. dshg. 2.271> Tum patuisse gemunt oculos; nam culpa rebellis
<avit. dshg. 2.272> Fulsit, et obscenos senserunt corpora motus.
<avit. dshg. 2.273> Tunc primum nudos (dubium quid dicere possim
<avit. dshg. 2.274> Exstinctus natusne) pudor circumspicit artus.
<avit. dshg. 2.275> Erubuit propriae iam mens sibi conscia culpae,
<avit. dshg. 2.276> Regnavitque suis carnis lex indita membris. 
<avit. dshg. 2.277>   Namque hinc posteritas vitiato germine duxit
<avit. dshg. 2.278> Artibus illicitis cognoscere velle futura,
<avit. dshg. 2.279> Arcanisque sacris tardos immittere sensus,
<avit. dshg. 2.280> Edita vel coelo, vel tetro mersa profundo
<avit. dshg. 2.281> Rimari, et cautas naturae irrumpere leges.
<avit. dshg. 2.282> Quaerere nunc astris quo quisquam sidere natus,
<avit. dshg. 2.283> Prospera quam ducat restantis tempora vitae,
<avit. dshg. 2.284> Dissimilem paribus proventum discere signis.
<avit. dshg. 2.285> Nec non et geminos uno sub tempore fusos.
<avit. dshg. 2.286> Quos indiscretus luci produxerit ortus,
<avit. dshg. 2.287> Motibus adversis varia sub sorte notare.
<avit. dshg. 2.288> Indigetes quosdam stellis ascribere divos,
<avit. dshg. 2.289> Iunior antiquis aetas quos praetulit astris;
<avit. dshg. 2.290> Atque infernali iam dudum nocte sepultis
<avit. dshg. 2.291> Vana per immensum disponere nomina coelum. 
<avit. dshg. 2.292>   Iam magicam digne valeat quis dicere fraudem,
<avit. dshg. 2.293> Occultas tacito tentantem pectore vires,
<avit. dshg. 2.294> Divinis iungi virtutibus et cupientem?
<avit. dshg. 2.295> Legifer ut quondam vates, sub rege superbo,
<avit. dshg. 2.296> Dum nova monstraret iussi miracula signi,
<avit. dshg. 2.297> Commovit livore magos ut talia tentent,
<avit. dshg. 2.298> Accumulentque suas zelo fervente ruinas.
<avit. dshg. 2.299> Illis suppeteret recta si forte potestas,
<avit. dshg. 2.300> Demere, non etiam festinent addere monstra.
<avit. dshg. 2.301> Aemula sed signis tantum, non viribus aequa,
<avit. dshg. 2.302> Quod removere nequit, duplicavit iustius ira.
<avit. dshg. 2.303> Hinc est laudato quod possunt carmine Marsi,
<avit. dshg. 2.304> Cum tacita saevos producunt arte dracones
<avit. dshg. 2.305> Absentes et saepe iubent confligere secum. 
<avit. dshg. 2.306> Tunc ut quisque gravem bello praesenserit hydrum,
<avit. dshg. 2.307> Aspidis aut durae clausas cognoverit aures,
<avit. dshg. 2.308> Concutit interius secreti carminis arma:
<avit. dshg. 2.309> Protinus et lassis verbo luctante venenis,
<avit. dshg. 2.310> Mox impune manu coluber tractatur inermis
<avit. dshg. 2.311> Et morsus tantum, non virus, in angue timetur.
<avit. dshg. 2.312> Interdum perit incantans, si callida surdus
<avit. dshg. 2.313> Adiuratoris contempsit murmura serpens.
<avit. dshg. 2.314> Hoc quoniam de matre trallunt, et origine prima,
<avit. dshg. 2.315> Anguineae fraudis quod sic linguaeque periti,
<avit. dshg. 2.316> Mutua per speciem reddunt commercia fandi.
<avit. dshg. 2.317> Nec minus his pulsat contraria cura salutis,
<avit. dshg. 2.318> Angit praescitus ducti quos terminus aevi;
<avit. dshg. 2.319> Cum tamen eductas infernis sedibus umbras
<avit. dshg. 2.320> Colloquium miscere putent, et nota referre. 
<avit. dshg. 2.321> Spiritus erroris sed qui bacchatur in illis,
<avit. dshg. 2.322> Ad consulta parat vanis responsa figuris.
<avit. dshg. 2.323> Et ne porrecto dicantur singula verbo
<avit. dshg. 2.324> Praesenti illusus, damnabitur ille perenni
<avit. dshg. 2.325> Iudicio, quisquis vetitum cognoscere tentat.
<avit. dshg. 2.326>  Nec iam sola fuit scrutatrix Eva malorum:
<avit. dshg. 2.327> Dicam nunc aliam, tali quae peste laborans,
<avit. dshg. 2.328> Et coniuncta viro, proprium non vicerit Adam.
<avit. dshg. 2.329> Peccandi quasdam fervor succenderat urbes,
<avit. dshg. 2.330> Civica permittens laxatis crimina frenis. 
<avit. dshg. 2.331> Incestus pro lege fuit, totumque libido
<avit. dshg. 2.332> Ius habuit, regni sedem metata voluptas
<avit. dshg. 2.333> Indigenas populos domina sub carne tenebat:
<avit. dshg. 2.334> Et scelerum studio, fida quod plebe local
<avit. dshg. 2.335> Dudum parendi promptis respublica iussit,
<avit. dshg. 2.336> Abstinuisse nefas, et non peccasse pudendum
<avit. dshg. 2.337> Credebant omnes, facinus quos iunxerat unum.
<avit. dshg. 2.338> Talibus offensus iudex atque arbiter orbis
<avit. dshg. 2.339> Cum fureret, flammasque loco finemque pararet,
<avit. dshg. 2.340> Quemdam dissimilem cunctis, tectoque latentem,
<avit. dshg. 2.341> Qui tunc forte fuit propria peregrinus in urbe,
<avit. dshg. 2.342> Atque inter multos solum sic alloquitur Loth:
<avit. dshg. 2.343> Oppida lascivo iam dudum plena furore
<avit. dshg. 2.344> Respergunt coelum maculis, nostrasque fatigant
<avit. dshg. 2.345> Quamvis obstructas scelerum clamoribus aures.
<avit. dshg. 2.346> Imminet exitium, tellus succensa reatu
<avit. dshg. 2.347> Ignibus ardebit, restinguet fulminis imber
<avit. dshg. 2.348> Quae non exstinxit ferventia crimina fletus. 
<avit. dshg. 2.349> Ipsa in perpetuas solvetur terra favillas,
<avit. dshg. 2.350> Quae vivos cineres et post incendia servans,
<avit. dshg. 2.351> Sicque solum fingens, leviter si calce teretur,
<avit. dshg. 2.352> Ad minimum fugiens discedet pallida tactum.
<avit. dshg. 2.353> Tu nunc linque domum, perituras desere terras
<avit. dshg. 2.354> Et rea cum dignis subsidant arva colonis.
<avit. dshg. 2.355> Nec tete impendens lethum coniunxerit illis,
<avit. dshg. 2.356> Non iunxit quos vita. Tibi solatia coniux
<avit. dshg. 2.357> Praebeat, hac tantum socia contentus abito.
<avit. dshg. 2.358> Accelerate fugam, tendatur tramite recto,
<avit. dshg. 2.359> Neu subvertendas quisquam respexerit urbes.
<avit. dshg. 2.360> Vos nescite malum; poenas quicunque subibit
<avit. dshg. 2.361> Aspiciat, mortisque suae spectacula secum
<avit. dshg. 2.362> Qui meruere ferant: salvandis terror abesto.
<avit. dshg. 2.363> Haec Pater; ast illi properant abscedere terra,
<avit. dshg. 2.364> Inciduntque moras, crudeliaque arva relinquunt. 
<avit. dshg. 2.365>  Coeperat obduci victum caligine densa,
<avit. dshg. 2.366> Atque ignota prius demittere murmura coelum.
<avit. dshg. 2.367> Nec sic ut tonitru crebro cum percitus aether
<avit. dshg. 2.368> Ostentat pavidis innoxia fulmina terris.
<avit. dshg. 2.369> Sed prorsus finale malum stridore minaci
<avit. dshg. 2.370> Tetra per aerios mittebant signa tumultus.
<avit. dshg. 2.371> Tendebant moniti simul, et mandata tenentes
<avit. dshg. 2.372> Concessam rectis ad sedem vultibus ibant.
<avit. dshg. 2.373> Callidus alta petens sed qui subverterat Evam
<avit. dshg. 2.374> Serpens, femineam consuetus tangere mentem,
<avit. dshg. 2.375> Hic quoque formidans animum tentare virilem,
<avit. dshg. 2.376> Coniugis inspirat votis, ut nosse ruinas
<avit. dshg. 2.377> Vellet, et evasas visu deprendere clades. 
<avit. dshg. 2.378> O demens animi, cui iam non sufficit unam
<avit. dshg. 2.379> Succubuisse dolo: caruit iam parte bonorum
<avit. dshg. 2.380> Quae mala cognovit: si non exempla priorum
<avit. dshg. 2.381> Terrent, exemplum fies; nostroque timori
<avit. dshg. 2.382> Vel post te pereat secreti dira cupido.
<avit. dshg. 2.383> Illicitum quod scire fuit, vetitumque tueri,
<avit. dshg. 2.384> Respicies tantum nec narratura videbis.
<avit. dshg. 2.385>  Ergo ubi maiorem vicina ex urbe tumultum
<avit. dshg. 2.386> Accepit mulier, vultum deflexa retortum,
<avit. dshg. 2.387> Vix primo in visu restrictis motibus haesit,
<avit. dshg. 2.388> Cernere desistens cum coeperat; inde gelato
<avit. dshg. 2.389> Sanguine marmoreus perfudit viscera torpor;
<avit. dshg. 2.390> Diriguere genae, pallor novus inficit ora.
<avit. dshg. 2.391> Lumina non clausit, non saltem concidit illo
<avit. dshg. 2.392> Pondere quo pulsant demissa cadavera terram;
<avit. dshg. 2.393> Sed stetit horrendo perlucens massa nitore,
<avit. dshg. 2.394> Servavitque suam species decepta figuram. 
<avit. dshg. 2.395> Nec facile ut nosses, vitrum, lapis, anne metallum
<avit. dshg. 2.396> Succedens homini, si non sal fauce notetur.
<avit. dshg. 2.397> Ex tunc insipido mulier praeventa reatu
<avit. dshg. 2.398> Plus salsum sine mente sapit, quae pungere sensus,
<avit. dshg. 2.399> Exemplique potest salibus condire videntes.
<avit. dshg. 2.400> Hoc tamen hic magnum, quod non inflectitur iste,
<avit. dshg. 2.401> Nec sequitur sociam, fortis nec vincitur Adam. 
<avit. dshg. 2.402> Credo equidem melius, quod non occurrerit uxor
<avit. dshg. 2.403> Enarrare viro: nam si comperta referret,
<avit. dshg. 2.404> Forsan et hunc visu suasisset temnere iussa,
<avit. dshg. 2.405> Ceu proprium gustu fecit primaeva virago:
<avit. dshg. 2.406> Quae postquam sese pariter comitemque fefellit,
<avit. dshg. 2.407> Et nondum natam percussit vulnere prolem;
<avit. dshg. 2.408> Tum victor serpens certamine laetus ab ipso,
<avit. dshg. 2.409> Puniceam crispans squamoso in vertice cristam,
<avit. dshg. 2.410> Iam non dissimulans quem presserat arte triumphum,
<avit. dshg. 2.411> Acrior insultat victis, et talibus infit:
<avit. dshg. 2.412> En divina manet promissae gloria laudis.
<avit. dshg. 2.413> Quidquid scire meum potuit, iam credite vestrum est,
<avit. dshg. 2.414> Omnia monstravi, sensumque per abdita duxi,
<avit. dshg. 2.415> Et quodcunque malum solers natura negabat,
<avit. dshg. 2.416> Institui, dextrisque dedi coniungere laevam. 
<avit. dshg. 2.417> Isthinc perpetua vosmet mihi sorte dicavi.
<avit. dshg. 2.418> Nec Deus in vobis, quanquam formaverit ante,
<avit. dshg. 2.419> Iam plus iuris habet; teneat quod condidit ipse,
<avit. dshg. 2.420> Quod docui mecum est: maior mihi portio restat.
<avit. dshg. 2.421> Multa Creatori debetis, plura magistro.
<avit. dshg. 2.422> Dixit, et in media trepidos caligine linquens,
<avit. dshg. 2.423> Confictum periit linquens per nubila corpus.
<avit. dshg. 3.1> Tempus erat quo sol medium transcenderat axem,
<avit. dshg. 3.2> Pronus et excelsi linquens fastigia centri,
<avit. dshg. 3.3> Vicina iam nocte leves praemiserat auras. 
<avit. dshg. 3.4> Illis sed maior curarum volvitur aestus,
<avit. dshg. 3.5> Ferventesque tenent male conscia corda dolores.
<avit. dshg. 3.6> Utque pudor capto detorsit lumina sensu,
<avit. dshg. 3.7> Reppulit et miseros alterno a corpore visus,
<avit. dshg. 3.8> Nec iam secura praestatur luce tueri
<avit. dshg. 3.9> Signatam fixo peccati stigmate carnem,
<avit. dshg. 3.10> Indumenta petunt, foliis ut mollibus ambo
<avit. dshg. 3.11> Membra tegant, nudumque malum de veste patescat.
<avit. dshg. 3.12>  Umbrosis propter stabat ficulnea ramis,
<avit. dshg. 3.13> Frondentes diffusa comas, quas protinus Adam,
<avit. dshg. 3.14> Humentem capiens raso de cortice librum,
<avit. dshg. 3.15> Assuit, et viridi solatur veste ruborem.
<avit. dshg. 3.16> Induitur simili mulier lacrymabilis arte, et
<avit. dshg. 3.17> Quos pavit misero fallax insania pomo,
<avit. dshg. 3.18> Vestivit folio; saeva quos arbore nudos
<avit. dshg. 3.19> Reddidit, hos gravius tenui super arbore texit. 
<avit. dshg. 3.20> Et tamen adveniet tempus, cum crimina ligni
<avit. dshg. 3.21> Per lignum sanet, purgetque novissimus Adam,
<avit. dshg. 3.22> Materiamque ipsam faciat medicamina vitae,
<avit. dshg. 3.23> Qua mors invaluit: letho delebere lethum.
<avit. dshg. 3.24> Aereus excelso pendebit stipite serpens,
<avit. dshg. 3.25> Cumque venenatum simulaverit, omne venenum
<avit. dshg. 3.26> Purget, et antiquum perimat sua forma draconem.
<avit. dshg. 3.27>  Interea genitor viridis per mollia luci
<avit. dshg. 3.28> Rorantes sudo capiebat ab aere ventos.
<avit. dshg. 3.29> Protinus attonitis senserunt auribus ambo
<avit. dshg. 3.30> Praesentem Dominum: tristi tum luce perosam
<avit. dshg. 3.31> Expavere diem detecto in crimine testem.
<avit. dshg. 3.32> Illos nam vastis specubus si forte barathrum
<avit. dshg. 3.33> Panderet, aut subitum tellus monstraret hiatum,
<avit. dshg. 3.34> Non pigeat prono trepidos descendere saltu;
<avit. dshg. 3.35> Et si suppeteret iam tum sententia lethi,
<avit. dshg. 3.36> Hanc etiam reparet solandi cura pudoris. 
<avit. dshg. 3.37> Seu flammis lymphisve darent, vel pectora ferro
<avit. dshg. 3.38> Appeteret vindex crudeli vulnere dextra. 
<avit. dshg. 3.39> Sic miseri mortem, nondum discrimine notam,
<avit. dshg. 3.40> Cum primum meruere, volunt; exordia finem
<avit. dshg. 3.41> Signant, et similes praedicunt adfore luctus,
<avit. dshg. 3.42> Ultima cum mundi senium consumpserit aetas,
<avit. dshg. 3.43> Cumque repentinus percusserit omnia fulgor
<avit. dshg. 3.44> Coelorum, clangente tuba, qua nuntius ante
<avit. dshg. 3.45> Iudicis adventu concussum terreat orbem:
<avit. dshg. 3.46> Tunc cum sinceros pastor discreverit agnos,
<avit. dshg. 3.47> Haedis disparibus diversa in parte locatis,
<avit. dshg. 3.48> Per medium dirimente chao, quod fluctibus implet
<avit. dshg. 3.49> Sulphureis volvens undosa incendia gurges,
<avit. dshg. 3.50> Flammarum stagnante lacu, quo fervida quondam
<avit. dshg. 3.51> Dicitur attracto nubes Sodomitica nimbo
<avit. dshg. 3.52> Guttatim sparsum fudisse in crimina fulmen,
<avit. dshg. 3.53> Cum plueret nox tetra focos, coeloque caducae
<avit. dshg. 3.54> Aera per calidum stillarent undique mortes.
<avit. dshg. 3.55> Taliter ignifero missi de fonte gehennae
<avit. dshg. 3.56> Fluxerunt tristes aliena in saecula rivi.
<avit. dshg. 3.57> At quos terribili iudex decreverit hora
<avit. dshg. 3.58> Vivere post mortem, poenaque ardore perenni,
<avit. dshg. 3.59> Subtrahet optato gravior sententia letho:
<avit. dshg. 3.60> Cumque foret melius, dispersis corpora membris
<avit. dshg. 3.61> Carpere perpetuum dura sub morte soporem,
<avit. dshg. 3.62> Invitos tamen urna vomet, queis sola voluntas
<avit. dshg. 3.63> Rursus posse mori, sensuque carcre dolendi.
<avit. dshg. 3.64> Sed sic accipiet ferventis flamma camini,
<avit. dshg. 3.65> Ambustura suas ut nunquam finiat escas. 
<avit. dshg. 3.66>  At primi interea iuvenes conamine casso
<avit. dshg. 3.67> Per deserta ruunt, tutoque abscondita furto
<avit. dshg. 3.68> Facta putant, caecis optant latuisse tenebris.
<avit. dshg. 3.69> Quid iuvat, infelix, oculos a iudice flecti?
<avit. dshg. 3.70> Te iudex cernit: nolis cur ipse videre,
<avit. dshg. 3.71> Cum videare palam? solem non fuscat amoenum,
<avit. dshg. 3.72> Si depressa gravem formidant lumina lucem,
<avit. dshg. 3.73> Debilis et clarum visus non sustinet orbem.
<avit. dshg. 3.74> Tum sic terribili primum Deus increpat ore,
<avit. dshg. 3.75> Atque ubi sit miserum noscens interrogat Adam.
<avit. dshg. 3.76> Qui trepidam pavido producens pectore vocem,
<avit. dshg. 3.77> Vix haec pauca refert. Tuus, o Celsissime, terror
<avit. dshg. 3.78> Mentibus insidens latebram tentare coegit.
<avit. dshg. 3.79> Nam quia nuda forent inopertis corpora membris,
<avit. dshg. 3.80> Erubui fateor, coelumque per abdita fugi.
<avit. dshg. 3.81>  Et quis, ait, subditum concussit corde pudorem? 
<avit. dshg. 3.82> Visus et unde novus? Nam te nec vellera dudum,
<avit. dshg. 3.83> Nec contexta prius velavit tegmine vestis.
<avit. dshg. 3.84> Forma rudis, proprio melius contenta decore,
<avit. dshg. 3.85> Iudice se placuit: sed postquam foedere rupto
<avit. dshg. 3.86> Interdicta tuus perstrinxit germina gustus,
<avit. dshg. 3.87> Naturale tibi tegmen non sufficit unum.
<avit. dshg. 3.88> Hactenus et nudis nunc denudata patescunt,
<avit. dshg. 3.89> Arguit obscenus quia turpia corpora motus.
<avit. dshg. 3.90>  Ille ubi convictum claro se lumine vidit,
<avit. dshg. 3.91> Prodidit et totum discussio iusta reatum,
<avit. dshg. 3.92> Non prece submissa veniam pro crimine poscit,
<avit. dshg. 3.93> Non votis lacrymisve rogat, nec vindice fletu
<avit. dshg. 3.94> Praecurrit meritam supplex confessio poenam.
<avit. dshg. 3.95> Iamque miser factus, nondum miserabilis ille est.
<avit. dshg. 3.96> Erigitur sensu, timidisque accensa querelis
<avit. dshg. 3.97> Fertur in insanas laxata superbia voces.
<avit. dshg. 3.98> Heu male perdendo mulier coniuncta merito!
<avit. dshg. 3.99> Quam sociam misero prima sub lege dedisti,
<avit. dshg. 3.100> Haec me consiliis vicit devicta sinistris,
<avit. dshg. 3.101> Et sibi iam notum persuasit sumere pomum.
<avit. dshg. 3.102> Ista mali caput est, crimen surrexit ab ista.
<avit. dshg. 3.103> Credulus ipse fui, sed credere tu docuisti,
<avit. dshg. 3.104> Connubium donans, et dulcia vincula nectens.
<avit. dshg. 3.105> Atque utinam felix, quae quondam sola vigebat,
<avit. dshg. 3.106> Caelebs vita foret, talis nec coniugis unquam
<avit. dshg. 3.107> Foedera sensisset, comiti non subdita pravae.
<avit. dshg. 3.108>  Hac igitur rigidi commotus mente Creator,
<avit. dshg. 3.109> Moerentem celsis compellat vocibus Evam.
<avit. dshg. 3.110> Cur miserum labens traxisti in prona maritum? 
<avit. dshg. 3.111> Nec contenta tuo deceptrix femina casu,
<avit. dshg. 3.112> Sublimi sensum iecisti ex arce virilem?
<avit. dshg. 3.113> Illa pudens, tristique genas suffusa rubore,
<avit. dshg. 3.114> Auctorem sceleris clamat decepta draconem,
<avit. dshg. 3.115> Qui pomum vetito persuasit tangere morsu,
<avit. dshg. 3.116>  Post haec finalem promit sententia legem,
<avit. dshg. 3.117> Serpentemque reum prima sic voce notavit.
<avit. dshg. 3.118> Tu coluber, cuius peccavit femina fraude,
<avit. dshg. 3.119> Errorisque virum consortem reddidit ipsa,
<avit. dshg. 3.120> Propter utrumque reus, pendes quod fecit uterque.
<avit. dshg. 3.121> Nec tibi sublimi constabit pectore vertex,
<avit. dshg. 3.122> Callida sed pronus per terram pectora volves:
<avit. dshg. 3.123> Utque fuga trepido sinuosa volumina currant,
<avit. dshg. 3.124> Non gressus sed lapsus erit, teque ipse sequeris
<avit. dshg. 3.125> Flexibus, et spiras viventia vincula nectent.
<avit. dshg. 3.126> Tum propter suasam miserorum cordibus escam,
<avit. dshg. 3.127> Tellurem captans, pastu vesceris inani;
<avit. dshg. 3.128> Mensibus et certis supero depulsus ab orbe,
<avit. dshg. 3.129> Inclusus terris communi sole carebis.
<avit. dshg. 3.130> Inter cuncta replent quae nunc animantia mundun
<avit. dshg. 3.131> Auctor mortis eris, fies gravis omnibus horror.
<avit. dshg. 3.132> Praecipue infelix mulier, cum prole futura,
<avit. dshg. 3.133> Sic inimicitias odio currente reponat,
<avit. dshg. 3.134> Semina seminibus mandent ut vota nocendi.
<avit. dshg. 3.135> Insistens semper pavidae sectabere calcem;
<avit. dshg. 3.136> Conterat illa caput, victoremque ultima vincat.
<avit. dshg. 3.137>  Post haec attonitam Iudex commotus in Evam,
<avit. dshg. 3.138> At tu, quae primam violasti femina legem,
<avit. dshg. 3.139> Accipe succiduum vitae quod restat in aevum. 
<avit. dshg. 3.140> Imperium patiere tori, dominumque timebis
<avit. dshg. 3.141> Quem socium dederam: parebis subdita iussis.
<avit. dshg. 3.142> Et curvata caput libitus assuesce viriles.
<avit. dshg. 3.143> Moxque ubi concipiens fetum praesenserit alvus,
<avit. dshg. 3.144> Ventris onus gemitu testaberis, ac tibi clausum
<avit. dshg. 3.145> Anxia crescentem portabunt viscera fascem;
<avit. dshg. 3.146> Donec transacto fastidia tempore complens,
<avit. dshg. 3.147> Naturale malum partu sub vindice pendat
<avit. dshg. 3.148> Producens vitam proles sic poena parentis.
<avit. dshg. 3.149> Quid diversa loquar post iam discrimina matris?
<avit. dshg. 3.150> Nam cum praeduro mulier confecta labore
<avit. dshg. 3.151> Optatam sobolem tali produxeris ortu,
<avit. dshg. 3.152> Lugebis vacuos nonnunquam orbata dolores.
<avit. dshg. 3.153>  Interea trepidus iam dudum sustinet Adam,
<avit. dshg. 3.154> Quid sibi terribilis tandem sententia servet. 
<avit. dshg. 3.155> Cui pater, Attentis, inquit, nunc auribus et tu
<avit. dshg. 3.156> Accipe quid mereare, levis quem femina vicit.
<avit. dshg. 3.157> Impolluta prius pulchro sub germine tellus,
<avit. dshg. 3.158> Non iam fida satis, nec puro semine simplex,
<avit. dshg. 3.159> Pristina monstrabit corruptum terga per orbem,
<avit. dshg. 3.160> Exemploque tuo semper tibi terra rebellans,
<avit. dshg. 3.161> Vepribus ac tribulis armata resistere discet.
<avit. dshg. 3.162> Aut si frangenti cedens succumbet aratro,
<avit. dshg. 3.163> Vomeris et fixo mordaci dente subacta est,
<avit. dshg. 3.164> Pinguia decipient mentito germine culta.
<avit. dshg. 3.165> Nam pro triticeo lolium consurgere fructu,
<avit. dshg. 3.166> Et fictas segetes, vacuasque dolebis avenas,
<avit. dshg. 3.167> Sic vix extortum producent iugera panem,
<avit. dshg. 3.168> Sudore assiduo nitens quem sumat egestas,
<avit. dshg. 3.169> Illecebramque cibi poenalis vindicet esca. 
<avit. dshg. 3.170> Aequalem brutis facient tibi pabula vitam,
<avit. dshg. 3.171> Et simul herbarum succos pastumque requirens.
<avit. dshg. 3.172> Stercore consimili depressa gravabitur alvus.
<avit. dshg. 3.173> Aerumnosa diu volvetur talibus aetas,
<avit. dshg. 3.174> Donec praescriptum ponant tibi saecula finem,
<avit. dshg. 3.175> Et compacta luto solvantur tempore membra.
<avit. dshg. 3.176> Limo formatus rursus redigeris in arvum.
<avit. dshg. 3.177> Ante tamen proprium nati praecurrere lethum
<avit. dshg. 3.178> Conspicies, poenasque tuas in prole videbis,
<avit. dshg. 3.179> Ut metuenda magis cernatur mortis imago;
<avit. dshg. 3.180> Peccasse agnoscas quid sit, quid mortua fleri,
<avit. dshg. 3.181> Quidve mori. Ac ne quid desit tibi forte malorum
<avit. dshg. 3.182> Quae castigandis corruptus parturit orbis,
<avit. dshg. 3.183> Acrior immenso miscebitur ira dolori;
<avit. dshg. 3.184> Nam cum prima tibi producent tempora natos,
<avit. dshg. 3.185> Livor edax arcto certabit limite mundi:
<avit. dshg. 3.186> Nec iam sufficiet vacuus qua tenditur orbis,
<avit. dshg. 3.187> Totaque germanis stringetur terra duobus.
<avit. dshg. 3.188> Alter in alterius consurget funera frater,
<avit. dshg. 3.189> Telluremque novam cognato sanguine tinget.
<avit. dshg. 3.190> Exin posteritas, varios passura labores,
<avit. dshg. 3.191> Casibus in multis mortalia debita pendet,
<avit. dshg. 3.192> Dum veterem ductus dissolvat terminus orbem,
<avit. dshg. 3.193> Decidat omne vigens, finisque redarguat orta.
<avit. dshg. 3.194> Audierat, motumque dedit conterrita tellus.
<avit. dshg. 3.195>  His Pater exactis haedorum pellibus ambos
<avit. dshg. 3.196> Induit, et sancta paradisi ab sede reiecit.
<avit. dshg. 3.197> Tunc terris cecidere simul, mundumque vacantem
<avit. dshg. 3.198> Intrant, et celeri perlustrant omnia cursu. 
<avit. dshg. 3.199> Germinibus quanquam variis, et gramine picta,
<avit. dshg. 3.200> Et virides campos, fontesque et flumina monstrans,
<avit. dshg. 3.201> Illis foeda tamen species mundana putatur
<avit. dshg. 3.202> Post, paradise, tuam, totum cernentibus horret,
<avit. dshg. 3.203> Utque hominum mos est, plus quod cessavit amatur.
<avit. dshg. 3.204> Angustatur humus, strictumque gementibus orbem
<avit. dshg. 3.205> Terrarum finis non cernitur et tamen instat.
<avit. dshg. 3.206> Squalet et ipse dies, causantur sole sub ipso
<avit. dshg. 3.207> Subductam lucem, coelo suspensa remoto
<avit. dshg. 3.208> Astra gemunt, tactusque prius vix cernitur axis.
<avit. dshg. 3.209>  Tunc inter curas permixti felle doloris,
<avit. dshg. 3.210> Affectus sensere novos, et pectora pulsans
<avit. dshg. 3.211> Nondum compertas prorumpit fletus in undas,
<avit. dshg. 3.212> Attentisque genis iniussus defluit humor. 
<avit. dshg. 3.213> Haud aliter vivax deceptus mole caduca
<avit. dshg. 3.214> Spiritus, impleto venit cum terminus aevo,
<avit. dshg. 3.215> Post obitum peccata dolet; tum quidquid iniquum
<avit. dshg. 3.216> Gesserit ad mentem revocat, tum poenitet omnis
<avit. dshg. 3.217> Errorum lapsus, semet quos iudice damnat;
<avit. dshg. 3.218> Et si praeteritae reddatur copia vitae,
<avit. dshg. 3.219> Sponte ferat quoscunque dabunt mandata labores.
<avit. dshg. 3.220>  Sanctus namque refert de quodam divite Lucas,
<avit. dshg. 3.221> Quem nimio luxu dissolvens vita fovebat.
<avit. dshg. 3.222> Ipse cothurnatus gemmis, et fulgidus auro,
<avit. dshg. 3.223> Serica bis coctis mutabat tegmina blattis.
<avit. dshg. 3.224> Inde ut bacchantem suasissent tempora mensam,
<avit. dshg. 3.225> Currebant epulae, totus quas porrigit orbis.
<avit. dshg. 3.226> Cumque peregrinus frugem misisset acervus,
<avit. dshg. 3.227> Fervebat priscum crystallo algente Falernum.
<avit. dshg. 3.228> Uvida quin etiam miscebant cinnama thuri,
<avit. dshg. 3.229> Et suffita domus pingui fragrabat amomo. 
<avit. dshg. 3.230> Quod pelagus, quod terra creat, quod flumina gignunt,
<avit. dshg. 3.231> Certatim mensis cedentibus undique lassus
<avit. dshg. 3.232> Portabat pallens auri cum fasce minister.
<avit. dshg. 3.233> Languidus ante fores pauper tunc forte iacebat
<avit. dshg. 3.234> Divitis, obstrictis resoluto corpore membris,
<avit. dshg. 3.235> Et supplex poscebat, opem, non munera captans,
<avit. dshg. 3.236> Relliquias tantum sed si quas copia iecit,
<avit. dshg. 3.237> Has tunc opperiens alvus ieiuna rogabat.
<avit. dshg. 3.238> Sed proclamanti dives non addidit aurem,
<avit. dshg. 3.239> Nullaque languentem pietas respexit egenum.
<avit. dshg. 3.240> Nec quae completis cecidere superflua mensis,
<avit. dshg. 3.241> Pauperis ad victum quisquam dedit: insuper aegri
<avit. dshg. 3.242> Despicitur facies, et putria vulneris horrent.
<avit. dshg. 3.243> Cumque canes miti perlambant ulcera lingua,
<avit. dshg. 3.244> Blandior et fesso feritas medicabilis adsit,
<avit. dshg. 3.245> Sola hominum nescit mens semper dura moveri.
<avit. dshg. 3.246> Haec, sed diversa penitus dum sorte geruntur,
<avit. dshg. 3.247> Impendens obitus pariter pulsavit utrumque,
<avit. dshg. 3.248> Divite praevento, nunquam qui credidit istud:
<avit. dshg. 3.249> Pauper ad optatam longo vix tempore mortem
<avit. dshg. 3.250> Post venit, et victor morbos artusque relinquit.
<avit. dshg. 3.251> Ille quidem, celsa qui dudum floruit arce,
<avit. dshg. 3.252> Fletibus ad tumulum stipato funere fertur,
<avit. dshg. 3.253> Auratoque datur conditus membra sepulcro,
<avit. dshg. 3.254> Et pretiosa tegunt elatum lintea marmor.
<avit. dshg. 3.255> Spiritus abstruso sed mox demissus averno
<avit. dshg. 3.256> Incidit aeternas per saeva incendia poenas.
<avit. dshg. 3.257> E quarum medio sublimi in sede locatum
<avit. dshg. 3.258> Haud procul (hoc certe censetur, nam procul inde,
<avit. dshg. 3.259> Ut docet eventus) sinibus conspexit ovantem
<avit. dshg. 3.260> Abrahae iusti mutatum in paupere vultum,
<avit. dshg. 3.261> Nec eius similem, quem dudum luce receptum,
<avit. dshg. 3.262> Quarto forte die vix quisquam largus humandi,
<avit. dshg. 3.263> Ne cito dispersum naturae lege cadaver
<avit. dshg. 3.264> Dira frequentatae contagia mitteret urbi,
<avit. dshg. 3.265> Obtectum laceris tenui velamine pannis,
<avit. dshg. 3.266> Naribus astrictis nuda tellure locavit.
<avit. dshg. 3.267> Angelicis manibus tunc in sublime levatus,
<avit. dshg. 3.268> Iam dives, iam sanus erat: contraque superbi,
<avit. dshg. 3.269> Qui congesta tenens opibus diffluxerat amplis,
<avit. dshg. 3.270> Arida sic flammis mendicant guttura guttas. 
<avit. dshg. 3.271>  O pater, electas animas qui sede beata
<avit. dshg. 3.272> Colligis, et meritis dispensas praemia iustis,
<avit. dshg. 3.273> Haec ego non mereor; sed saltem deprecor unum,
<avit. dshg. 3.274> Lazarus ut missus veniat digitoque levatum
<avit. dshg. 3.275> Afferat huc labris ardentibus inde liquorem,
<avit. dshg. 3.276> Quique refrigerio, si non exstinxerit omnes,
<avit. dshg. 3.277> Ad tempus saltem tantos vel mitiget aestus,
<avit. dshg. 3.278> Donec fessa brevi respirent membra quiete.
<avit. dshg. 3.279> Taliter immixto lacrymis stridore rogantem
<avit. dshg. 3.280> Magnanimus tandem compellat sic patriarcha.
<avit. dshg. 3.281> Desine iam seras incassum fundere voces,
<avit. dshg. 3.282> Et vacuas miscere preces; haud talia dudum
<avit. dshg. 3.283> Dicta dabas, foribus cum te prandente iaceret
<avit. dshg. 3.284> Ipse ignotus, egens, aeger, ieiunus, inanis,
<avit. dshg. 3.285> Cum tua non caperet congestos mensa paratus
<avit. dshg. 3.286> Pauperis atque tuas non iret clamor ad aures. 
<avit. dshg. 3.287> Quapropter tandem, librato examine veri,
<avit. dshg. 3.288> Praeteritae vitae sortem dependit uterque,
<avit. dshg. 3.289> Permutatque vices; et te iam sufficit amplis
<avit. dshg. 3.290> Exundasse bonis; laetetur fine malorum
<avit. dshg. 3.291> Qui doluit coeptis: non est iam terminus ultra.
<avit. dshg. 3.292> Insuper horrendo cingit qui tramite limes,
<avit. dshg. 3.293> Et chaos obiectum lato distinguit hiatu,
<avit. dshg. 3.294> Non sinit abiunctas misceri foedere partes,
<avit. dshg. 3.295> Accessumque negat, sic vobis semper, ut istis.
<avit. dshg. 3.296>  Ille gemens vanum repetita voce precatur.
<avit. dshg. 3.297> Si nil post obitum prodest commissa fateri,
<avit. dshg. 3.298> Nec tua mutatur fixis sententia verbis,
<avit. dshg. 3.299> Hoc concede mihi, nulla quod lege vetatur.
<avit. dshg. 3.300> Fratres quinque modo discedens luce reliqui:
<avit. dshg. 3.301> His peto mittatur qui vivos corrigat, ante
<avit. dshg. 3.302> In tormenta cadant quam talia carne soluti. 
<avit. dshg. 3.303> Nam quamvis duro persistant corde rebelles,
<avit. dshg. 3.304> Si tamen obstructa quisquam de morte rediret,
<avit. dshg. 3.305> Credent experto, poenasque intrare timebunt.
<avit. dshg. 3.306> Ille quidem poscens effectum non capit ullum;
<avit. dshg. 3.307> Nos autem, dum vita manet, dum luce vigemus,
<avit. dshg. 3.308> Olim defuncti perterret nuntius Adam.
<avit. dshg. 3.309> Dum locus est flendi, dum non iniusta petuntur,
<avit. dshg. 3.310> Nec obturatis pulsatur ianua serris.
<avit. dshg. 3.311>  Novimus en cuncti, quid primus planxerit ille,
<avit. dshg. 3.312> Qui pulsus prisca nescivit sede reverti.
<avit. dshg. 3.313> Namque obitum quemdam casu tum pertulit ipso,
<avit. dshg. 3.314> Perdita ne precibus lacrymisve reduceret ullis.
<avit. dshg. 3.315> Ex tunc paulatim retro sublapsa referri
<avit. dshg. 3.316> Vita prior, coepitque malis laxata potestas. 
<avit. dshg. 3.317> Tum tristes morbi, et varii subiere dolores,
<avit. dshg. 3.318> Et corrupta satis dira pinguedine tellus
<avit. dshg. 3.319> Lethali quaedam suffudit germina succo.
<avit. dshg. 3.320> Inde truces saevire ferae, dudumque timentes
<avit. dshg. 3.321> Excitat ad pugnam tum primum conscia virtus,
<avit. dshg. 3.322> Reddit et armatas unguis, dens, ungula, cornu.
<avit. dshg. 3.323> Ipsa etiam leges ruperunt tunc elementa,
<avit. dshg. 3.324> Et violare fidem mortalibus omnia certant.
<avit. dshg. 3.325> Inflatur ventis pelagus, volvuntur et undae,
<avit. dshg. 3.326> Excitusque novum turgescit pontus in aestum.
<avit. dshg. 3.327> Tunc primum tectis tetra caligine coelis,
<avit. dshg. 3.328> Ingratos hominum castigatura labores,
<avit. dshg. 3.329> Grandineos pavidis foderunt nubila nimbos,
<avit. dshg. 3.330> Atque polus discors invidit germina terris.
<avit. dshg. 3.331> Quin magis ipsa sibi tellus adversa negavit,
<avit. dshg. 3.332> Seminis excepti vertens mentita nitorem. 
<avit. dshg. 3.333> Haec gemini primum senserunt tunc protoplasti.
<avit. dshg. 3.334> Posteritas nam quanta ferat dispendia rerum,
<avit. dshg. 3.335> Non, cui vel centum linguae, vel ferrea vox est,
<avit. dshg. 3.336> Enumerare queat; nec si quem Mantua misit,
<avit. dshg. 3.337> Maeoniusve canant diversa voce poetae.
<avit. dshg. 3.338> Quis tales referat motus? quis denique fando
<avit. dshg. 3.339> Evolvat totos qui volvunt saecula fluctus?
<avit. dshg. 3.340> Arma fremunt, crebra quatitur formidine mundus,
<avit. dshg. 3.341> Funditur irriguus sanguis, maiorque sititur.
<avit. dshg. 3.342> Quid dicam celsas praeclaris coetibus urbes
<avit. dshg. 3.343> In deserta dari? populos populante ruina
<avit. dshg. 3.344> Dispergi, et lacerum vacuari partibus orbem?
<avit. dshg. 3.345> Servitio subdi dominos, famulosque vicissim
<avit. dshg. 3.346> Praeferri dominis, et belli sorte perire.
<avit. dshg. 3.347> Sors generis claro quondam quos sanguine misit? 
<avit. dshg. 3.348> At si forte brevi requiescant tempore bella,
<avit. dshg. 3.349> Legibus armatas furere in certamina lites,
<avit. dshg. 3.350> Ius anceps pugnare foro, quo iurgia fratrum
<avit. dshg. 3.351> Non levius votis feriunt, quam praelia telis?
<avit. dshg. 3.352> Sed quis vota notet, clament cum facta nocentum?
<avit. dshg. 3.353> Quis fraudes et furta gemat gaudente rapina?
<avit. dshg. 3.354> Quisve minora fleat? stringi nec maxima possunt.
<avit. dshg. 3.355> Inde minora tamen, si summis iuncta notentur:
<avit. dshg. 3.356> Nam per se nullum facinus sub iudice parvum est.
<avit. dshg. 3.357> Nec refert cunctas percurri carmine causas.
<avit. dshg. 3.358> Hoc parvo sermone loquar: post damna priorum
<avit. dshg. 3.359> Nil superesse mali, quod non vel perpetret orbis,
<avit. dshg. 3.360> Vel toleret, plenus scelerum, pariterque laborum,
<avit. dshg. 3.361> In casu discrimen habens, et crimen in actu.
<avit. dshg. 3.362> Sed tu, Christe potens, cui semper parcere promptum est,
<avit. dshg. 3.363> Tu figulus massam potis es reparare caducam,
<avit. dshg. 3.364> Et confracta diu resolutaque fingere vasa.
<avit. dshg. 3.365> Qui dudum multo latitantem pulvere drachmam
<avit. dshg. 3.366> Invenis accensis verbi virtute lucernis.
<avit. dshg. 3.367> Linquentem caulas, turpique errore vagantem,
<avit. dshg. 3.368> Pastor ovem celeri dignatus quaerere gressu,
<avit. dshg. 3.369> Subvehis, utque suo gaudens reddatur ovili,
<avit. dshg. 3.370> Sarcina fit quae cura fuit. Sic filius ille
<avit. dshg. 3.371> Iunior, exhaustos postquam dispersit acervos,
<avit. dshg. 3.372> Vitaque consumpto mutata est prodiga censu,
<avit. dshg. 3.373> Turpia porcorum digne convivia sectans,
<avit. dshg. 3.374> Optavit siliquis compleri vilibus alvum,
<avit. dshg. 3.375> Donec saeva fames longo discrimine victum
<avit. dshg. 3.376> Cogeret offenso tandem se reddere patri,
<avit. dshg. 3.377> Confessumque reum laxato crimine solvi
<avit. dshg. 3.378> Denique prostratum mitis pater allevat ultro,
<avit. dshg. 3.379> Et trepidum blanda solatur voce pudorem.
<avit. dshg. 3.380> Ornatus reduci vestis dat prima secundos,
<avit. dshg. 3.381> Laetaque solemnis celebrat convivia coetus,
<avit. dshg. 3.382> Quod rediviva suis quodam de funere proles
<avit. dshg. 3.383> Surgat, et orbato redeant nova lumina patri.
<avit. dshg. 3.384> At tu, praepollens hominum rerumque Creator,
<avit. dshg. 3.385> Quanquam cuncta velis fidae constare saluti,
<avit. dshg. 3.386> Nulla tamen pateris nostrae dispendia mortis,
<avit. dshg. 3.387> Nec quoquam pereunte tuis contingere damnum
<avit. dshg. 3.388> Divitiis poterit; nescis decrescere, nescis
<avit. dshg. 3.389> Augeri, et pleno perstat tibi gloria regno. 
<avit. dshg. 3.390> Sed famulis tu redde tuis quod perdidit Adam;
<avit. dshg. 3.391> Quodque tulit primum vitiatae stirpis origo,
<avit. dshg. 3.392> Ortu restituat melior iam vita secundo.
<avit. dshg. 3.393> Sorduerit nimium lacero circumdata peplo
<avit. dshg. 3.394> Forma vetus, scissam ponens cum crimine vestem,
<avit. dshg. 3.395> Pallia prima pater redeunti porrige proli.
<avit. dshg. 3.396> Seminecem quondam miserans qui forte repertum
<avit. dshg. 3.397> Proiectumque via, quem saevi caede latrones
<avit. dshg. 3.398> Impositis cuncto spoliarant tegmine plagis,
<avit. dshg. 3.399> Sed tu, sancte, viam sumpto dum corpore curris;
<avit. dshg. 3.400> Invenis allisum, nec praeteris: insuper aegrum
<avit. dshg. 3.401> Iumento carnis propriae sub tecta reportas. 
<avit. dshg. 3.402> Nos fuimus quondam rabido data praeda furori;
<avit. dshg. 3.403> Sed si nunc medico percurrat vulnera fotu
<avit. dshg. 3.404> Gratia producens oleum, sapientia vinum,
<avit. dshg. 3.405> Commendet stabulo Samaritidis extera cura,
<avit. dshg. 3.406> Pelletur validus medicato corpore languor.
<avit. dshg. 3.407> Suscipe, qui non vis moriendi crescere causas,
<avit. dshg. 3.408> Quos confessa tibi gemitus pia pectora fundunt.
<avit. dshg. 3.409> Ut quondam tecum, passae sub tempore carnis,
<avit. dshg. 3.410> Proximus immani dependens stipite praedo,
<avit. dshg. 3.411> Quem non culpa tibi similem sed poena tenebat;
<avit. dshg. 3.412> Ille tamen nexus membris, nec corde ligato,
<avit. dshg. 3.413> Et si confixas clavis extendere palmas
<avit. dshg. 3.414> Non potuit, liber mentem cum voce tetendit.
<avit. dshg. 3.415> Sicque reus scelerum dum digna piacula pendit,
<avit. dshg. 3.416> Martyrium de morte rapit: cui fine sagaci
<avit. dshg. 3.417> Maxima cura fuit tales non perdere poenas,
<avit. dshg. 3.418> Praeripuit scandens aditum, coeloque levandus
<avit. dshg. 3.419> Ardua sublimi tenuit compendia saltu. 
<avit. dshg. 3.420> Porrige sic nobis celsam, pater inclyte, dextram. 
<avit. dshg. 3.421> Nos quoque perpetuae conquirat vita saluti,
<avit. dshg. 3.422> Atque profanati deceptis fraude latronis,
<avit. dshg. 3.423> Ceu tibi compasso miserans succurre latroni.
<avit. dshg. 3.424> Livida quos hostis paradiso depulit ira,
<avit. dshg. 3.425> Fortior antiquae reddat tua gratia sedi.
<avit. dshg. 4.1> Infectum quondam vitiis concordibus orbem,
<avit. dshg. 4.2> Legitimumque nefas laxata morte piatum
<avit. dshg. 4.3> Diluvio repetam; sed non quo fabula mendax
<avit. dshg. 4.4> Victuros lapides mundum sparsisse per amplum
<avit. dshg. 4.5> Deucaliona refert, durum genus unde resumpti
<avit. dshg. 4.6> Descendant homines, cunctisque laboribus apti
<avit. dshg. 4.7> Saxea per duram monstrent primordia mentem. 
<avit. dshg. 4.8> Sed veri compos, fluctus nunc prosequar illos,
<avit. dshg. 4.9> Per quos immissus rebus vix pene creatis
<avit. dshg. 4.10> Lactentem velox praevenit terminus orbem.
<avit. dshg. 4.11> Extulerat mortale genus crudelibus ausis
<avit. dshg. 4.12> Ingentes animos: licitum quod cuique liberet
<avit. dshg. 4.13> Credidit; et propria valuit pro lege voluntas.
<avit. dshg. 4.14> Ius adeo nullum, sic nil distare putatum
<avit. dshg. 4.15> Fasque nefasque inter, recti custodia nusquam.
<avit. dshg. 4.16> Non iudex, non testis erat, non denique rector,
<avit. dshg. 4.17> Arbiter aut morum, vel qui suaderet honestum;
<avit. dshg. 4.18> Sed princeps sibi quisque fuit virtute nocendi:
<avit. dshg. 4.19> Nec meritis sed mole potens, qui fortior esset
<avit. dshg. 4.20> Hic melior sibimet, sed se censore, placebat.
<avit. dshg. 4.21> Sic hominum vitam brutorum more tenebat
<avit. dshg. 4.22> Motibus addicens mens inclinata ferinis. 
<avit. dshg. 4.23> Sanguine potus erat, caesorum viscera passim
<avit. dshg. 4.24> Indomitis laceras praebebant faucibus escas.
<avit. dshg. 4.25> Insuper et quadrupes, propria qui morte necatur,
<avit. dshg. 4.26> Saevior aut certe quem vincens bestia cepit,
<avit. dshg. 4.27> Pastus erat, quem nulla fides, lex nulla vetabat.
<avit. dshg. 4.28> Ut vero pecorum ritu permissa voluptas,
<avit. dshg. 4.29> Et diffusa palam ruptis lascivia frenis,
<avit. dshg. 4.30> Luxuriaeque forum, atque obsceni nundina mundi
<avit. dshg. 4.31> Ferveret, casto fas non est dicere cantu.
<avit. dshg. 4.32> Talibus ac tantis hominum gens improba gestis
<avit. dshg. 4.33> Silvestres animos, naturae foedere rupto,
<avit. dshg. 4.34> Induerat, pulsaque simul ratione furebat,
<avit. dshg. 4.35> Et deserta iacens Domini coelestis imago
<avit. dshg. 4.36> Omne decus mentis turpi deiecerat actu.
<avit. dshg. 4.37> Haud secus ac pulchri cum fertilis area campi,
<avit. dshg. 4.38> Quam succisa dedit purgato robore silva,
<avit. dshg. 4.39> Dum colitur, iusto paret fecunda labori,
<avit. dshg. 4.40> Subiicitur restris, respondit frugibus, ac se
<avit. dshg. 4.41> Servat composito ruralis gratia vultu;
<avit. dshg. 4.42> Agricola oblitus si brachia forte remisit,
<avit. dshg. 4.43> Laxavitque manus, fessoque quievit aratro,
<avit. dshg. 4.44> Pigrescit primum durato cespite tellus,
<avit. dshg. 4.45> Mox rudibus ramis atque aspera palmite crebro
<avit. dshg. 4.46> Disciplinatos dissuescit promere fructus,
<avit. dshg. 4.47> Effundit frutices varios, silvamque minatur:
<avit. dshg. 4.48> Quam si nec sera succisor falce repurget,
<avit. dshg. 4.49> Non iam virgultis, sed denso stipite lucus
<avit. dshg. 4.50> Texitur, et steriles diffundit in aera frondes;
<avit. dshg. 4.51> Donec conclusa ramis currentibus umbra,
<avit. dshg. 4.52> Mox opportunae, depulso sole, tenebrae
<avit. dshg. 4.53> Iam secura feras invitent credere lustra:
<avit. dshg. 4.54> Taliter humani generis, non ordine recto,
<avit. dshg. 4.55> Perdita mandatae iam post primordia legis,
<avit. dshg. 4.56> In pravum labens paulatim vita tetendit,
<avit. dshg. 4.57> Proficiens peiore via, constantior ipso
<avit. dshg. 4.58> Iam paribus studiis nutriti criminis usu.
<avit. dshg. 4.59> Et tamen auctorem vitii, culpaeque magistrum,
<avit. dshg. 4.60> Doctior errorum, lapsuque peritior omni,
<avit. dshg. 4.61> Succiduae prolis crescens audacia vicit.
<avit. dshg. 4.62> Ut fluvius parva primum diffusus ab urna,
<avit. dshg. 4.63> Perspicuum leni promit cum gurgite fontem,
<avit. dshg. 4.64> Tramite quem summo facili transmittere saltu
<avit. dshg. 4.65> Quisque potest, mox irriguo deductus ab ortu
<avit. dshg. 4.66> Viribus augetur subitis, ripasque retrorsum
<avit. dshg. 4.67> Pellens, crescentes tendit per plana liquores,
<avit. dshg. 4.68> Occupat et spatium, pereuntique imminet arvo,
<avit. dshg. 4.69> Tum circumfusos vicinis vallibus amnes
<avit. dshg. 4.70> Sorbet praeteriens, externasque incipit undas
<avit. dshg. 4.71> Augmento finire suo, mixtasque sub uno
<avit. dshg. 4.72> Nomine, corrasis diffuso gurgite terris,
<avit. dshg. 4.73> Cum trabibus, stabulisque boum, lustrisque ferarum,
<avit. dshg. 4.74> Saevior accessu, longoque furore potitus,
<avit. dshg. 4.75> Tandem desistens pelagi transportat in undas.
<avit. dshg. 4.76> Hos inter motus, similisque ad turbinis instar,
<avit. dshg. 4.77> Humanum vitiis ibat genus: et tamen ipsa
<avit. dshg. 4.78> Longior insanas mentes dissolverat aetas.
<avit. dshg. 4.79> Centenos novies crebro cum duceret annos
<avit. dshg. 4.80> Vita tenax, tanto suspensi tempore lethi
<avit. dshg. 4.81> Nullus terror erat: sors si quem sera tulisset,
<avit. dshg. 4.82> Ceu qui nec natus fuerit, nunquamque levandus
<avit. dshg. 4.83> Morte putabatur: sic cunctis nulla futuri
<avit. dshg. 4.84> Spes inerat, solusque sibi fundaverat omnem
<avit. dshg. 4.85> Sensibus in caecis periturus mundus amorem.
<avit. dshg. 4.86> Tempore quin etiam peccatrix terra sub ipso
<avit. dshg. 4.87> Nutribat saevos immania monstra gigantes.
<avit. dshg. 4.88> Nec tamen effari licitum quo semine cretos.
<avit. dshg. 4.89> Communem cunctis ortum de matre ferebant,
<avit. dshg. 4.90> Qui genus, unde patres, prohibent arcana fateri.
<avit. dshg. 4.91> Si speciem quaeras, humani corporis illis
<avit. dshg. 4.92> Plus vultus quam forma fuit; sic linea membris
<avit. dshg. 4.93> Conveniens hominem monstrabat, dissona molem.
<avit. dshg. 4.94> Quam propter deinceps commentis Graecia fictis
<avit. dshg. 4.95> Dedecus infandum massis informibus auxit,
<avit. dshg. 4.96> Et portentosis descripsit corpora membris;
<avit. dshg. 4.97> Pube tenus quod forma viris, cum corporis ima
<avit. dshg. 4.98> Supplerent vasti mixto pro crure dracones.
<avit. dshg. 4.99> Artus semihominum patulis qui faucibus atri
<avit. dshg. 4.100> Ferrent, et verso praeberent vertice gressus.
<avit. dshg. 4.101> Tunc etiam solitos, iusso terrore tonanti,
<avit. dshg. 4.102> Blasphemis coelo convicia mittere plantis,
<avit. dshg. 4.103> Mordacesque pedes motu fremuisse veneni.
<avit. dshg. 4.104> His similes mendax Phlegraei fabula belli
<avit. dshg. 4.105> Excussas finxit fecisse per aera rupes,
<avit. dshg. 4.106> Pro telis spatiosa manus quod turbine montes
<avit. dshg. 4.107> Sparserit, et missis coelum quassaverit arvis.
<avit. dshg. 4.108> Haec sunt priscorum quae de terrore gigantum
<avit. dshg. 4.109> Carmine mentito Graii cecinere poetae,
<avit. dshg. 4.110> Et tamen audaci voluit contendere pugna
<avit. dshg. 4.111> Quisque rebellis erat: qui cum confligere telis
<avit. dshg. 4.112> Non potuit, saevis concepit praelia votis.
<avit. dshg. 4.113> Montibus impositos fas non est credere montes,
<avit. dshg. 4.114> Hoc tamen et deinceps illos tentasse putabo,
<avit. dshg. 4.115> Qui coctos lateres, lentoque bitumine iunctos,
<avit. dshg. 4.116> In sublime rati manibus sic posse superbis
<avit. dshg. 4.117> Sustolli, et celsas in sidera surgere moles:
<avit. dshg. 4.118> Cum fureret mortale genus, cassoque labore
<avit. dshg. 4.119> Irrita transcensis caementa inferret in altum
<avit. dshg. 4.120> Nubibus, et refugum sequeretur machina coelum,
<avit. dshg. 4.121> Non prius absistens, subditas discordia linguas
<avit. dshg. 4.122> Quam daret, et varius confunderet omnia sermo.
<avit. dshg. 4.123> Hinc sparsum foedus, scissa sic lege loquendi
<avit. dshg. 4.124> Consensum scelerum turbata superbia rupit,
<avit. dshg. 4.125> Dum se quisque suis, possit quae noscere, verbis
<avit. dshg. 4.126> Aggregat, atque novas sequitur gens quaeque loquelas.
<avit. dshg. 4.127> Sic interruptae perierunt culmina massae,
<avit. dshg. 4.128> Effectuque carens cessavit in aethere turris.
<avit. dshg. 4.129> Haec post diluvium. Nam quantas quae tempore prisco
<avit. dshg. 4.130> Pressa gigantaeas tellus produxerit arces,
<avit. dshg. 4.131> Atque lacessitis contemptum immiserit astris,
<avit. dshg. 4.132> Abstergente Deo sat nostra silentia damnant.
<avit. dshg. 4.133> Cernebat patiens iam dudum insana frementes
<avit. dshg. 4.134> Terrarum populos hominum rerumque Creator,
<avit. dshg. 4.135> Exspectans si quem vani consortia mundi
<avit. dshg. 4.136> Linquentem melior moneat resipiscere cura.
<avit. dshg. 4.137> Sed coniuratus postquam percurrere coeptum
<avit. dshg. 4.138> Perditionis iter statuit, sensumque per omnem
<avit. dshg. 4.139> Obtinuit victor peccati insignia mundus,
<avit. dshg. 4.140> Nec revocare gradum quisquam, gressumque referre
<avit. dshg. 4.141> Praecipiti iam mente potest, exhorruit auctor,
<avit. dshg. 4.142> Poenituitque videns totum quod fecerit orbem.
<avit. dshg. 4.143> Tum tales tonuisse minas commotus ab alto
<avit. dshg. 4.144> Fertur, et excitas laxasse his vocibus iras.
<avit. dshg. 4.145> O nullis attracta bonis, nullisque repressa
<avit. dshg. 4.146> Legibus; antiquo tantum submissa draconi,
<avit. dshg. 4.147> Effera gens hominum, ducto corruptior aevo. 
<avit. dshg. 4.148> Non Evam cecidisse sat est; transcenditur omni
<avit. dshg. 4.149> Inventor lethi lapsu; nec sufficit illud,
<avit. dshg. 4.150> Vicit inexpertum quod serpens pristinus Adam.
<avit. dshg. 4.151> Non contenta suo foedari vita parente,
<avit. dshg. 4.152> Affectat mortem propria virtute mereri.
<avit. dshg. 4.153> Exspectasse diu non profuit; insuper omne
<avit. dshg. 4.154> Concessum venia rapuerunt crimina tempus.
<avit. dshg. 4.155> Iam nimium longas patientia presserit iras:
<avit. dshg. 4.156> Vindictae iam tempus adest. Non fulmina coelo
<avit. dshg. 4.157> Flammeus ardor aget; vasto nec cedet hiatu
<avit. dshg. 4.158> Quae premitur nimio succumbens terra tumultu:
<avit. dshg. 4.159> Sed sordens vitiis fluctu delebitur orbis.
<avit. dshg. 4.160> Ad chaos antiquum species mundana recurrat,
<avit. dshg. 4.161> Inque suas redeant undarum pondera sedes.
<avit. dshg. 4.162> Arida decedat lymphis, rursusque sepultas
<avit. dshg. 4.163> Terrarum species informis contegat humor. 
<avit. dshg. 4.164> Haec clades vivis, carnique hic terminus esto.
<avit. dshg. 4.165> Sic pater aeternus disponens funera rerum,
<avit. dshg. 4.166> Diluvium dextra terras vibrabat in omnes.
<avit. dshg. 4.167> Interea pleno vivebat iustus in orbe
<avit. dshg. 4.168> Unus homo, et mentem solus servabat honestam.
<avit. dshg. 4.169> Nullus vota Deo donis precibusque ferebat
<avit. dshg. 4.170> Hunc praeter, dignum quem summus laude Creator
<avit. dshg. 4.171> Nosset, et exceptum vitae servare pararet.
<avit. dshg. 4.172> Stemmatis hic sancti; nam claro nobilis ibat
<avit. dshg. 4.173> A proavo, quem prisca fides et conscia virtus
<avit. dshg. 4.174> In coelum sine morte tulit: sic celsa petenti
<avit. dshg. 4.175> Successit magno non impar pronepos actu.
<avit. dshg. 4.176> Nec plus est illum salvi cum corporis usu
<avit. dshg. 4.177> Terrenas liquisse domos, intrasse supernas. 
<avit. dshg. 4.178> Denique quo priscus quondam conscenderat Enoch
<avit. dshg. 4.179> Elias curru post tempora longa secutus,
<avit. dshg. 4.180> Scribitur ignitis scandens penetrasse quadrigis,
<avit. dshg. 4.181> Cum suspensa leves transmitteret orbita ventos,
<avit. dshg. 4.182> Ungula vel premeret calcatas pondere nubes.
<avit. dshg. 4.183> Vallatumque ferens sanctum non ureret ignis,
<avit. dshg. 4.184> Et motus servans nesciret flamma calorem.
<avit. dshg. 4.185> Hos igitur satis est coelum potuisse mereri
<avit. dshg. 4.186> Membrorum sub lege sitos; sed non tamen illud
<avit. dshg. 4.187> Segnius admirer, sancti quod tempora Noe
<avit. dshg. 4.188> Unius ob meritum, natis nuribusque tuendis
<avit. dshg. 4.189> Orbis in exitio potuerunt ferre salutem.
<avit. dshg. 4.190> Est ille in coelis, numero praestantior omni,
<avit. dshg. 4.191> Angelicus sine fine chorus, qui laude perenni
<avit. dshg. 4.192> Conclamat celebratque Deum, famulantia suetus
<avit. dshg. 4.193> Ferre ministeria, et iussis parere supernis. 
<avit. dshg. 4.194> Hi nunc quod rectum mortalia corda precantur,
<avit. dshg. 4.195> Concipitur dignis sacro quod pectore votis,
<avit. dshg. 4.196> Quidquid larga manus collectio sparget egenis,
<avit. dshg. 4.197> Excipiunt, sanctoque ferunt super astra volatu.
<avit. dshg. 4.198> Quin etiam iustos, fragilis dum vita fatigat,
<avit. dshg. 4.199> Tutantur, mundique inter discrimina servant.
<avit. dshg. 4.200> Sed tamen in cunctis praecellit clarior ille,
<avit. dshg. 4.201> Maxima quaeque Dei quo dispensante ministro
<avit. dshg. 4.202> Res geritur, summisque parat mysteria causis.
<avit. dshg. 4.203> Hic Dominum coeli venturum corpore sumpto
<avit. dshg. 4.204> Virginis intactam iussus praedixit in alvum,
<avit. dshg. 4.205> Sacraque dotali complevit viscera verbo,
<avit. dshg. 4.206> Hic et Baptistae praecurrens nuntius ortum,
<avit. dshg. 4.207> Desperata diu dum ferret germina patri,
<avit. dshg. 4.208> Inter sacra virum conterruit, et dubitantes
<avit. dshg. 4.209> Protinus ingrato restrinxit in ore loquelas,
<avit. dshg. 4.210> Donec praedicto fecundam redderet ortu
<avit. dshg. 4.211> Prolis anum, multo sterilis quae tenta per annos,
<avit. dshg. 4.212> Fudit diffidens effeta puerpera fetum.
<avit. dshg. 4.213> Hic rerum solers summusque archangelus, alto
<avit. dshg. 4.214> Aerea per liquidum, levibus circumdatus auris,
<avit. dshg. 4.215> Vibratasque movens ignito in corpore pennas,
<avit. dshg. 4.216> Nulli conspectis ad terram motibus ibat.
<avit. dshg. 4.217> Et tum forte gemens cunctorum crimina Noe
<avit. dshg. 4.218> Inflexis stratus genibus, cum supplice planctu
<avit. dshg. 4.219> Mundanis veniam, mundo nolente, petebat.
<avit. dshg. 4.220> Cum subito clausis foribus tunc aliger intrat
<avit. dshg. 4.221> Conspicuus, claro resplendens nuntius ore.
<avit. dshg. 4.222> Horrescit visu tanto perterritus heros,
<avit. dshg. 4.223> Mortalisque oculus personam ferre supernam
<avit. dshg. 4.224> Vix valet, et pavidi detorquet lumina vultus.
<avit. dshg. 4.225> Ille salutiferis primum mulcere timentem
<avit. dshg. 4.226> Aggrediens verbis, coeli mandata ferebat.
<avit. dshg. 4.227> Pax tibi, iuste virum, pacem tibi missus ab alto
<avit. dshg. 4.228> Imprecor, ut pulso capias mea dicta pavore.
<avit. dshg. 4.229> Haec mandat summus terrae pelagique Creator.
<avit. dshg. 4.230> Insperata quidem cunctis sententia lethi
<avit. dshg. 4.231> Imminet; hanc solus sed qui transire mereris,
<avit. dshg. 4.232> Et praescire potes. Nam te calcata voluptas
<avit. dshg. 4.233> Iam pridem rectum toto discrevit ab orbe.
<avit. dshg. 4.234> Unica sed quoniam saevum depellere lethum
<avit. dshg. 4.235> Vita tibi poterit, tantos evadere casus
<avit. dshg. 4.236> Qualiter incipias, paucis ex ordine fabor. 
<avit. dshg. 4.237> Finis erit rerum, permissis undique lymphis,
<avit. dshg. 4.238> Atque relaxata vastabitur orbis abysso.
<avit. dshg. 4.239> Nunc age, congestis crescat fortissima lignis
<avit. dshg. 4.240> Machina, quae surgens fluctus superenatet omnes.
<avit. dshg. 4.241> Ter centum cubitos per longum ducta tenebit,
<avit. dshg. 4.242> Bis quinis late claudetur, bisque vicenis.
<avit. dshg. 4.243> In triginta illi constabit culminis altum.
<avit. dshg. 4.244> Per medium per ter longo coenacula tractu
<avit. dshg. 4.245> Edita suspensis domibus tabulata levabunt:
<avit. dshg. 4.246> Ut generis proprii servans consortia mansor
<avit. dshg. 4.247> Componat parcis dispersa cubilia cellis.
<avit. dshg. 4.248> Tum ne rimosi compagum forte meatus
<avit. dshg. 4.249> Accipiant inimicum imbrem, linire memento
<avit. dshg. 4.250> Iuncturas laterum, pigrumque infunde bitumen. 
<avit. dshg. 4.251> Taliter affectam cum consummaveris aedem,
<avit. dshg. 4.252> Protinus ingredere, ac mundum dimitte cadentem;
<avit. dshg. 4.253> Exclusit quem culpa frequens, includere vita
<avit. dshg. 4.254> Incipiat, circumque fremant te sospite mortes.
<avit. dshg. 4.255> Quin etiam lateris sociam succedere tecto,
<avit. dshg. 4.256> Et cum coniugibus natos intrare iubeto.
<avit. dshg. 4.257> Tuque secundus eris deleti germinis auctor,
<avit. dshg. 4.258> Ut te post primum repleatur terra parente.
<avit. dshg. 4.259> Sed quia perfecto divinis viribus orbe,
<avit. dshg. 4.260> Post operis finem, post leges, postque sacrata
<avit. dshg. 4.261> Sabbata, formari quidquam non convenit ultra:
<avit. dshg. 4.262> Ne penitus cessans intercidat omne creatum,
<avit. dshg. 4.263> Spirantum e cunctis pecorum, celerumque volucrum,
<avit. dshg. 4.264> Silvarumque feris, et quae iumenta vocantur.
<avit. dshg. 4.265> Vel quae per tacitos reptant labentia motus,
<avit. dshg. 4.266> Bina cape, et tecum claustro victura reconde.
<avit. dshg. 4.267> Sic tamen ut proprios teneant sua vincula sexus,
<avit. dshg. 4.268> Unde genus rursum fellus implenda resumat.
<avit. dshg. 4.269> Ne timeas ne forte feros animantia motus
<avit. dshg. 4.270> Servent, aut subitis praesumant rictibus iras.
<avit. dshg. 4.271> Foedus erit totis, quae discordantia profert
<avit. dshg. 4.272> Per varios natura modos, et pace fideli
<avit. dshg. 4.273> Parebit iussis quidquid concluseris illic.
<avit. dshg. 4.274> Serpentis tantum semper figmenta caveto.
<avit. dshg. 4.275> Vertice submisso blandum licet ille trisulcis
<avit. dshg. 4.276> Finxerit abscondens per dulcia sibila linguis
<avit. dshg. 4.277> Immortale odium, nunquam tu credulus illi,
<avit. dshg. 4.278> Quem nimis expertus vitandum praemonet Adam.
<avit. dshg. 4.279> Hostis namque semel voluit quicunque nocere,
<avit. dshg. 4.280> Hic semper suspectus erit, penitusque cavendum est,
<avit. dshg. 4.281> Ne iam mentito coniungat foedera prudens. 
<avit. dshg. 4.282> Tu post exemplum iussis servire memento.
<avit. dshg. 4.283> Haec fatus, vacuum levibus secat aera pennis,
<avit. dshg. 4.284> Mortalem fugiens aciem, coeloque relatus
<avit. dshg. 4.285> Heroem trepidum mandata lege reliquit.
<avit. dshg. 4.286> Ipse tamen tali manibus cum voce levatis,
<avit. dshg. 4.287> Quisquis, ait, nobis tantam spondere salutem
<avit. dshg. 4.288> Seu missus, seu sponte tua, super aethere celso
<avit. dshg. 4.289> Venisti, et placidum sacrasti foedere pactum,
<avit. dshg. 4.290> Sis fautor, firmentque tuas promissa loquelas,
<avit. dshg. 4.291> Auxiliumque tuum conatibus insere nostris,
<avit. dshg. 4.292> Ut tenuis tantam valeat manus edere molem.
<avit. dshg. 4.293> His breviter dictis, vitae spem corde reponit,
<avit. dshg. 4.294> Aggrediturque celer sacri praecepta laboris.
<avit. dshg. 4.295> Quis tantos capiat sensus? quis denique sermo
<avit. dshg. 4.296> Explicet, advectis fuerit quae copia lignis? 
<avit. dshg. 4.297> Nudati colles, spoliatae robore silvae,
<avit. dshg. 4.298> Mons ut quisque fuit, famulo placuere paratu.
<avit. dshg. 4.299> Pelion immensas cum mittat vertice quereus,
<avit. dshg. 4.300> Insuper exponit multa virtute recisum
<avit. dshg. 4.301> Ossa nemus, Pindoque abies subducitur al a.
<avit. dshg. 4.302> Atlas ipse novas ictu resonante secures
<avit. dshg. 4.303> Sensit, et annosas dedit ad navalia pinus.
<avit. dshg. 4.304> Invictum tunc surgit opus, contexta levatur
<avit. dshg. 4.305> Porrectis trabibus praecelsi culminis aedes.
<avit. dshg. 4.306>  Haec inter, discors varii sententia vulgi.
<avit. dshg. 4.307> Nam multi lymphis obstacula tanta parantem
<avit. dshg. 4.308> Irrisere virum, moles quod clausa moveri
<avit. dshg. 4.309> Fluminibusque dari nequent, quam forte vel ampli
<avit. dshg. 4.310> Euphrates Nilusque queant vix claudere ripis. 
<avit. dshg. 4.311> Humani generis quid mens incredula reris
<avit. dshg. 4.312> Mortalem non posse manum coniungere ponto
<avit. dshg. 4.313> Aedem longinquam? pontus namque obvius ultro
<avit. dshg. 4.314> Curret, et adductum tangent stans fabrica littus.
<avit. dshg. 4.315> Ast alios celsam compacto robore massam,
<avit. dshg. 4.316> Ignaros quanquam cladis, causaeque latenti,
<avit. dshg. 4.317> Mirari novitas et formidare coegit.
<avit. dshg. 4.318> Haud aliter studium iam tunc diviserat omnes,
<avit. dshg. 4.319> Quam nunc mundus agit. Sunt qui compuncta fideli
<avit. dshg. 4.320> Corda dicant operi, rebusque instare supremum
<avit. dshg. 4.321> Discrimen norunt, corpus quo concidat omne,
<avit. dshg. 4.322> Bacchatamque diu consumant saecula carnem.
<avit. dshg. 4.323> Effugiet tunc ille malum, quicunque paratus
<avit. dshg. 4.324> Construat ut validam praeduri tegminis arcam,
<avit. dshg. 4.325> Per lignum vitale crucis servatus ab undis,
<avit. dshg. 4.326> Tunc cernet quanto contempserit otia fructu. 
<avit. dshg. 4.327> Haud procul attentum contemplans hunc operantem,
<avit. dshg. 4.328> Nonne piger quisquam lucri, taedensque laberis,
<avit. dshg. 4.329> Insanire putet, cura quod solus inani
<avit. dshg. 4.330> Aestuet, et rebus nolit pereuntibus uti?
<avit. dshg. 4.331> Sic epulans parcum, sic largum quisquis avarus,
<avit. dshg. 4.332> Sic nudum raptor, sic castum ridet adulter,
<avit. dshg. 4.333> Sic circumscribens illuso simplice gaudet.
<avit. dshg. 4.334> Sic sapuisse dolet dives, cum congregat aurum,
<avit. dshg. 4.335> Spargentem nummos, ultroque in paupere censu
<avit. dshg. 4.336> Consumptis opibus miserum ratus esse beatum. 
<avit. dshg. 4.337> Inde repentinum Iudex cum cerneret orbi
<avit. dshg. 4.338> Adventare diem: Finis sic protinus, inquit,
<avit. dshg. 4.339> Imminet, ut iusti quondam sub tempore Noe,
<avit. dshg. 4.340> Diluvium varios mundi cum repperit actus,
<avit. dshg. 4.341> Et carnem consumpsit aquis, opifexque salutis
<avit. dshg. 4.342> Evasit parto diffusa pericula claustro.
<avit. dshg. 4.343> Haec evangelicis sunt inclamata figuris.
<avit. dshg. 4.344> Providus interea consummat conditor arcam.
<avit. dshg. 4.345> Tunc iussae accurrunt volucres, tunc bestia quaeque,
<avit. dshg. 4.346> Consuetum linquens silvoso tegmine lustrum,
<avit. dshg. 4.347> Deposita feritate venit, seseque tenendam
<avit. dshg. 4.348> Ingerit occurrens, et libertate relicta
<avit. dshg. 4.349> Includi gaudet: tantum decreta futuri
<avit. dshg. 4.350> Vis valet; occultus brutis in sensibus ardet
<avit. dshg. 4.351> Terror, et exspectans agitat formidine vitam.
<avit. dshg. 4.352> Ast homines quos sors certi discriminis urget,
<avit. dshg. 4.353> Vicina nec morte pavent, satis undique constat
<avit. dshg. 4.354> Vitali indicio praecedere saepe timorem. 
<avit. dshg. 4.355> Securos laetosque reos tellure Gomorrhae
<avit. dshg. 4.356> Iam prope sub flammis sententia dicta videbat.
<avit. dshg. 4.357> Ninivae contra populis terrore salubri
<avit. dshg. 4.358> Praevaluit pro pace metus. Nam venerat illuc
<avit. dshg. 4.359> Iussus, multum ille et terris iactatus et alto,
<avit. dshg. 4.360> Qui clamaturus tantae discrimina plebi
<avit. dshg. 4.361> Diluvium timuit mundo constante propheta.
<avit. dshg. 4.362> Hauserat huc valido pervadens bellua rictu,
<avit. dshg. 4.363> Immersumque mari ventris concluserat arca.
<avit. dshg. 4.364> Deglutire virum, faucesque implere capaces,
<avit. dshg. 4.365> Ardenti monstro cum sit permissa potestas,
<avit. dshg. 4.366> Non licuit mordere tamen, nil dentibus actum.
<avit. dshg. 4.367> Intravit cupidum deludens praeda vorantem,
<avit. dshg. 4.368> Invasusque cibus ieiuna vixit in alvo. 
<avit. dshg. 4.369> Dum tres luce dies una sub nocte prophetae
<avit. dshg. 4.370> Sol ageret, littusque novum vacuanda viderent,
<avit. dshg. 4.371> Et castigatum vomerent ergastula pastum.
<avit. dshg. 4.372>  Ut monstro exutus vates, coelumque recepit
<avit. dshg. 4.373> Contingens terras, magnam tunc percitus urbem
<avit. dshg. 4.374> Terribili cum voce petens: Quid criminis, inquit,
<avit. dshg. 4.375> Ardetis flammis? restringent omnia poenae.
<avit. dshg. 4.376> Iamque venit finis, lentum est hoc dicere, venit.
<avit. dshg. 4.377> Non plus fatus erat: totus coniurat in omne
<avit. dshg. 4.378> Lamentum populus: procurrunt undique fletus,
<avit. dshg. 4.379> Pectora tunduntur, coelum suspiria pulsant. 
<avit. dshg. 4.380> Mollibus abiectis Cilicum dant tegmina setae,
<avit. dshg. 4.381> Inque cibos cinerem, lacrymasque in pocula fundunt,
<avit. dshg. 4.382> Ipse etiam, dignus tali qui tempore princeps
<avit. dshg. 4.383> Ante aciem flentum portet vexilla salutis,
<avit. dshg. 4.384> Atque novum dictu metuens discrimina vincat,
<avit. dshg. 4.385> Proiicit hinc sceptrum, linquit sublime tribunal,
<avit. dshg. 4.386> Pallia blattarum spreto diffibulat auro,
<avit. dshg. 4.387> Serica despiciens, atque aspera tegmina sumens.
<avit. dshg. 4.388> At pius ex alto contemplans talia Rector
<avit. dshg. 4.389> Exsertas revocat sedatis motibus iras,
<avit. dshg. 4.390> Vibratumque tenens restinxit missile fulmen.
<avit. dshg. 4.391> Temporibus propriis iustus sic conditor arcae
<avit. dshg. 4.392> Securo solus timuisse pericula mundo
<avit. dshg. 4.393> Gaudebit, finem cunctis, sibi ferre salutem,
<avit. dshg. 4.394> Diversam cernens meriti discrimine sortem. 
<avit. dshg. 4.395> Ergo ubi silvestres sexu collegit utroque
<avit. dshg. 4.396> Inclusitque feras, pecudum tunc eligit illa
<avit. dshg. 4.397> Sumere, quae licitum est mandi, vel munda vocantur,
<avit. dshg. 4.398> Hinc tantum septena dedit viventia claustro,
<avit. dshg. 4.399> Ut ternis paribus servato semine salvis,
<avit. dshg. 4.400> Septima quae fuerint sacris quandoque litentur.
<avit. dshg. 4.401> Et iam vitalis concluserat omnia carcer.
<avit. dshg. 4.402> Tunc iustum, cunctosque suos, natosque, nurusque,
<avit. dshg. 4.403> Accipit exspectans claustrum, vitaeque reponit.
<avit. dshg. 4.404> Nam servos nondum dederat natura vocari,
<avit. dshg. 4.405> Nec dominos famulis discernere noverat ordo.
<avit. dshg. 4.406> Primus enim maculam servili nomine sensit
<avit. dshg. 4.407> Huius natorum medius, qui forte cachinno
<avit. dshg. 4.408> Distectum petiit misero spectamine patrem,
<avit. dshg. 4.409> Materiamque sui risit deformior ortus,
<avit. dshg. 4.410> Et plus iam turpis nudato simplice nequam. 
<avit. dshg. 4.411> Quod postquam sanctus potuit cognoscere Noe,
<avit. dshg. 4.412> Natum germanis famulum dedit; inde repertum
<avit. dshg. 4.413> Tale iugum; cuncti nam semine nascimur uno.
<avit. dshg. 4.414> Servitii certe causam fecisse reatus
<avit. dshg. 4.415> Cernitur, et liber peccans fit crimine servus;
<avit. dshg. 4.416> Si rursum nexu famulus stringatur honesti,
<avit. dshg. 4.417> Natales faciens sibimet, iam nobilis hic est.
<avit. dshg. 4.418>  Nuntius interea, dudum qui missus ab alto
<avit. dshg. 4.419> Detulerat iusto coelestis munera verbi,
<avit. dshg. 4.420> Protinus ut clausum vidit, rebusque paratis
<avit. dshg. 4.421> Exspectare diem, rursus descendere coelo
<avit. dshg. 4.422> Festinans, laxos firmavit cardine postes,
<avit. dshg. 4.423> Inclusitque viros, atque ostia fortia traxit,
<avit. dshg. 4.424> Confestimque levans supero se rettulit axi. 
<avit. dshg. 4.425> Aevo sexcentos senior transcenderat annos,
<avit. dshg. 4.426> Lunaque bis plenos addebat menstrua cursus,
<avit. dshg. 4.427> Septimus et decimus qui post illuxerat orbi,
<avit. dshg. 4.428> Ultimus ille dies iam nunc dabit omnia letho.
<avit. dshg. 4.429> Ilicet obtegitur coelum, nimiisque tenebris
<avit. dshg. 4.430> Victa repelluntur fuscati lumina solis.
<avit. dshg. 4.431> Insanas hominum mentes vix tangere terror
<avit. dshg. 4.432> Coeperat, insuetus mox profluit aethere nimbus,
<avit. dshg. 4.433> Et valido primum similis demittitur imbri.
<avit. dshg. 4.434> Arida terrarum pariter maduere per orbem,
<avit. dshg. 4.435> Una fuit toto facies et nubila coelo
<avit. dshg. 4.436> Aegyptus tunc ipsa novas expavit ad undas,
<avit. dshg. 4.437> Alsit et infusus Garamas, dudumque calentes
<avit. dshg. 4.438> Humida Massylas tetigerunt frigora Syrtes.
<avit. dshg. 4.439> Nec longum pluviae species, non denique guttae
<avit. dshg. 4.440> Stillant, sed rupto funduntur flumina coelo. 
<avit. dshg. 4.441> Non aliter Tanais, nivibus cum pascitur albis,
<avit. dshg. 4.442> Riphaeo de monte ruens illiditur amni,
<avit. dshg. 4.443> Praecipitatque simul longo quod tramite ducit.
<avit. dshg. 4.444> Undarum tali quatitur certamine tellus,
<avit. dshg. 4.445> Fitque lacus instar compressus fluctibus aer.
<avit. dshg. 4.446> Nec tamen hic lymphas tantum fudere superna,
<avit. dshg. 4.447> Terrestres etiam mundus consurgit in iras.
<avit. dshg. 4.448> Rumpitur omne solum, crebros dant arva meatus,
<avit. dshg. 4.449> Prosiliunt fontes ignotaque flumina manant.
<avit. dshg. 4.450> Vergitur in sursum mutato pondere nimbus,
<avit. dshg. 4.451> Inde cadens coelis, hinc terris undique surgens,
<avit. dshg. 4.452> Occurrit mox unda sibi, iunctoque furore
<avit. dshg. 4.453> Coniurant elementa neci; transcenditur omnis
<avit. dshg. 4.454> Riparum limes fluviis, atque obice rupta
<avit. dshg. 4.455> Saevit laxatis discurrens humor habenis. 
<avit. dshg. 4.456> Sed cum diffusae spatium concludere terrae
<avit. dshg. 4.457> Omnia certarent, mundumque implere capacem,
<avit. dshg. 4.458> Suspendi forsan potuit sententia lethi,
<avit. dshg. 4.459> Atque mora maiore trahi, quo tardius omnem
<avit. dshg. 4.460> Concedens spatium rapiat sors ultima carnem;
<avit. dshg. 4.461> Oceanus vertex rerum in fervidus uno
<avit. dshg. 4.462> Littore, quo tantum terras atque aequora cingit,
<avit. dshg. 4.463> Exiret, rumpensque fidem perfunderet arva.
<avit. dshg. 4.464> Dissipat aeternas leges, et sede relicta
<avit. dshg. 4.465> Regna aliena petens naturae foedera turbat.
<avit. dshg. 4.466> Ut diros primum pelagi sensere furores
<avit. dshg. 4.467> Illustres fluvii, magnos quos inclyta cursu
<avit. dshg. 4.468> Fama refert, motusque novos stupuere parumper,
<avit. dshg. 4.469> Ut credas sapuisse fugam, sic versa retrorsum
<avit. dshg. 4.470> Per terras spargunt sublata volumine ponto. 
<avit. dshg. 4.471> Insequitur tamen Oceanus, refugisque fluentis
<avit. dshg. 4.472> Imminet, et salsis impellit molibus amnes.
<avit. dshg. 4.473> Tunc maior strepitu tanto mortalibus aegris
<avit. dshg. 4.474> Fit metus, ascendunt turres, et celsa domorum
<avit. dshg. 4.475> Culmina, praesentemque iuvat vel tempore parvo
<avit. dshg. 4.476> Sic differre necem: multos dum scandere tentant
<avit. dshg. 4.477> Crescens unda trahit, quosdam montana petentes
<avit. dshg. 4.478> Consequitur, lethoque fugam deprendit inanem.
<avit. dshg. 4.479> Ast alii longo iactantes membra natatu,
<avit. dshg. 4.480> Defessi exspirant animas, aut pondere nimbi
<avit. dshg. 4.481> Obruta flumineas commixta per aequora lympnas
<avit. dshg. 4.482> In quocunque bibunt morientia corpora monte.
<avit. dshg. 4.483> Aedibus impulsis alii periere ruina,
<avit. dshg. 4.484> Inque undas venere simul dominique domusque. 
<avit. dshg. 4.485> It fragor in coelum sonitu collectus ab omni,
<avit. dshg. 4.486> Quadrupedumque greges humana in morte cadentum,
<avit. dshg. 4.487> Augent confusos permixta voce tumultus.
<avit. dshg. 4.488> Haec inter miseri ferventia funera mundi,
<avit. dshg. 4.489> Praegravis insanis pulsatur motibus arca,
<avit. dshg. 4.490> Compagesque tremunt, stridens iunctura laborat.
<avit. dshg. 4.491> Non tamen obstructam penetrat vis improba, quanquam
<avit. dshg. 4.492> Verberet, et solidam fluctu feriente fatiget.
<avit. dshg. 4.493> Non aliter crebras Ecclesia vera procellas
<avit. dshg. 4.494> Sustinet, et saevis sic nunc vexatur ab undis.
<avit. dshg. 4.495> Hinc gentilis agit tumidos sine more furores,
<avit. dshg. 4.496> Hinc Iudaea fremit, rabidoque illiditur ore,
<avit. dshg. 4.497> Provocat inde furens haeresum vesana Charybdis;
<avit. dshg. 4.498> Turgida Graiorum sapientia philosophorum,
<avit. dshg. 4.499> Inter se tumidos gaudet committere fluctus. 
<avit. dshg. 4.500> Obloquiis vanos sufflant mendacia ventos,
<avit. dshg. 4.501> Sed clausam vacuo pulsant impune latratu.
<avit. dshg. 4.502> Iam medium crescens Arcae contexerat unda,
<avit. dshg. 4.503> Commovitque cavam suspendens undique molem.
<avit. dshg. 4.504> Et melius tutam facili portante natatu,
<avit. dshg. 4.505> Quoque vocant undae, sequitur iam mobile pondus.
<avit. dshg. 4.506> Cedamus mundo, dum ducimur: omne resistens,
<avit. dshg. 4.507> Si flecti nescit, metuat vel pondere frangi.
<avit. dshg. 4.508> Sed si cedamus, fluxum ne sentiat intus,
<avit. dshg. 4.509> Peccatumve trahat mens impenetrabilis ullum.
<avit. dshg. 4.510> Navigat interea claustro commissus cunti
<avit. dshg. 4.511> Fons vitae, servatque furens super omnia pontus
<avit. dshg. 4.512> Orbis depositum, fido quod tegmine promat,
<avit. dshg. 4.513> Cum pax terrarum reddi sibi debita poscet. 
<avit. dshg. 4.514> Ergo ibant undae, tellus subducitur omnis
<avit. dshg. 4.515> Collibus impositae vicerunt edita lymphae.
<avit. dshg. 4.516> Delituit tectus ponto tum pinifer Othris,
<avit. dshg. 4.517> Parnassi vertex cautem non protulit altam,
<avit. dshg. 4.518> Ipsa cupressiferi latuerunt saxa Lycaei,
<avit. dshg. 4.519> Subductae rupes, aequatae fluctibus Alpes,
<avit. dshg. 4.520> Omnibus exclusis totus iam denique mundus
<avit. dshg. 4.521> Axis et unda fuit. Nam cunctis morte subactis
<avit. dshg. 4.522> Regnabant pelagi silvoso in gurgite monstra.
<avit. dshg. 4.523> Et iam vicinum pulsabant humida coelum,
<avit. dshg. 4.524> Iamque quater denis manabat noctibus imber,
<avit. dshg. 4.525> Compleratque necem, nec iam quod tolleret ultra
<avit. dshg. 4.526> Mors habuit, pressitque natantia funera pontus.
<avit. dshg. 4.527> Frenantur tandem pluviae, resplenduit aether,
<avit. dshg. 4.528> Redditur et coelis vultus. Sol ipse reductus,
<avit. dshg. 4.529> Sed non inventis queis reddat lumina terris,
<avit. dshg. 4.530> Tantum luxit aquis: tristis videt aequora fulgor,
<avit. dshg. 4.531> Quamque breves radios admotas frangit in undas,
<avit. dshg. 4.532> Tam consumendis fervens ac proximus instat.
<avit. dshg. 4.533> Nec minus et patuli terrae clauduntur hiatus,
<avit. dshg. 4.534> Quaeque prius vomuit lethali ex ore fluenta,
<avit. dshg. 4.535> Obicibus propriis constricta resorbet abyssus.
<avit. dshg. 4.536> Nec tamen ut venit, breviter sic unda recedit;
<avit. dshg. 4.537> Siccant non pauci longo sed tempore menses,
<avit. dshg. 4.538> Quod pauci fudere dies: iam ducta natatu
<avit. dshg. 4.539> Armeniae celsis instabat montibus arca,
<avit. dshg. 4.540> Et nondum nudis fundo consedit in arvis.
<avit. dshg. 4.541> Ut stabilem sensit senior, motuque carentem,
<avit. dshg. 4.542> Nec fluitare natans ventosa per aequora lignum
<avit. dshg. 4.543> Credidit abductis nituisse liquoribus orbem. 
<avit. dshg. 4.544> Tunc reserat summam sublimi a fronte fenestram,
<avit. dshg. 4.545> Emissa refluos exploret ut alite fluctus.
<avit. dshg. 4.546> Illa volans longo diverberat aera plausu,
<avit. dshg. 4.547> Atque quatit vacuas pennarum motibus auras,
<avit. dshg. 4.548> Cumque diu fessis undas perstringeret alis,
<avit. dshg. 4.549> Nec locus optatam requiem concederet ullus,
<avit. dshg. 4.550> Consuetum repetit prospecto ex aequore claustrum,
<avit. dshg. 4.551> Exceptam senior manibus tunc colligit intus,
<avit. dshg. 4.552> Advertens nullas patuisse per humida terras.
<avit. dshg. 4.553> Interea magna pontus se mole movendo
<avit. dshg. 4.554> In chaos antiquum linquens mundana redibat.
<avit. dshg. 4.555> Excelsi tandem proferre cacumina primum
<avit. dshg. 4.556> Incipiunt, post quos tenues crebrescere montes. 
<avit. dshg. 4.557> At vero ut pelagus cinxerunt littora priscum,
<avit. dshg. 4.558> Oceanusque sacer, notas collectus in oras,
<avit. dshg. 4.559> Contentus solito labentia flumina tractu
<avit. dshg. 4.560> Sorbuit, et cunctis distinxit frena fluentis,
<avit. dshg. 4.561> Torrentesque suae clauserunt undique fossae,
<avit. dshg. 4.562> Libera subductis nituerunt arida lymphis.
<avit. dshg. 4.563> Tunc interposito producens tempore corvum,
<avit. dshg. 4.564> Scire cupit senior, vacuumque interrogat orbem.
<avit. dshg. 4.565> Ales ut extensis nitidum petit aera pennis,
<avit. dshg. 4.566> Aspiciens plenis stipata cadavera terris,
<avit. dshg. 4.567> Carnibus incumbens, et mox oblita reverti,
<avit. dshg. 4.568> Rectorem placidum communi in sede reliquit.
<avit. dshg. 4.569> Sic nescis, Iudaee, fidem servare magistro,
<avit. dshg. 4.570> Sic carnem dimissus amas, sic gratia nunquam
<avit. dshg. 4.571> Custodi vitae Dominoque rependitur ulla.
<avit. dshg. 4.572> Mente vaga sic laxus abis, sic foedera legis
<avit. dshg. 4.573> Rupisti, et primum violasti, perfide, pactum. 
<avit. dshg. 4.574> Temporis ut spatio senior collegit inertem
<avit. dshg. 4.575> Iam potuisse satis corvum se reddere claustris,
<avit. dshg. 4.576> Ignarus tardi reditus, causaeque morandi,
<avit. dshg. 4.577> Ne fors innexis fessum consumpserit alis,
<avit. dshg. 4.578> Iunxerit et cunctis pereuntibus unda recurreno:
<avit. dshg. 4.579> Protinus albentem mittit de sede columbam.
<avit. dshg. 4.580> Illa memor iussi rapido petit arva volatu,
<avit. dshg. 4.581> Paciferaeque videns ramum viridantis olivae,
<avit. dshg. 4.582> Decerpit, mitique refert ad condita rostro.
<avit. dshg. 4.583> Tali legatus firmavit foedera simplex
<avit. dshg. 4.584> Indicio, purumque pius sic comperit orbem. 
<avit. dshg. 4.585> Integer emensum vertebat circinus annum,
<avit. dshg. 4.586> Quo felix claustrum spirantia cuncta tenebat,
<avit. dshg. 4.587> Tum pater ablatis obducta repagula serris
<avit. dshg. 4.588> Pandit, et inclusis desuetum reddere solem
<avit. dshg. 4.589> Incipit, effeto redeant ut semina mundo.
<avit. dshg. 4.590> Ante tamen Iustus iubeat quam sparsa vagari,
<avit. dshg. 4.591> Singula de septem, quae dudum claudere munda
<avit. dshg. 4.592> Curavit, natis pariter, nuribusque vocatis,
<avit. dshg. 4.593> Cespite constructa disponens immolat ara,
<avit. dshg. 4.594> Accendens sanctos his primum altaribus ignes.
<avit. dshg. 4.595> Plurima dum magnis adolentur corpora flammis
<avit. dshg. 4.596> Et numerosa levat praepinguem victima fumum;
<avit. dshg. 4.597> Suavis odor laetum tetigit trans aethera coelum,
<avit. dshg. 4.598> Primaque purgati suscepta est hostia mundi.
<avit. dshg. 4.599> Tunc igni permixta sacro vox intonat ista.
<avit. dshg. 4.600> Hactenus infectus contagia traxerit orbis,
<avit. dshg. 4.601> Sufficiat regnasse nefas, mundata lavando
<avit. dshg. 4.602> Perpetuo niteat tellus, vultusque reductos
<avit. dshg. 4.603> Contineant elementa suos: haud amplius ullis
<avit. dshg. 4.604> Perturbata malis moles mundana fatiscat.
<avit. dshg. 4.605> Vos quoque, quos lethi salvavit tempore vita,
<avit. dshg. 4.606> Intactosque tenens casu defendit ab omni,
<avit. dshg. 4.607> Ducite securum servatis legibus aevum:
<avit. dshg. 4.608> Vosque caput generis fecundo semine prolem
<avit. dshg. 4.609> Spargite, diffusum late quae compleat orbem,
<avit. dshg. 4.610> Deletum instauret numerum, dominetur et orbi.
<avit. dshg. 4.611> Fertile quin etiam reddent animantia germen,
<avit. dshg. 4.612> Quod tamen inflexum famulabitur ordine prisco:
<avit. dshg. 4.613> Insuper et terris ex hoc iam non erit ultra
<avit. dshg. 4.614> Diluvium regnans, carnem quod conterat omnem.
<avit. dshg. 4.615> Unum quod fuerit: signo monstrabitur uno. 
<avit. dshg. 4.616> Nec similem repetita necem peccata videbunt;
<avit. dshg. 4.617> Et si crimen erit, terror non deforet alter.
<avit. dshg. 4.618> Sic unum genitor iurans baptisma sacrabat,
<avit. dshg. 4.619> Ut semel ablutum lymphis purgantibus orbem,
<avit. dshg. 4.620> Sic sperare reos lavacrum non posse secundum.
<avit. dshg. 4.621> Vix tribus exactis coeli iam partibus ibat
<avit. dshg. 4.622> Pronus in occasum radius, cum forte remotam
<avit. dshg. 4.623> Axe sub eoo iussus contingere nubem,
<avit. dshg. 4.624> Protulit excussum madefacto ex aere signum,
<avit. dshg. 4.625> Arcus et emicuit, quae nunc Thaumantida Graio
<avit. dshg. 4.626> Irim Romuleo vocitant sermone poetae. 
<avit. dshg. 4.627> Pendulus obliquum solem cum senserit humor,
<avit. dshg. 4.628> Ancipites vario mittit splendore colores:
<avit. dshg. 4.629> Nec numerare queas, sic mixtos lumine visus
<avit. dshg. 4.630> Illudunt dubii diversis vultibus orbes,
<avit. dshg. 4.631> Sapphitusque virens, maculosus, caerulus, albus,
<avit. dshg. 4.632> Purpureum de nube trahit, de sole coruscum
<avit. dshg. 4.633> De coelo nitidum, de terra sumit et atrum,
<avit. dshg. 4.634> Et tamen abiunctis quae constant haec elementis,
<avit. dshg. 4.635> Sic diversa putes, ut concordantia cernas:
<avit. dshg. 4.636> Hanc formam signo trepidis mortalibus arcus
<avit. dshg. 4.637> Praestitit esse Deus, promittens nube serenum,
<avit. dshg. 4.638> Nullaque iam terris debere pericula coelum.
<avit. dshg. 4.639> Nunc quicunque cupis veram servare salutem,
<avit. dshg. 4.640> Illud suspicies signum, quod signa figurant.
<avit. dshg. 4.641> Namque dator vitae praemisit talia Christus,
<avit. dshg. 4.642> Et geminata dedit substantia salvatorem. 
<avit. dshg. 4.643> In terris sumptae nitida de virgine carni
<avit. dshg. 4.644> Naturalis inest patrio de germine fulgor:
<avit. dshg. 4.645> Et medius quidam mediator in aethere celso
<avit. dshg. 4.646> Munere multimodo varius, sed fulgidus omni,
<avit. dshg. 4.647> Vitalem monstrat sacrati pignoris arcum.
<avit. dshg. 4.648> Istum corde vide, quisquis baptismate lotus
<avit. dshg. 4.649> Ad coelum liber culpis percuntibus exis.
<avit. dshg. 4.650> Nam legis forma vos, inquit Apostolus, ista
<avit. dshg. 4.651> Salvabit lavacrum, prisci cum tempore Noe
<avit. dshg. 4.652> Conclusas lignis animas describeret octo.
<avit. dshg. 4.653> Comparat ille datum, tu servans dilige donum,
<avit. dshg. 4.654> Hoc votis precibusque gerens, hoc fletibus optans,
<avit. dshg. 4.655> Ne redeant peccata tibi, ne mersa leventur,
<avit. dshg. 4.656> Mortua ne surgant, ne debellata rebellent,
<avit. dshg. 4.657> Ne post ablutum valeant discrimina crimen,
<avit. dshg. 4.658> Et flammam timeas, quia iam non suppetit unda.
<avit. dshg. 5.1> Hactenus in terris undas patuisse canenti
<avit. dshg. 5.2> Terram inter fluctus aperit nunc carminis ordo.
<avit. dshg. 5.3> Illic diluvium quos perderet ante petivit,
<avit. dshg. 5.4> Nunc ad diluvium pleno succensa furore
<avit. dshg. 5.5> Sponte sua current periturae millia gentis.
<avit. dshg. 5.6> Si non ut dignum tanti praeconia facti
<avit. dshg. 5.7> Eloquium captent, divina in laude voluntas
<avit. dshg. 5.8> Sufficit, et famulo monstrari munere votum.
<avit. dshg. 5.9> Quod si quis nequeat verbis persolvere grates,
<avit. dshg. 5.10> Non minimum virtutis habet vel credere gestis,
<avit. dshg. 5.11> Signa per electos quae perrexere priores.
<avit. dshg. 5.12> In quibus excellit longe praestantius illud,
<avit. dshg. 5.13> Quod pelago gestum Rubro celeberrima perfert
<avit. dshg. 5.14> Scriptorum series, in cuius pondere sacro
<avit. dshg. 5.15> Causarum mage pignus erat, pulchramque relatu
<avit. dshg. 5.16> Pulchrior exsuperat praemissae forma salutis,
<avit. dshg. 5.17> Historiis quae magna satis, maiorque figuris,
<avit. dshg. 5.18> Conceptam gravido peperit de tegmine vitam.
<avit. dshg. 5.19> Sustinuit duros externa in sede labores,
<avit. dshg. 5.20> Dum Pelusiacae serviret subdita genti,
<avit. dshg. 5.21> Plebs oppressa diu: densi quam pondere coeni,
<avit. dshg. 5.22> Et laterum numeris, operis mensura diurni
<avit. dshg. 5.23> Afflictam saevi vexabat fraude tyranni.
<avit. dshg. 5.24> Invisam sibimet frendens qui crescere turbam,
<avit. dshg. 5.25> Augeri doluit famulos. Nam iusserat, ut lux
<avit. dshg. 5.26> Vidisset quoscunque mares, mox docta necaret
<avit. dshg. 5.27> Omnis anus, natumque premat solertia sexum.
<avit. dshg. 5.28> Sed tamen aversae fugerunt talia matres,
<avit. dshg. 5.29> Atque interdictos detrectant perdere fetus,
<avit. dshg. 5.30> Persistente Deo plebem diffundere sanctam:
<avit. dshg. 5.31> Quoque magis mens caeca trahit crudelia vota,
<avit. dshg. 5.32> Hoc plus accrescunt tenerae primordia gentis.
<avit. dshg. 5.33> Viderat interea Genitor de sede superna,
<avit. dshg. 5.34> Afflictamque manum placido prospexerat ore.
<avit. dshg. 5.35> Iam sacer innocuas dederat de fomite flammas,
<avit. dshg. 5.36> Et rubus in rubeo viridis permanserat aestu;
<avit. dshg. 5.37> Quo signo spinas nostrae fervescere mentis,
<avit. dshg. 5.38> Et lucere pio qui non consumeret igne,
<avit. dshg. 5.39> Devotus nosset sanctis in cordibus ardor.
<avit. dshg. 5.40> Ilicet electi vates mandata ferebant,
<avit. dshg. 5.41> Depromit regi cum primus talia Moses:
<avit. dshg. 5.42> Servitii longo lassatam pondere plebem,
<avit. dshg. 5.43> Oppressos cophinis humeros, attritaque colla,
<avit. dshg. 5.44> Quasque opus assiduum fecit durescere palmas.
<avit. dshg. 5.45> Laxandi iam tempus adest: dimitte precantes
<avit. dshg. 5.46> Tandem coelesti Domino persolvere vota,
<avit. dshg. 5.47> Et complere datos patrio moderamine ritus.
<avit. dshg. 5.48> Ille fremens inquit: Quae tanti causa tumultus,
<avit. dshg. 5.49> Quisve novus populum Deus exigit omine misso?
<avit. dshg. 5.50> Scilicet hae vacuae tangunt coelestia curae,
<avit. dshg. 5.51> Ut Dominus dominis famulos nunc tollere priscos
<avit. dshg. 5.52> Vellet, et ad tumidos mittat mandata rebelles.
<avit. dshg. 5.53> Quis Deus iste foret, cui me parere necesse est?
<avit. dshg. 5.54> Aut sceptris celso quid formidabile regi?
<avit. dshg. 5.55> Sed vestras nimium seducunt otia mentes;
<avit. dshg. 5.56> Et nisi laxatos requies concessa foveret,
<avit. dshg. 5.57> Nulla supervacuis tererentur tempora verbis.
<avit. dshg. 5.58> Quae si castigans restringet sarcina maior,
<avit. dshg. 5.59> Illicitus vetitum conari desinet ausus.
<avit. dshg. 5.60> At vos signifero qui talia vota ducatu
<avit. dshg. 5.61> Instruitis, vano et plebem subvertitis ore,
<avit. dshg. 5.62> Conspectus vitate meos, vultumque cavete.
<avit. dshg. 5.63> Ditem namque Pharon, vel pollentissime cursus
<avit. dshg. 5.64> Testor, Nile, tuos, et divae vocis Anubem
<avit. dshg. 5.65> Cum rabidus latrat, iam non impune futurum,
<avit. dshg. 5.66> Si nostrum rursus repetant haec dicta tribunal. 
<avit. dshg. 5.67> Virgam forte manu gestabat legifer heros,
<avit. dshg. 5.68> Quo baculo nitens gressum dum dextra regebat,
<avit. dshg. 5.69> Excutit hanc valido proiectam cominus ictu.
<avit. dshg. 5.70> Tum mirum dictu, commotum serpere lignum,
<avit. dshg. 5.71> Non insensibiles ceu promit palmite ramos
<avit. dshg. 5.72> Vita movens tantum quos praestat crescere fructus:
<avit. dshg. 5.73> Sed flexu reptans, mutati et corporis usu
<avit. dshg. 5.74> Sensum animamque gerens, coepit decurrere virga,
<avit. dshg. 5.75> Mox anguem formata refert. Conterritus haesit,
<avit. dshg. 5.76> Aeternumque niger tum palluit ore tyrannus.
<avit. dshg. 5.77> Sed ne confusum tali succumbere signo
<avit. dshg. 5.78> Cerneret assistens vultu nutante satelles,
<avit. dshg. 5.79> Dissimulat summo rem gestam credere iussu,
<avit. dshg. 5.80> Nec divina volens, hominum sed facta putari,
<avit. dshg. 5.81> Tum mandat quoscunque magos, vel carmina doctos,
<avit. dshg. 5.82> Illicitam diris tentantes fraudibus artem
<avit. dshg. 5.83> Aegypti, longinqua darent hastilia, cogens
<avit. dshg. 5.84> Murmure funereo faciat monstrata minister.
<avit. dshg. 5.85> Undique tunc iussi concurrunt, et medicatas
<avit. dshg. 5.86> Armant quique suas noto medicamine virgas,
<avit. dshg. 5.87> Dant iactae vanas species, anguesque putati
<avit. dshg. 5.88> Illusos terrent oculos fallente figura.
<avit. dshg. 5.89> Nec longum tumuere magi; consumitur omne
<avit. dshg. 5.90> Quod fecisse rati; fictos namque arte dracones
<avit. dshg. 5.91> Primus adhuc mordax absorbuit ore cerasta.
<avit. dshg. 5.92> Postquam virtutis clausit spectacula Moses,
<avit. dshg. 5.93> Victorisque tenens caudam tellure levavit,
<avit. dshg. 5.94> Decedit serpens ligno, vultusque recedit,
<avit. dshg. 5.95> Diriguere vagi durato corpore flexus.
<avit. dshg. 5.96> Quid multis? (0358B) fit virga prior, qua deinde sacerdos
<avit. dshg. 5.97> Plurima succiduo monstravit tempore signa.
<avit. dshg. 5.98> Hinc dirum frendens Pharaonis conscius ardor,
<avit. dshg. 5.99> Divinae incipiens per cuncta resistere dextrae,
<avit. dshg. 5.100> Et quae cognoscens, nolens tamen ipse fateri,
<avit. dshg. 5.101> Protinus expulsos iussit discedere vates.
<avit. dshg. 5.102> Illi divinas pulsant cum fletibus aures,
<avit. dshg. 5.103> Ut fremitus gentis tandem frenetur iniquae,
<avit. dshg. 5.104> Quam gravius saevam monitus fecere superni,
<avit. dshg. 5.105> Ipsis quin etiam coelestibus arma minantem.
<avit. dshg. 5.106> Tum pater, accipiens gemitus lacrymasque precantum
<avit. dshg. 5.107> Taliter hortatu blando solatur amaros:
<avit. dshg. 5.108> Ne tantum vacuo submittite corda timori,
<avit. dshg. 5.109> Plebs mea, quam toto mundi de corpore sumptam
<avit. dshg. 5.110> Elegi, et propria solam mihi sorte dicavi.
<avit. dshg. 5.111> Iam nunc cernetis quanto primordia vestra
<avit. dshg. 5.112> Prosequar auxilio, saevos ac persequar hostes.
<avit. dshg. 5.113> Ducam sublimem portenta per omnia dextram,
<avit. dshg. 5.114> Nec volet in paucis Pharius rex cedere signis,
<avit. dshg. 5.115> Longius ut duram vincant miracula mentem.
<avit. dshg. 5.116> Post haec laxatos quin et discedere coget,
<avit. dshg. 5.117> Expelletque solo: quod nunc negat, ingeret ultro.
<avit. dshg. 5.118> Ibitis ad magnas post fortia praelia sedes,
<avit. dshg. 5.119> Quo vocat exspectans praefertilis ubere terra,
<avit. dshg. 5.120> Et claras victis condetis gentibus urbes.
<avit. dshg. 5.121> Vos modo promissis tantum confidite donis,
<avit. dshg. 5.122> Et quos deposcent ingentia facta labores
<avit. dshg. 5.123> Laeta ferat virtus, seseque ad prospera servet.
<avit. dshg. 5.124> Talibus auditis, melior spes accipit illos.
<avit. dshg. 5.125> Attollunt animos, palmasque ad sidera tendunt,
<avit. dshg. 5.126> Concipiuntque fidem votis, gratesque rependunt.
<avit. dshg. 5.127> Postera lux dubios primum praemiserat ortus,
<avit. dshg. 5.128> Et successorem depulsa nocte ferebat
<avit. dshg. 5.129> Insistens aurora diem: tum flumina sanguis
<avit. dshg. 5.130> Imbuit, et subito maduerunt arva cruore.
<avit. dshg. 5.131> Sed non hoc minimis portentum contigit undis,
<avit. dshg. 5.132> Fluviorum rex ipse rubet, nec lumine prisco
<avit. dshg. 5.133> Nilus agit proprium quem sumpsit fonte nitorem.
<avit. dshg. 5.134> Quin magis, averso ne tangat pristina limo,
<avit. dshg. 5.135> Sanguis in externum certans manare canalem,
<avit. dshg. 5.136> Carnosus non carnis erat, nec corpore fusus,
<avit. dshg. 5.137> Aut strages quae multa simul, quo vulnere possit
<avit. dshg. 5.138> Lympharum damnum proprio supplere cruore.
<avit. dshg. 5.139> Naribus obstructis pressi, victoque natatu,
<avit. dshg. 5.140> Interiere simul peregrini in gurgite crasso.
<avit. dshg. 5.141> Auxeruntque suo saniem de funere pisces.
<avit. dshg. 5.142> Et fortasse rear cladis mortisque futurae
<avit. dshg. 5.143> Sanguinis indicio iam praecessisse ruinam,
<avit. dshg. 5.144> Hoc ipsum ni poena foret. Nam scilicet omne
<avit. dshg. 5.145> Aegypti spatium, vel quo patet ampla Canopus,
<avit. dshg. 5.146> Mox inter pingues sitiens defecerat undas,
<avit. dshg. 5.147> Si non Omnipotens celerem super arva medelam
<avit. dshg. 5.148> Spargeret, et nitidos revocaret vallibus amnes.
<avit. dshg. 5.149>  Tum vero ut requiem pestis subducta reduxit,
<avit. dshg. 5.150> Effertur rursus dilata morte tyrannus,
<avit. dshg. 5.151> Et vix evasum contemnens mente flagellum,
<avit. dshg. 5.152> Innocuam flagris persistit subdere gentem.
<avit. dshg. 5.153> At quid per cunctam stylus aestuet ire superbi
<avit. dshg. 5.154> Perfidiam, caesi numerans periuria regni?
<avit. dshg. 5.155> Sed tamen extorquent varium mendacia monstrum,
<avit. dshg. 5.156> Undaque vicino vixdum purgata cruore,
<avit. dshg. 5.157> Ranarum foedis texit cantatibus urbes.
<avit. dshg. 5.158> Complentur cellae, strati penetralia, mensae,
<avit. dshg. 5.159> Sustinet innumeros regalis purpura saltus,
<avit. dshg. 5.160> Atque premens homines frendet succumbere ranis,
<avit. dshg. 5.161> Quarum mox cumulis flamma tonitruque subactis
<avit. dshg. 5.162> Congestisque, sonans muscarum nubis ad auras
<avit. dshg. 5.163> Exiit, infectum corrumpens aera flatu.
<avit. dshg. 5.164> Illic quas scinifes vocitant, quantosque volatus
<avit. dshg. 5.165> Pendula committunt levibus corpuscula ventis,
<avit. dshg. 5.166> Pennarumque vicos peragunt stridentibus alis?
<avit. dshg. 5.167> Fundunt se pariter, turbataque moenia complent.
<avit. dshg. 5.168> Et licet immersis defigant vulnera rostris,
<avit. dshg. 5.169> Plus horror quam poena movet; sed tollit et istam
<avit. dshg. 5.170> Ventus agens, cessat laxata molestia paulun
<avit. dshg. 5.171> Confestim cessante metu, nec longius ira
<avit. dshg. 5.172> Sentitur quam plaga calet. Sed peste remota
<avit. dshg. 5.173> Succedunt aliae gravius: consumitur omne
<avit. dshg. 5.174> Iumentum, cunctosque greges nox abstulit una,
<avit. dshg. 5.175> Nec tantum damnosa reos portenta fatigant:
<avit. dshg. 5.176> Vertitur ad carnem quae suscitat ira dolores.
<avit. dshg. 5.177> Insidunt penitus turgentia vulnera membris,
<avit. dshg. 5.178> Et sacer incubuit percussis artubus ignis.
<avit. dshg. 5.179> Creditur hic etiam casu contingere languor:
<avit. dshg. 5.180> Sed morbus mentis discrimina corporis urget.
<avit. dshg. 5.181> Praeterit ille dies; tum demum luce secuta
<avit. dshg. 5.182> Concutitur coelum tonitru, nubesque coactae
<avit. dshg. 5.183> Terribili splendore micant; ferit omnia fulgur
<avit. dshg. 5.184> Fulmina agens; totas uno sub tempore mortes
<avit. dshg. 5.185> Aethere turbato terris elementa minantur. 
<avit. dshg. 5.186> Ignibus inseritur praegrandis corpore grando,
<avit. dshg. 5.187> Non ut nube solet terris nimbosa venire:
<avit. dshg. 5.188> Sed quocunque cadens ut deprimat, atque ruinam
<avit. dshg. 5.189> Pondere vel solo faciat; coniungitur ergo
<avit. dshg. 5.190> Grandineum flammis ferventibus aere frigus,
<avit. dshg. 5.191> Et natura neci servans assignat utrumque.
<avit. dshg. 5.192> Hic primus stragem sparsis dat mortibus imber;
<avit. dshg. 5.193> Exin restantem surgit consumere fructum
<avit. dshg. 5.194> Bruchus, et excusso confidens crure locusta.
<avit. dshg. 5.195> Hoc sed docta malis, et iam discrimine crebro
<avit. dshg. 5.196> Tanquam lene satis callosa superbia duxit.
<avit. dshg. 5.197> Insequitur velox gravius quae vindicet ira.
<avit. dshg. 5.198> Caecas mane novo surgens sol sparserat umbras,
<avit. dshg. 5.199> Et laetus iubaris splendebat fronte sereni,
<avit. dshg. 5.200> Cum surgens mediam nubes se porrigit atra,
<avit. dshg. 5.201> Nascentemque diem depulso lumine claudit.
<avit. dshg. 5.202> In molem nox densa coit, perit obrutus aer,
<avit. dshg. 5.203> Palpantesque manus densas sensere tenebras,
<avit. dshg. 5.204> Atque repercussus vexatur anhelitus aeger;
<avit. dshg. 5.205> Et si sopitos flando quis suscitet ignes,
<avit. dshg. 5.206> Aut flammas excire velit, compressa necantur
<avit. dshg. 5.207> Lumina, nec vibrant restricti pondere motus:
<avit. dshg. 5.208> Quo quemcunque loco tenebrosus repperit horror,
<avit. dshg. 5.209> Continuit, vidit nullum, nec visus ab ullo est.
<avit. dshg. 5.210> Squalentes pariter viventia millia credas
<avit. dshg. 5.211> Infernas intrasse domos, aut forte revulsa
<avit. dshg. 5.212> Obice terrarum patriam sordentis abyssi
<avit. dshg. 5.213> Migrasse in superos, ac mundum luce fugata
<avit. dshg. 5.214> Sub leges misisse suas. Tres perdidit ista
<avit. dshg. 5.215> Nocte dies, digne pendens periuria tellus
<avit. dshg. 5.216> Isthaec damna tulit; nam caetera fulgidus orbis
<avit. dshg. 5.217> Continet, et solitos distinguunt tempora cursus.
<avit. dshg. 5.218> Moses interea lacrymas, ieiunia, vota
<avit. dshg. 5.219> Continuat, precibusque frequens ac pervigil instat,
<avit. dshg. 5.220> Maioris natu fultus solamine fratris.
<avit. dshg. 5.221> Instruit hos sacris simul, informatque Creator
<avit. dshg. 5.222> Mystica solemnem qua pandat victima ritum.
<avit. dshg. 5.223> Cernitis ut multa desudans clade reatum
<avit. dshg. 5.224> Aegyptus contrita gemat satis undique tacta,
<avit. dshg. 5.225> Sed tamen immota perstans cervice rebellis?
<avit. dshg. 5.226> Nec portanda diu praecedunt ista ruinam.
<avit. dshg. 5.227> Aegrotat quodcunque tumet, nec sana superbo
<avit. dshg. 5.228> Causa subest, iunctum monstrat mens turgida lethum.
<avit. dshg. 5.229> Unus adhuc restat qui vindicet omnia luctus,
<avit. dshg. 5.230> Postque novem decima percellat caede merentes.
<avit. dshg. 5.231> Vos modo perpetuos sacrorum discite mores,
<avit. dshg. 5.232> Cultibus et propriis mansura lege tenete.
<avit. dshg. 5.233> Mensibus in cunctis, orbis quos circinat anni,
<avit. dshg. 5.234> Iste caput princepsque foret, quem nomine belli
<avit. dshg. 5.235> Gentiles vocitant, vos tantum dicite primum:
<avit. dshg. 5.236> Lunaque bis septem cum fecerit addita noctes,
<avit. dshg. 5.237> Vespere tum sero dabitis primordia sacris.
<avit. dshg. 5.238> Sumite mansuetum perfecti temporis agnum,
<avit. dshg. 5.239> Qui careat macula, et purum det corpore vellus.
<avit. dshg. 5.240> Hoc animal festis mactabitis; huius utrumque
<avit. dshg. 5.241> Signabit sanguis nitido de corpore postem.
<avit. dshg. 5.242> Hoc dabit indicium servandae cura salutis.
<avit. dshg. 5.243> Cum percussor aget tacitam sine vulnere caedem,
<avit. dshg. 5.244> Perspiciet sacro limen maduisse cruore,
<avit. dshg. 5.245> Hoc tantum transire volens distantia talis
<avit. dshg. 5.246> Custodit vestras sparsis a mortibus aedes.
<avit. dshg. 5.247> Sic nos, Christe, tuum salvet super omnia signum
<avit. dshg. 5.248> Frontibus impositum: sic sanguis denique sanctus,
<avit. dshg. 5.249> Tunc praemonstrati dudum qui funditur agni,
<avit. dshg. 5.250> Oribus infusus postes lustrasse tuorum
<avit. dshg. 5.251> Inter labentis ferventia funera mundi
<avit. dshg. 5.252> Credatur, casuque tuos discernat ab omni.
<avit. dshg. 5.253> Dum non signatos percurrit funere mucro,
<avit. dshg. 5.254> Tu cognosce tuam salvanda in plebe figuram.
<avit. dshg. 5.255> Ut quocunque loco sanctus mactabitur agnus,
<avit. dshg. 5.256> Atque cibo sanctum porrexerit hostia corpus
<avit. dshg. 5.257> Rite sacrum, celebret vitae promissa sequentis
<avit. dshg. 5.258> Fermento nequam duplici de corde revulso,
<avit. dshg. 5.259> Sincerum nitidae conspergant azyma mentes.
<avit. dshg. 5.260>  Finierat rector leges et foedera festi
<avit. dshg. 5.261> Paschalis mandare viris, quod protinus omnes
<avit. dshg. 5.262> Arripuere simul; peragunt convivia laeti,
<avit. dshg. 5.263> Solemnisque novo cultu disponitur esus,
<avit. dshg. 5.264> Transeat ad seros quae condita forma nepotes.
<avit. dshg. 5.265> Nox erat, et mediam carpebant cuncta quietem,
<avit. dshg. 5.266> Umbraque libratas iam iam diviserat horas:
<avit. dshg. 5.267> Ecce venit tacito per dira silentia motu
<avit. dshg. 5.268> Angelus exserto missus qui saeviat ense:
<avit. dshg. 5.269> Nec confusa datur subiti sententia lethi,
<avit. dshg. 5.270> Omne malum sed sorte cadit, longeque videtur,
<avit. dshg. 5.271> Quem petat in tenebris praefixi funeris ordo:
<avit. dshg. 5.272> Maiores natu pereunt, solique leguntur
<avit. dshg. 5.273> Ad mortem primos luci quos edidit ortus. 
<avit. dshg. 5.274> Cum dominis famuli pereunt, natique potentum
<avit. dshg. 5.275> Permixta cum plebe cadunt: sic vilis, ut ille
<avit. dshg. 5.276> Quem celsi tenuit morientem purpura fulcri.
<avit. dshg. 5.277> Haec nuda tellure iacent, haec serica velant,
<avit. dshg. 5.278> Disparibus stratis sternuntur corpora letho.
<avit. dshg. 5.279> Non quemquam mors aequa timet, non excipit ullos
<avit. dshg. 5.280> In vivis tantum qui discernuntur honores.
<avit. dshg. 5.281> Pauperis ad fletum nulla pietate movetur,
<avit. dshg. 5.282> Ditibus ut parcat nullo corrumpitur auro.
<avit. dshg. 5.283> Aegrotum sanus, longaevum iunior ante
<avit. dshg. 5.284> Migrat: huic soli debet confidere nemo.
<avit. dshg. 5.285> Hoc tantum tamen est sibimet quo mortua distent,
<avit. dshg. 5.286> Vivant ut meritis qui complent tempora sorte. 
<avit. dshg. 5.287> Haec nunquam penitus morti licet auferat, et si
<avit. dshg. 5.288> Iure potestatis lutea compage creatum,
<avit. dshg. 5.289> Semine mortali genitum, terraeque reductum,
<avit. dshg. 5.290> Iustorum in factis letho nil creditur ulli.
<avit. dshg. 5.291> Ergo ut percussas soboles confusa repente
<avit. dshg. 5.292> Aula videt, currunt flentes ad funera matres,
<avit. dshg. 5.293> Pectora contundunt pugnis, crinesque revellunt
<avit. dshg. 5.294> Unguibus, et nigras festinant scindere malas.
<avit. dshg. 5.295> Nec dominos planxere diu, mox occupat omnes
<avit. dshg. 5.296> Luctus quemque suus, sonat unus in aethere clamor
<avit. dshg. 5.297> Non uno ex fletu, confundit voce tumultum
<avit. dshg. 5.298> Nulla vacans a morte domus; tum lumine multo
<avit. dshg. 5.299> Omni curatur populorum funus in urbe.
<avit. dshg. 5.300> Iudicium iustum cogit moerere merentes.
<avit. dshg. 5.301> Et dum quis proprio servat lamenta dolori,
<avit. dshg. 5.302> Exsequias tardant luctus, inhumataque turba
<avit. dshg. 5.303> Dilata iacuit tantisper sorte sepulcri;
<avit. dshg. 5.304> Et nisi iam tandem vacuos et honore carentes
<avit. dshg. 5.305> Vel nuda tellure locet, vel concremet igni,
<avit. dshg. 5.306> Vix collecta manus quae tantos clauderet urna.
<avit. dshg. 5.307> Tum regem circum commoto murmure sistit
<avit. dshg. 5.308> Moesta cohors, humi e depromens voce querelas.
<avit. dshg. 5.309> Heus! nimium nostris adversa potentia rebus
<avit. dshg. 5.310> Hebraei populi, toties cui vindice dextra
<avit. dshg. 5.311> Militat omne malum, totus cui denique mundus
<avit. dshg. 5.312> Pugnat, et irato succedunt prospera coelo.
<avit. dshg. 5.313> Vix quaedam secreta Dei, maiorque potestas
<avit. dshg. 5.314> Haec in sceptra furit, gentemque ulciscitur ipsam
<avit. dshg. 5.315> Urbis iactura; solos pereuntia salvant
<avit. dshg. 5.316> Victores elementa suos, redimuntque cadendo.
<avit. dshg. 5.317> En iacet Aegyptus, nec iam reparabilis ultra.
<avit. dshg. 5.318> Atque utinam poenas vivis, damnumque per arva
<avit. dshg. 5.319> Ferret adhuc divina manus, nec funere tanto
<avit. dshg. 5.320> Deceptam subita vacuasset caede Canopum:
<avit. dshg. 5.321> Tandem parce solo, causasque expelle ruinae,
<avit. dshg. 5.322> Dum levior strages; dum quisquam luce tenetur,
<avit. dshg. 5.323> Dum superest qui terga premat, qui limite trudat,
<avit. dshg. 5.324> Et ne quem, si forte velint ex corde morari,
<avit. dshg. 5.325> Non sinat eiecto depellens hospite cladem,
<avit. dshg. 5.326> Permoveat noster natorum funere luctus,
<avit. dshg. 5.327> Permoveat te forte tuus; vel pauca superstent
<avit. dshg. 5.328> Pignora, quae tantos tergant servata dolores,
<avit. dshg. 5.329> Et detruncatae reparent dispendia gentis.
<avit. dshg. 5.330> His dictis lacrymas populus dedit; ipse superbus
<avit. dshg. 5.331> Frangitur ad fletum princeps, victumque fatetur. 
<avit. dshg. 5.332> Haec perturbata sed dum tractantur in aula,
<avit. dshg. 5.333> Hebraei vatum studio, monitisque supernis
<avit. dshg. 5.334> Optima quaeque sacris fingunt, epulisque requirunt,
<avit. dshg. 5.335> Vasaque solemnes quae poscunt plurima cultus.
<avit. dshg. 5.336> Ornamenta etiam, vestesque, monilia, gemmas,
<avit. dshg. 5.337> Ut reddenda petunt: nec tardus commodat hospes,
<avit. dshg. 5.338> Ditat et ignorans trepidam manus aemula plebem.
<avit. dshg. 5.339> Quae iam digna tuis pandantur laudibus ora,
<avit. dshg. 5.340> Summe pater, qui tam saevo sic uteris hoste?
<avit. dshg. 5.341> Annuit adversus, largitur munera nolens,
<avit. dshg. 5.342> Quae secum dimissa ferant; nec solvere tantum
<avit. dshg. 5.343> Sufficit oppressos, opibus ditantur euntes,
<avit. dshg. 5.344> Thesaurosque novos libertas reddita sumit.
<avit. dshg. 5.345> Inter ferventes inimica in sede furores
<avit. dshg. 5.346> Praedatur dominum fugiens, fallitque videntem,
<avit. dshg. 5.347> Praesentem vacuat, ne tam discedere pulsos
<avit. dshg. 5.348> Quam laetos migrasse putes; portantur avari
<avit. dshg. 5.349> Sic Pharaonis opes, quem tunc mercede soluta
<avit. dshg. 5.350> Servitii longum credas taxasse laborem.
<avit. dshg. 5.351> Nonnunquam rectis et quae contraria prosunt,
<avit. dshg. 5.352> Et quae laeva malus voluit, mutata recurrunt,
<avit. dshg. 5.353> In dextram vertente Deo, solosque nocentes
<avit. dshg. 5.354> Vis odii perimens meditata in vulnera ducit,
<avit. dshg. 5.355> Et partos fratri laqueos incurrere cogit.
<avit. dshg. 5.356> Egressi interea trepido de rege ministri
<avit. dshg. 5.357> Compellunt celare fugam, coguntque volentes,
<avit. dshg. 5.358> Praecipitant alacres, et festinantibus instant,
<avit. dshg. 5.359> Pellendasque putant pulsa cum gente ruinas. 
<avit. dshg. 5.360> Iam prope centenum compleverat advena lustrum
<avit. dshg. 5.361> In regnis, Aegypte, tuis, ex tempore quondam
<avit. dshg. 5.362> Quo priscus patriarcha Iacob perduxerat illuc
<avit. dshg. 5.363> Bis sena cum prole domum, carosque nepotes,
<avit. dshg. 5.364> Quo per fecundum creverunt millia patrem.
<avit. dshg. 5.365> Procedit tandem populus, moxque agmine iuncto
<avit. dshg. 5.366> Diram linquit humum tenebris ac luctibus orbam.
<avit. dshg. 5.367> Nam vicina dies nondum produxerat ortus:
<avit. dshg. 5.368> Haec nox festa Deo redeuntibus annua sacris
<avit. dshg. 5.369> Haec gentis solemnis erit, quae solvitur hoste.
<avit. dshg. 5.370>  Primo conspicuus fulgebat in ordine ductor
<avit. dshg. 5.371> Legifer, adiuncto praecedens agmina fratre.
<avit. dshg. 5.372> Post quos belligerae disponunt arma cohortes,
<avit. dshg. 5.373> Ducunt et validas instructo robore turmas.
<avit. dshg. 5.374> Arma ferunt humeris, enses per singula laevo
<avit. dshg. 5.375> Dependent lateri, presso tum vertice cassis
<avit. dshg. 5.376> Fulget, et albenti certat lux ferrea lunae. 
<avit. dshg. 5.377> Nituntur iaculis alii, clypeosque sinistris
<avit. dshg. 5.378> Volvunt, et rapido meditantur bella rotatu.
<avit. dshg. 5.379> Gaudet pars etiam pharetris, volucresque sagittas
<avit. dshg. 5.380> Hostis in occursum mittendis mortibus aptat.
<avit. dshg. 5.381> Aut si forte virum fugientia terga sequatur,
<avit. dshg. 5.382> Ut pennata leves transmittant spicula ventos.
<avit. dshg. 5.383> Incedit pavidum postrema per agmina vulgus,
<avit. dshg. 5.384> Non impar numero, coelum cum pingitur astris,
<avit. dshg. 5.385> Aestuat aut motus pelagi crispantibus undis,
<avit. dshg. 5.386> Littore vel quantas convertit fluctus arenas,
<avit. dshg. 5.387> Vel quantis stillant humentia nubila guttis.
<avit. dshg. 5.388> Mirantur Pharii satrapae, nec credere tantum
<avit. dshg. 5.389> Se potuisse vident: placet eiecisse tot hostes.
<avit. dshg. 5.390> Sed non hac acie duri salvabere ferri. 
<avit. dshg. 5.391> Quamlibet innumeris peditum stipere catervis,
<avit. dshg. 5.392> Unus pugnabit cunctis pro millibus auctor.
<avit. dshg. 5.393> At populus lento moderatus tramite gressum
<avit. dshg. 5.394> Arreptum carpebat iter, praecedere tantum
<avit. dshg. 5.395> Aggressis ducibus, quantum vel tarda senectus
<avit. dshg. 5.396> Vel rudibus reptans infantia sustinet annis,
<avit. dshg. 5.397> Ne praematuris fragilem contristet eundo
<avit. dshg. 5.398> Aetatem sexumque labor. Sic cuncta supernus
<avit. dshg. 5.399> Dispensat nutus, plebique assistit ovanti. 
<avit. dshg. 5.400>  Ergo ubi signatis sederunt millia castris,
<avit. dshg. 5.401> Armatusque pedes vulgus vallavit inerme,
<avit. dshg. 5.402> Vespere tum primo stanti assimulata columna
<avit. dshg. 5.403> Insistens puro resplenduit aethere flamma:
<avit. dshg. 5.404> Non tamen ut noto dirum micat ignis in axe,
<avit. dshg. 5.405> Prodita cum terris coeli portenta minantur,
<avit. dshg. 5.406> Seu morbis tristem, bellisque aut cladibus annum;
<avit. dshg. 5.407> Sed radiis fulgens, et lumine candida laeto,
<avit. dshg. 5.408> Ostendit nitidum castris mirantibus ignem.
<avit. dshg. 5.409> Diffugiunt tenebrae, vicinaque sidera cedunt.
<avit. dshg. 5.410> Obstupuere viri primum, perterruit omnes,
<avit. dshg. 5.411> Incussitque metum novitas, tum luminis usus
<avit. dshg. 5.412> Paulatim coeleste iubar commendat amori.
<avit. dshg. 5.413> Maxima nocturnas iam pars exegerat horas,
<avit. dshg. 5.414> Et volvenda dies instabat sorte propinqua;
<avit. dshg. 5.415> Cunctorum ante oculos per coelum visa moveri,
<avit. dshg. 5.416> Arripuitque viam populo spectante columna.
<avit. dshg. 5.417> Protinus hanc patres sancti sensere sequendam,
<avit. dshg. 5.418> Esse ducemque ducum; laeti mox praesule tanta
<avit. dshg. 5.419> Abrupere moras, castris excedere certant.
<avit. dshg. 5.420> Tunc ut quaeque tribus primum sortita laborem
<avit. dshg. 5.421> Ordine carpit iter, sequitur tum caetera pubes. 
<avit. dshg. 5.422> Haec inter clarum rediens lux pandit olympum,
<avit. dshg. 5.423> Flammea pallescit conspecto sole columna.
<avit. dshg. 5.424> Vertitur in nubem totus qui fulserat ignis,
<avit. dshg. 5.425> Sed specie perstat tensae super aethera formae.
<avit. dshg. 5.426> Tertia nocturnos deterserat hora liquores,
<avit. dshg. 5.427> Et matutinas scandens sol vicerat umbras:
<avit. dshg. 5.428> Ecce novum dictu, coelo servata sereno
<avit. dshg. 5.429> Frigida ferventi iussa est opponere nubes
<avit. dshg. 5.430> Se radio, densumque parat tenuissima tegmen.
<avit. dshg. 5.431> Sic circumiectis, tellus queis ardet eoa,
<avit. dshg. 5.432> Aestibus ignorat genuinum turba calorem,
<avit. dshg. 5.433> Vesperis ut credas leni respergere flatu,
<avit. dshg. 5.434> Blanda vel humentes diffundere frigora ventos. 
<avit. dshg. 5.435> Nec tamen hanc nubem tetro suffusa calore
<avit. dshg. 5.436> Forma dabat, nec concreto sic horrida vultu,
<avit. dshg. 5.437> Ut terrent validos cum promunt nubila nimbos;
<avit. dshg. 5.438> Sed qualis madidus solem cum viderit arcus,
<avit. dshg. 5.439> Tanta fuit pulchrae species extenta columnae.
<avit. dshg. 5.440> Noctibus ignis erat, lumenque accensa ferebat;
<avit. dshg. 5.441> Cum sol torreret, gelidi dabat humida roris.
<avit. dshg. 5.442> Has alternantem ducens cum tempore sortem
<avit. dshg. 5.443> Mutavit natura vices, substantia discors
<avit. dshg. 5.444> Muneribus propriis concordem reddidit usum.
<avit. dshg. 5.445> Si mansit, mansere viri; si mota, secuti.
<avit. dshg. 5.446> Si multis etiam visa est pendere diebus.
<avit. dshg. 5.447> Subdita defixo tardabant agmina vallo. 
<avit. dshg. 5.448> Ista quaterdenis pietas percrebuit annis,
<avit. dshg. 5.449> Dum vastos eremi curris, Iudaea, recessus,
<avit. dshg. 5.450> Vincla pedum firmante via, dum tempore tanto
<avit. dshg. 5.451> Non attrita suum servarent tegmina pondus,
<avit. dshg. 5.452> Mollitieque nova prisci durantur amictus.
<avit. dshg. 5.453> Sic longaeva foret, quod non damnosa vetustas.
<avit. dshg. 5.454> Dum sacrum populo victum candentia manna
<avit. dshg. 5.455> Ferrent, et coeli frugem terrena viderent.
<avit. dshg. 5.456> Per quam sublimis praediceret ante figura
<avit. dshg. 5.457> Edendum ex utero purum sine semine corpus.
<avit. dshg. 5.458> Quo caperet pascenda salus de sede superna
<avit. dshg. 5.459> Illabente Deo sanctis altaribus escas.
<avit. dshg. 5.460> Hoc signo summus percussa rupe sacerdos
<avit. dshg. 5.461> Protulit irriguos populis sitientibus haustus.
<avit. dshg. 5.462> Christum namque vides stabilem consistere petram,
<avit. dshg. 5.463> Percussus iaculo largas qui praebuit undas,
<avit. dshg. 5.464> Porrexitque suis sacro de vulnere potum. 
<avit. dshg. 5.465> Hebraei interea laeti ducente columna
<avit. dshg. 5.466> Per terras gressu, per coelum visibus ibant.
<avit. dshg. 5.467> Ecce iterum Phariis insedit mentibus ira,
<avit. dshg. 5.468> Et populus sine more ferox his vocibus armat,
<avit. dshg. 5.469> Tandem postremos vicina morte furores:
<avit. dshg. 5.470> O nimium stultis illudens mentibus error,
<avit. dshg. 5.471> Praestigiaeque satis nebulosa in fraude peractae.
<avit. dshg. 5.472> Nonne pudet famulam nullo certamine gentem
<avit. dshg. 5.473> Sic impune rapi, quod nemine praesule tantus
<avit. dshg. 5.474> Deseruit vacuas discedens accola terras?
<avit. dshg. 5.475> Rura vacant, coeptis desistunt oppida muris.
<avit. dshg. 5.476> Non solitum consurgit opus, nec cultor in agris
<avit. dshg. 5.477> Exercet validos attrito dente ligones.
<avit. dshg. 5.478> Turbidus exactor siluit, nulloque tumultu
<avit. dshg. 5.479> Fervida consuetos repetunt suspendia census. 
<avit. dshg. 5.480> Quin potius sumptis exercitus irruat armis,
<avit. dshg. 5.481> Imbellemque manum, profugosque reducat alumnos.
<avit. dshg. 5.482> Quos si servilis tantum succenderit ausus,
<avit. dshg. 5.483> Ut telis certare velint, mox occidat omnis
<avit. dshg. 5.484> Confusa cum plebe manus: ferventibus armis
<avit. dshg. 5.485> Permixtae pereant confosso pectore matres,
<avit. dshg. 5.486> Uberibus iunctos configant spicula natos.
<avit. dshg. 5.487> Prolem quisque suam cernens ante ora cadentem,
<avit. dshg. 5.488> Oblatis optet iugulis succurrere mortem.
<avit. dshg. 5.489> Orbatum nostros faciat libare dolores
<avit. dshg. 5.490> Ultima sors populum: sic vivens omnia perdat,
<avit. dshg. 5.491> Tum pereat; densa campi sub strage iacentes
<avit. dshg. 5.492> Tristi committant inhumata cadavera coelo.
<avit. dshg. 5.493> Inde ubi iam totos satiaverit ense furores,
<avit. dshg. 5.494> Thesauros revocet fugientes dextera victrix. 
<avit. dshg. 5.495> Talibus excitas acuebant flatibus iras,
<avit. dshg. 5.496> Irridente Deo, solus qui despicit omnem
<avit. dshg. 5.497> Conatum rigido meditantem vana timore,
<avit. dshg. 5.498> Consiliumque ducum cassato dissipat actu.
<avit. dshg. 5.499> Ergo bella rogant, fervens rapit arma iuventus,
<avit. dshg. 5.500> Spumantes ducuntur equi, phalerisque potentes
<avit. dshg. 5.501> Suspendunt alacres splendentia frena iugales.
<avit. dshg. 5.502> Pugnax pompa nitet, subiectos curribus axes
<avit. dshg. 5.503> Aurato temone trahunt; tum caetera pubes
<avit. dshg. 5.504> Induitur calybe, aut fulvo circumdatur aere.
<avit. dshg. 5.505> Hi loricarum vasto sub tegmine gaudent,
<avit. dshg. 5.506> Intexit creber sibimet quas circulus haerens,
<avit. dshg. 5.507> Atque catenosi crepitant per corpora panni. 
<avit. dshg. 5.508> Ast aliis tenui concurrens lumina ferro,
<avit. dshg. 5.509> Qua se succiduas iunctim scandente per oras
<avit. dshg. 5.510> Flectitur, assuti crates compacta metalli
<avit. dshg. 5.511> Horrentes habitus diversa fecerat arte.
<avit. dshg. 5.512> Et tamen ardentum cuncta inter tela virorum
<avit. dshg. 5.513> Terribilis plus forma fuit: quis namque furentes
<avit. dshg. 5.514> Spectet, quos laetos vix possit cernere vultus?
<avit. dshg. 5.515> Inclusae galeis facies, et ferrea vestis
<avit. dshg. 5.516> Cinxerat iratas armorum luce tenebras.
<avit. dshg. 5.517> Progreditur collecta manus; rex ipse frementes
<avit. dshg. 5.518> Curru cogit equos; telis tamen undique septus
<avit. dshg. 5.519> Delituit, densam reddunt hastilia silvam.
<avit. dshg. 5.520> Concutitur pulsata rotis et pondere tellus,
<avit. dshg. 5.521> Angustavit humum latam stipata iuventus,
<avit. dshg. 5.522> Conclusitque vias; quidquid virtutis habere
<avit. dshg. 5.523> Aegyptus potuit, totum mors proxima ducit. 
<avit. dshg. 5.524> Iunxerat interea, ponto qua Magdalus instat,
<avit. dshg. 5.525> Hebraeus populus rubranti castra profundo,
<avit. dshg. 5.526> Evasos credens securis mentibus hostes.
<avit. dshg. 5.527> Dum resident, fixoque parant requiescere vallo,
<avit. dshg. 5.528> Cernunt pulvereas in coelum surgere nubes.
<avit. dshg. 5.529> Cunctatis primum mox agmina saeva patescunt,
<avit. dshg. 5.530> Non tamen infensas patitur committere partes
<avit. dshg. 5.531> Sole sub occiduo vicinus praelia vesper.
<avit. dshg. 5.532> Distulit in lucem vallatus bella tyrannus,
<avit. dshg. 5.533> Et fors ardentes nondum compesceret iras,
<avit. dshg. 5.534> Nec servare furor potuisset foedera nocti,
<avit. dshg. 5.535> Auroramque velit motis praecedere signis,
<avit. dshg. 5.536> Flammea ni retro subsistens forte columna
<avit. dshg. 5.537> Obiectu medio gentes discerneret ambas.
<avit. dshg. 5.538> Contemplans rex ipse tamen mirabile lumen,
<avit. dshg. 5.539> Sic ignem metuit, quod sensu fervidus ardet.
<avit. dshg. 5.540> Paulatimque mori non profuit: itur ad unam
<avit. dshg. 5.541> Quae claudat cunctos pelago pandente ruinam.
<avit. dshg. 5.542> Plebs trepidat conclusa loco, finemque sequenti
<avit. dshg. 5.543> Exspectat pavefacta die, non tela, nec ullas
<avit. dshg. 5.544> Bellorum molita vices, sed voce levata
<avit. dshg. 5.545> Vatibus insistens: O terque quaterque beati!
<avit. dshg. 5.546> Aegyptus quos morte tulit, tellure vel ampla
<avit. dshg. 5.547> Urnam defunctis suprema sorte paravit!
<avit. dshg. 5.548> Digni qui tantos nequeant sentire dolores,
<avit. dshg. 5.549> Nec stragem prolis, vel pignora capta videre.
<avit. dshg. 5.550> Alitibus nos esca dati, nec sede sepulcri
<avit. dshg. 5.551> Condita deserto solventur corpora vasto.
<avit. dshg. 5.552> Talia voce viri; respondit luctibus omne
<avit. dshg. 5.553> Vulgus, et accenso persultat turba tumultu. 
<avit. dshg. 5.554> Tum sancti coepere duces promissa referre,
<avit. dshg. 5.555> Solarique metum, fletusque abstergere dictis.
<avit. dshg. 5.556> Quaesumus ingratos deponite mente timores,
<avit. dshg. 5.557> Experti multum nec desperanda putetis
<avit. dshg. 5.558> Quae tantis spondent coelestia munera signis.
<avit. dshg. 5.559> Infidisne potest elabi cordibus unquam
<avit. dshg. 5.560> Aegyptus tot caesa malis, interque flagella
<avit. dshg. 5.561> Succumbens quae sensit humus, vos, cunctaque vestra
<avit. dshg. 5.562> Afflicto regno salvos vixisse sub hoste?
<avit. dshg. 5.563> Quid de transactis dicatur? Nempe videtis
<avit. dshg. 5.564> Ut mediatricis curet tutela columnae,
<avit. dshg. 5.565> Ne quid ab adversa liceat nos fraude vereri.
<avit. dshg. 5.566> Quin magis erectas firma spe tollite mentes. 
<avit. dshg. 5.567> Ultima namque dies defixa est crastina genti,
<avit. dshg. 5.568> Quae nunc bella crepans sumptis confidit in armis,
<avit. dshg. 5.569> Non sic pugna feret, nec telis tela feretis
<avit. dshg. 5.570> Obvia, nec vestro vobis sudore triumphus
<avit. dshg. 5.571> Hac vice proveniet; coeli pugnabitur ira,
<avit. dshg. 5.572> Qua vobis placido peragentur praelia nutu.
<avit. dshg. 5.573>  Talibus intenti vates deiecta levabant
<avit. dshg. 5.574> Corda virum, sancta sedantes voce timorem.
<avit. dshg. 5.575> At pontum validus ferventi flamine ventus
<avit. dshg. 5.576> Urebat, tota consumens nocte profundum,
<avit. dshg. 5.577> Contra naturam Genitor dum fulminat undas,
<avit. dshg. 5.578> Ardet et afflatus percusso in gurgite fluctus.
<avit. dshg. 5.579> Iam matutinum pervenerat horrida tempus
<avit. dshg. 5.580> Vix acies, primosque nitens aurora rubores
<avit. dshg. 5.581> Spargebat mundo, tetris dum protinus omnes
<avit. dshg. 5.582> Erumpunt castris, fremit undique mota iuventus. 
<avit. dshg. 5.583> At pavidae plebis postquam pervenit ad aures,
<avit. dshg. 5.584> Clangentisque tubae percussit pectora terror,
<avit. dshg. 5.585> Arripiunt carpuntque viam, qua proxima ponti
<avit. dshg. 5.586> Littora sollicitant rubro insignita liquore.
<avit. dshg. 5.587>  Ut summas pelagi populus pervenit ad oras,
<avit. dshg. 5.588> Cessit confestim ducti reverentia fluctus,
<avit. dshg. 5.589> Expanditque viam, cui terram clauserat hostis.
<avit. dshg. 5.590> Machina, pendenti struxit quam scena liquoris,
<avit. dshg. 5.591> Frenatas celso suspenderat aere lymphas.
<avit. dshg. 5.592> Aggreditur medium fugiens, vincensque sequentes
<avit. dshg. 5.593> Gens electa Dei, figens vestigia terris
<avit. dshg. 5.594> In regione maris, calcantur saxa profundi,
<avit. dshg. 5.595> Conterit et nudum percurrens orbita limum. 
<avit. dshg. 5.596> Torridus aspectum scissis sol inserit undis,
<avit. dshg. 5.597> Ignotamque novo contigit lumine terram;
<avit. dshg. 5.598> Longior et radius spatium descendere tantum
<avit. dshg. 5.599> Certavit, fessumque iubar vix intulit imis.
<avit. dshg. 5.600>  Credidit exclusos primum, fluctuque repulsos
<avit. dshg. 5.601> Inque fugam versos Pharius dare terga tyrannus.
<avit. dshg. 5.602> Praecipitare moras tali iubet agmina verbo:
<avit. dshg. 5.603> Ecce iterum fugitiva cohors pendentia bella
<avit. dshg. 5.604> Deserit, auxilioque pedum confisa recedit;
<avit. dshg. 5.605> Vos, armis premite, et clausis insistite tantum;
<avit. dshg. 5.606> Caetera pontus aget. Vix haec perdixerat, illi
<avit. dshg. 5.607> Prosiliunt, cursuque ruunt attingere littus.
<avit. dshg. 5.608> Ut venere, vident arentis vasta profundi
<avit. dshg. 5.609> Insolitam praebere viam, pansoque recessu
<avit. dshg. 5.610> Ceu trepidas fugisse piis calcantibus undas. 
<avit. dshg. 5.611> Hos quoque per siccum tutos descendere callem
<avit. dshg. 5.612> Securos pelagi, atque sui; non arma, nec ipsum
<avit. dshg. 5.613> Formidare satis patientem vincula pontum.
<avit. dshg. 5.614> Substitit ad modicum restrictis motibus agmen,
<avit. dshg. 5.615> Frenaque suspensos tenuerunt ducta iugales.
<avit. dshg. 5.616> Atque aliquis, cui vel tenuem mutata calorem
<avit. dshg. 5.617> Tunc scintilla dabat cordi, sic forte locutus:
<avit. dshg. 5.618> Quis Deus a prisco detorquet cardine mundum
<avit. dshg. 5.619> Lege nova, mutatque vices, et condita turbat?
<avit. dshg. 5.620> Nam si servatur rebus natura creatis,
<avit. dshg. 5.621> Monstriferae quae causa viae? quid denique restat,
<avit. dshg. 5.622> Si mare transitur gressu, nisi navibus arva
<avit. dshg. 5.623> Sulcentur, coelumque se decurrat ab axe,
<avit. dshg. 5.624> In superos inferna levent, plaga fervida coeli
<avit. dshg. 5.625> Algeat, afflatam succendat scorpius ursam? 
<avit. dshg. 5.626> Haec nisi confusus rerum subverterit ordo,
<avit. dshg. 5.627> Non duce me quisquam saevum descenderit aequor,
<avit. dshg. 5.628> Sit suspecta mihi qua semita dirigit hostem.
<avit. dshg. 5.629> Nam si bella velit librans aequalia numen,
<avit. dshg. 5.630> Obice servata fugitivum clauserat agmen.
<avit. dshg. 5.631> Nunc abeant, tantumque vagos sua monstra sequantur.
<avit. dshg. 5.632> Nec satis amplector, siccum circumvenit alte
<avit. dshg. 5.633> Quod pelagus, nudo celans discrimina fundo.
<avit. dshg. 5.634> Excipit haec ardens cum seditione tumultus,
<avit. dshg. 5.635> Instantisque latens urget sententia lethi.
<avit. dshg. 5.636> Vicerat aequoream pedibus plebs inclyta vallem,
<avit. dshg. 5.637> Gurgitis et vacui convexa volumina linquens,
<avit. dshg. 5.638> Post barathrum superas scandebat littore terras.
<avit. dshg. 5.639> Effertur nigri dux agminis, et Pharaonem
<avit. dshg. 5.640> Ira subit proprio vocitatum nomine Cenchrem.
<avit. dshg. 5.641> Arripiunt pariter reserati concava ponti,
<avit. dshg. 5.642> Invaduntque viam. Quid non furor audeat amens? 
<avit. dshg. 5.643> Hinc equitum pars agmen agit, pars inde citatis
<avit. dshg. 5.644> Ire iubet stimulis rapidas super arva quadrigas.
<avit. dshg. 5.645> Ut medium venit frendens equitatus in aequor,
<avit. dshg. 5.646> Accusatque moras tam lati gurgitis ardens
<avit. dshg. 5.647> Ira virum, tremit arctato pars altera mundo:
<avit. dshg. 5.648> Tum per sublimem splendenti nube columnam
<avit. dshg. 5.649> De coelo vox missa tonat, verbique superni
<avit. dshg. 5.650> Interpres, sanctum compellans nomine Mosem,
<avit. dshg. 5.651> Venit, ait, tempus mea quo mandata probentur;
<avit. dshg. 5.652> Aegypto iam finis erit, iam clade suprema
<avit. dshg. 5.653> Tot castigatam vicibus sententia mentem
<avit. dshg. 5.654> Puniet expugnans: ensis succede flagellis.
<avit. dshg. 5.655> Tu modo divisum virga iam percute fluctum,
<avit. dshg. 5.656> Atque reducta suos assumant aequora vultus. 
<avit. dshg. 5.657> Ille genu fixo siccati marginis oras,
<avit. dshg. 5.658> Et littus cui fluctus abest, mox iussus adesse
<avit. dshg. 5.659> Percutit, insigni credens mysteria ligno.
<avit. dshg. 5.660> Hinc subitus crepitare fragor, tonat undique circum
<avit. dshg. 5.661> Lympha ruens, primumque illic committitur unda,
<avit. dshg. 5.662> Qua monstrabat iter Phario sors ultima regi. 
<avit. dshg. 5.663> Postquam clausa via est, fluctusque repellit euntem,
<avit. dshg. 5.664> Poenitet intrati iam gurgitis, et fuga serum
<avit. dshg. 5.665> Molitur reditum: trepida dant terga cohortes,
<avit. dshg. 5.666> Armaque proiiciunt; pontus fugientibus instat,
<avit. dshg. 5.667> Occurritque sequens; perit undique circumiectus
<avit. dshg. 5.668> Decurrentis aquae laxatis murus habenis.
<avit. dshg. 5.669> Ille ferus semper, iam mitis morte sub ipsa,
<avit. dshg. 5.670> Non haec humanis cedit victoria bellis,
<avit. dshg. 5.671> Expugnamur, ait, coeloque evertimur hoste.
<avit. dshg. 5.672> Effuge quisque potes, victusque evade satelles,
<avit. dshg. 5.673> Nec iam tela Deo conatibus ingere cassis.
<avit. dshg. 5.674> O si compunctas humana superbia mentes
<avit. dshg. 5.675> Ante obitum mutare velit! Quid denique prodest
<avit. dshg. 5.676> Tunc finem posuisse malis, cum terminus urget,
<avit. dshg. 5.677> Praesentis vitae spatium cum caeditur aevo?
<avit. dshg. 5.678> Confitearis, ait, sanus, scriptura, valensque,
<avit. dshg. 5.679> Si tunc peccatum quisquam dimittere vovit
<avit. dshg. 5.680> Cum peccare nequit, luxu dimittitur ipse. 
<avit. dshg. 5.681> Ergo exaltatis pendens sustollitur undis
<avit. dshg. 5.682> Mox mergenda phalanx: lympharum monte levata,
<avit. dshg. 5.683> Pondere telorum premitur, fundoque tenaci
<avit. dshg. 5.684> Indutum revehunt morientia corpora ferrum.
<avit. dshg. 5.685> Pars exarmatis cum primum libera membris
<avit. dshg. 5.686> Implicuit nantes miseris complexibus artus,
<avit. dshg. 5.687> Auxilio decepta perit, pariterque tenentes
<avit. dshg. 5.688> Aeterno sub fasce ruunt, nexique necantur.
<avit. dshg. 5.689> Ast alii, lassata diu dum brachia iactant,
<avit. dshg. 5.690> Incurrunt enses, iaculisque natantibus haerent,
<avit. dshg. 5.691> Concolor et rubro miscetur sanguine pontus.
<avit. dshg. 5.692> Quin et conspicuus princeps Memphitidis aulae,
<avit. dshg. 5.693> Candentes ducens nigro rectore iugales,
<avit. dshg. 5.694> Inspector cladis propriae, gentisque superstes
<avit. dshg. 5.695> Ultimus ingressis per currum naufragat undis. 
<avit. dshg. 5.696> Bella vacant pugnante salo, vincitque quietus
<avit. dshg. 5.697> Israel solo peragens certamina visu.
<avit. dshg. 5.698> Tum vallis completa perit, fluctuque reverso
<avit. dshg. 5.699> Ducitur extentum planati gurgitis aequor.
<avit. dshg. 5.700> Littore iactantur tum tetra cadavera toto,
<avit. dshg. 5.701> Exposuitque suum pelagus super arva triumphum.
<avit. dshg. 5.702> Inclytus egregium solemni carmine ductor
<avit. dshg. 5.703> Describit factum, toto quod psallitur orbe,
<avit. dshg. 5.704> Cum purgata sacris deletur culpa fluentis,
<avit. dshg. 5.705> Emittitque novam parientis lympha lavacri
<avit. dshg. 5.706> Prolem, post veteres quos edidit Eva reatus.
<avit. dshg. 5.707> De qua sermonem praemisso carmine sumpsit,
<avit. dshg. 5.708> Luctificos replicat tenuis dum pagina lapsus. 
<avit. dshg. 5.709> Si quid triste fuit, dictum est quod paupere versu,
<avit. dshg. 5.710> Terserit hoc sacri memorabilis unda triumphi,
<avit. dshg. 5.711> Gaudia quo resonant, crimen quo tollitur omne
<avit. dshg. 5.712> Per lavacrum, vivitque novus pereunte veterno:
<avit. dshg. 5.713> Quo bona consurgunt, quo noxia facta necantur,
<avit. dshg. 5.714> Israel verus sacris quo tingitur undis,
<avit. dshg. 5.715> Consona quo resonat persultans turba tropaeum,
<avit. dshg. 5.716> Quo praecurrentis complentur dona figurae,
<avit. dshg. 5.717> Quae pius explicuit per quinque volumina vates,
<avit. dshg. 5.718> Nosque tubam stipula sequimur, numerumque tenentes
<avit. dshg. 5.719> Ponimus hoc tenui cymbae nunc littore portum.