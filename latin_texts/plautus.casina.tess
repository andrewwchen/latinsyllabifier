<pl. cas.  1>	 Salvere iubeo spectatores optumos,
<pl. cas.  2>	 fidem qui facitis maxumi, et vos Fides.
<pl. cas.  3>	 si verum dixi, signum clarum date mihi,
<pl. cas.  4>	 ut vos mi esse aequos iam inde a principio sciam.
<pl. cas.  5>	 qui utuntur vino vetere sapientis puto
<pl. cas.  6>	 et qui libenter veteres spectant fabulas;
<pl. cas.  7>	 atque antiqua opera et verba cum vobis placent,
<pl. cas.  8>	 aequom est placere ante alias veteres fabulas:
<pl. cas.  9>	 nam nunc novae quae prodeunt comoediae
<pl. cas.  10>	 multo sunt nequiores quam nummi novi.
<pl. cas.  11>	 nos postquam populi rumore intelleximus
<pl. cas.  12>	 studiose expetere vos Plautinas fabulas,
<pl. cas.  13>	 antiquam eius edimus comoediam,
<pl. cas.  14>	 quam vos probastis qui estis in senioribus;
<pl. cas.  15>	 nam iuniorum qui sunt non norunt, scio;
<pl. cas.  16>	 verum ut cognoscant dabimus operam sedulo.
<pl. cas.  17>	 haec cum primum acta est, vicit omnis fabulas.
<pl. cas.  18>	 ea tempestate flos poetarum fuit,
<pl. cas.  19>	 qui nunc abierunt hinc in communem locum.
<pl. cas.  20>	 sed tamen absentes prosunt pro praesentibus.
<pl. cas.  21>	 vos omnes opere magno esse oratos volo,
<pl. cas.  22>	 benigne ut operam detis ad nostrum gregem.
<pl. cas.  23>	 eicite ex animo curam atque alienum aes *
<pl. cas.  24>	 ne quis formidet flagitatorem suom:
<pl. cas.  25>	 ludi sunt, ludus datus est argentariis;
<pl. cas.  26>	 tranquillum est, Alcedonia sunt circum forum:
<pl. cas.  27>	 ratione utuntur, ludis poscunt neminem,
<pl. cas.  28>	 secundum ludos reddunt autem nemini.
<pl. cas.  29>	 aures vocivae si sunt, animum advortite:
<pl. cas.  30>	 comoediai nomen dare vobis volo.
<pl. cas.  31>	 Clerumenoe vocatur haec comoedia
<pl. cas.  32>	 graece, latine Sortientes. Deiphilus
<pl. cas.  33>	 hanc graece scripsit, post id rursum denuo
<pl. cas.  34>	 latine Plautus cum latranti nomine.
<pl. cas.  35>	 senex hic maritus habitat; ei est filius,
<pl. cas.  36>	 is una cum patre in illisce habitat aedibus.
<pl. cas.  37>	 est ei quidam servos, qui in morbo cubat,
<pl. cas.  38>	 immo hercle vero in lecto, ne quid mentiar;
<pl. cas.  39>	 is servos, sed abhinc annos factum est sedecim,
<pl. cas.  40>	 quom conspicatust primulo crepusculo
<pl. cas.  41>	 puellam exponi. adit extemplo ad mulierem
<pl. cas.  42>	 quae illam exponebat, orat ut eam det sibi:
<pl. cas.  43>	 exorat, aufert; detulit recta domum,
<pl. cas.  44>	 dat erae suae, orat ut eam curet, educet.
<pl. cas.  45>	 era fecit, educavit magna industria,
<pl. cas.  46>	 quasi si esset ex se nata, non multo secus.
<pl. cas.  47>	 postquam ea adolevit ad eam aetatem, ut viris
<pl. cas.  48>	 placere posset, eam puellam hic senex
<pl. cas.  49>	 amat efflictim, et item contra filius.
<pl. cas.  50>	 nunc sibi uterque contra legiones parat,
<pl. cas.  51>	 paterque filiusque, clam alter alterum:
<pl. cas.  52>	 pater adlegavit vilicum, qui posceret
<pl. cas.  53>	 sibi istanc uxorem: is sperat, si ei sit data,
<pl. cas.  54>	 sibi fore paratas clam uxorem excubias foris;
<pl. cas.  55>	 filius is autem armigerum adlegavit suom,
<pl. cas.  56>	 qui sibi eam uxorem poscat: scit, si id impetret,
<pl. cas.  57>	 futurum quod amat intra praesepis suas.
<pl. cas.  58>	 senis uxor sensit virum amori operam dare,
<pl. cas.  59>	 propterea una consentit cum filio.
<pl. cas.  60>	 ille autem postquam filium sensit suom
<pl. cas.  61>	 eandem illam amare et esse impedimento sibi,
<pl. cas.  62>	 hinc adulescentem peregre ablegavit pater;
<pl. cas.  63>	 sciens ei mater dat operam absenti tamen.
<pl. cas.  64>	 is, ne exspectetis, hodie in hac comoedia
<pl. cas.  65>	 in urbem non redibit: Plautus noluit,
<pl. cas.  66>	 pontem interrupit, qui erat ei in itinere.
<pl. cas.  67>	 sunt hic, inter se quos nunc credo dicere:
<pl. cas.  68>	 quaeso hercle, quid istuc est? serviles nuptiae?
<pl. cas.  69>	 servin uxorem ducent aut poscent sibi?
<pl. cas.  70>	 novom attulerunt, quod fit nusquam gentium.
<pl. cas.  71>	 at ego aio id fieri in Graecia et Carthagini,
<pl. cas.  72>	 et hic in nostra terra in Apulia;
<pl. cas.  73>	 maioreque opere ibi serviles nuptiae
<pl. cas.  74>	 quam liberales etiam curari solent;
<pl. cas.  75>	 id ni fit, mecum pignus si quis volt dato
<pl. cas.  76>	 in urnam mulsi, Poenus dum iudex siet
<pl. cas.  77>	 vel Graecus adeo, vel mea causa Apulus.
<pl. cas.  78>	 quid nunc? nihil agitis? sentio, nemo sitit.
<pl. cas.  79>	 revortar ad illam puellam expositiciam:
<pl. cas.  80>	 quam servi summa vi sibi uxorem expetunt,
<pl. cas.  81>	 ea invenietur et pudica et libera,
<pl. cas.  82>	 ingenua Atheniensis, neque quicquam stupri
<pl. cas.  83>	 faciet profecto in hac quidem comoedia.
<pl. cas.  84>	 mox hercle vero, post transactam fabulam,
<pl. cas.  85>	 argentum si quis dederit, ut ego suspicor,
<pl. cas.  86>	 ultro ibit nuptum, non manebit auspices.
<pl. cas.  87>	 tantum est. valete, bene rem gerite et vincite
<pl. cas.  88>	 virtute vera, quod fecistis antidhac.
<pl. cas.  89>	 Non mihi licere meam rem me solum, ut volo,
<pl. cas.  90>	 loqui atque cogitare, sine ted arbitro?
<pl. cas.  91>	 quid tu, malum, me sequere? Quia certum est mihi,
<pl. cas.  92>	 quasi umbra, quoquo tu ibis, te semper sequi;
<pl. cas.  93>	 quin edepol etiam si in crucem vis pergere,
<pl. cas.  94>	 sequi decretumst. dehinc conicito ceterum,
<pl. cas.  95>	 possisne necne clam me sutelis tuis
<pl. cas.  96>	 praeripere Casinam uxorem, proinde ut postulas.
<pl. cas.  97>	 Quid tibi negotist mecum? Quid ais, impudens?
<pl. cas.  98>	 quid in urbe reptas, vilice haud magni preti?
<pl. cas.  99>	 Lubet. Quin ruri es in praefectura tua?
<pl. cas.  100>	 quin potius quod legatum est tibi negotium,
<pl. cas.  101>	 id curas atque urbanis rebus te apstines?
<pl. cas.  102>	 huc mihi venisti sponsam praereptum meam:
<pl. cas.  103>	 abi rus, abi dierectus tuam in provinciam.
<pl. cas.  104>	 Chaline, non sum oblitus officium meum:
<pl. cas.  105>	 praefeci ruri recte qui curet tamen.
<pl. cas.  106>	 ego huc quod veni in urbem si impetravero,
<pl. cas.  107>	 uxorem ut istam ducam, quam tu deperis,
<pl. cas.  108>	 bellam et tenellam Casinam, conservam tuam,
<pl. cas.  109>	 quando ego eam mecum rus uxorem abduxero,
<pl. cas.  110>	 ruri incubabo usque in praefectura mea.
<pl. cas.  111>	 Tun illam ducas? hercle me suspendio,
<pl. cas.  112>	 quam tu eius potior fias, satiust mortuom.
<pl. cas.  113>	 Mea praedast illa: proin tu te in laqueum induas.
<pl. cas.  114>	 Ex sterculino effosse, tua illaec praeda sit?
<pl. cas.  115>	 Scies hoc ita esse. Vae tibi. Quot te modis,
<pl. cas.  116>	 si vivo, habebo in nuptiis miserum meis.
<pl. cas.  117>	 Quid tu mihi facies? Egone quid faciam tibi?
<pl. cas.  118>	 primum omnium huic lucebis novae nuptae facem;
<pl. cas.  119>	 postilla, ut semper, improbus nihilique eris:
<pl. cas.  120>	 post id locorum quando ad villam veneris,
<pl. cas.  121>	 dabitur tibi amphora una et una semita,
<pl. cas.  122>	 fons unus, unum ahenum et octo dolia:
<pl. cas.  123>	 quae nisi erunt semper plena, ego te implebo flagris.
<pl. cas.  124>	 ita te aggerunda curvom aqua faciam probe,
<pl. cas.  125>	 ut postilena possit ex te fieri.
<pl. cas.  126>	 post autem ervi nisi tu acervom ederis
<pl. cas.  127>	 aut quasi lumbricus terram, quod te postules
<pl. cas.  128>	 gustare quicquam, numquam edepol ieiunium
<pl. cas.  129>	 ieiunumst aeque atque ego te ruri reddibo.
<pl. cas.  130>	 post id, quom lassus fueris et famelicus,
<pl. cas.  131>	 noctu ut condigne te cubes curabitur.
<pl. cas.  132>	 Quid facies? Concludere in fenestram firmiter,
<pl. cas.  133>	 unde auscultare possis quom ego illam ausculer:
<pl. cas.  134>	 quom mi illa dicet mi animule, mi Olympio,
<pl. cas.  135>	 mea vita, mea mellilla, mea festivitas,
<pl. cas.  136>	 sine tuos ocellos deosculer, voluptas mea,
<pl. cas.  137>	 sine amabo ted amari, meus festus dies,
<pl. cas.  138>	 meus pullus passer, mea columba, mi lepus,
<pl. cas.  139>	 quom mi haec dicentur dicta, tum tu, furcifer,
<pl. cas.  140>	 quasi mus, in medio pariete versabere.
<pl. cas.  141>	 nunc ne tu te mihi respondere postules,
<pl. cas.  142>	 abeo intro. taedet tui sermonis.--- Te sequor.
<pl. cas.  143>	 hic quidem pol certo nil ages sine med arbitro.---
<pl. cas.  144>	 Obsignate cellas, referte anulum ad me:
<pl. cas.  145>	 ego huc transeo in proxumum ad meam vicinam.
<pl. cas.  146>	 vir si quid volet me, facite hinc accersatis.
<pl. cas.  147>	 Prandium iusserat senex sibi parari.
<pl. cas.  148>	 St! tace atque abi; neque paro neque hodie coquetur,
<pl. cas.  149>	 quando is mi et filio advorsatur suo
<pl. cas.  150>	 animi amorisque causa sui,
<pl. cas.  151>	 flagitium illud hominis. ego illum fame, ego illum siti,
<pl. cas.  152>	 maledictis, malefactis amatorem ulciscar,
<pl. cas.  153-155>	 ego pol illum probe incommodis dictis angam,
<pl. cas.  156>	 faciam uti proinde ut est dignus vitam colat,
<pl. cas.  157>	 Acheruntis pabulum,
<pl. cas.  158>	 flagiti persequentem
<pl. cas.  159>	 stabulum nequitiae.
<pl. cas.  160>	 nunc huc meas fortunas eo questum ad vicinam.
<pl. cas.  161>	 sed foris concrepuit, atque eapse eccam egreditur foras:
<pl. cas.  162>	 non pol per tempus iter huc mi incepi.
<pl. cas.  163-165>	 Sequimini, comites, in proxumum me huc. heus vos, ecquis haec quae loquor audit?
<pl. cas.  166>	 ego hic ero, vir si aut quispiam quaeret.
<pl. cas.  167>	 nam ubi domi sola sum, sopor manus calvitur.
<pl. cas.  168-170>	 iussin colum ferri mihi? Myrrhina, salve.
<pl. cas.  171>	 Salve mecastor. sed quid tu es tristis, amabo?
<pl. cas.  172-175>	 Ita solent omnes quae sunt male nuptae:
<pl. cas.  176>	 domi et foris aegre quod siet, satis semper est.
<pl. cas.  177>	 nam ego ibam ad te. Et pol ego istuc ad te.
<pl. cas.  178>	 sed quid est quod tuo nunc animo aegrest?
<pl. cas.  179-180>	 nam quod tibi est aegre, idem mi est dividiae.
<pl. cas.  181>	 Credo ecastor, nam vicinam neminem amo merito magis quam te
<pl. cas.  182>	 nec qua in plura sint mihi quae ego velim.
<pl. cas.  183-185>	 Amo te, atque istuc expeto scire quid sit.
<pl. cas.  186>	 Pessumis me modis despicatur domi.
<pl. cas.  187>	 Hem, quid est? dic idem (nam pol hau satis meo
<pl. cas.  188>	 corde accepi querellas tuas) opsecro.
<pl. cas.  189>	 Vir me habet pessumis despicatam modis,
<pl. cas.  190>	 nec mihi ius meum optinendi optio est.
<pl. cas.  191>	 Mira sunt, vera si praedicas, nam viri
<pl. cas.  192>	 ius suom ad mulieres optinere haud queunt.
<pl. cas.  193>	 Quin mihi ancillulam ingratiis postulat,
<pl. cas.  194>	 quae mea est, quae meo educta sumptu siet,
<pl. cas.  195>	 vilico suo se dare,
<pl. cas.  196>	 sed ipsus eam amat. Obsecro
<pl. cas.  197>	 tace. Nam hic nunc licet dicere:
<pl. cas.  198>	 nos sumus. Ita est. unde ea tibi est?
<pl. cas.  199>	 nam peculi probam nil habere addecet
<pl. cas.  200>	 clam virum, et quae habet, partum ei haud commode est,
<pl. cas.  201>	 quin viro aut subtrahat aut stupro invenerit.
<pl. cas.  202>	 hoc viri censeo esse omne, quidquid tuom est.
<pl. cas.  203>	 Tu quidem advorsum tuam amicam omnia loqueris.
<pl. cas.  204-205>	 Tace sis, stulta, et mi ausculta. noli sis tu illi advorsari,
<pl. cas.  206>	 sine amet, sine quod libet id faciat, quando tibi nil domi delicuom est.
<pl. cas.  207-210>	 Satin sana es? nam tu quidem advorsus tuam istaec rem loquere. Insipiens,
<pl. cas.  211>	 semper tu huic verbo vitato abs tuo viro. Cui verbo? Ei foras, mulier.
<pl. cas.  212>	 St, tace, Quid est? Em. Quis est, quem vides? Vir
<pl. cas.  213>	 eccum it; intro abi, adpropera, age amabo. Impetras, abeo.
<pl. cas.  214-215>	 Mox magis cum otium mi et tibi erit, igitur
<pl. cas.  216>	 tecum loquar. nunc vale. Valeas.---
<pl. cas.  217>	 Omnibus rebus ego amorem credo et nitoribus nitidis antevenire,
<pl. cas.  218>	 nec potis quicquam commemorari quod plus salis plusque leporis hodie
<pl. cas.  219>	 habeat; cocos equidem nimis demiror, tot qui utuntur condimentis,
<pl. cas.  220>	 eos eo condimento uno non utier, omnibus quod praestat.
<pl. cas.  221>	 nam ubi amor condimentum inerit, cuivis placituram escam credo;
<pl. cas.  222>	 neque salsum neque suave esse potest quicquam, ubi amor non admiscetur:
<pl. cas.  223>	 fel quod amarumst, id mel faciet, hominem ex tristi lepidum et lenem.
<pl. cas.  224>	 hanc ego de me coniecturam domi facio magis quam ex auditis;
<pl. cas.  225>	 qui quom amo Casinam, magis niteo, munditiis munditiam antideo:
<pl. cas.  226>	 myropolas omnes sollicito, ubicumque est lepidum unguentum, unguor,
<pl. cas.  227>	 ut illi placeam; et placeo, ut videor. sed uxor me excruciat, quia vivit.
<pl. cas.  228>	 tristem astare aspicio. blande haec mihi mala res appellanda est.
<pl. cas.  229>	 uxor mea meaque amoenitas, quid tu agis? Abi atque abstine manum.
<pl. cas.  230>	 Heia, mea Iuno, non decet esse te tam tristem tuo Iovi.
<pl. cas.  231>	 quo nunc abis? Mitte me. Mane. Non maneo. At pol ego te sequar.
<pl. cas.  232>	 Obsecro, sanun est? Sanus quom ted amo.
<pl. cas.  233>	 Nolo ames. Non potes impetrare. Enecas.
<pl. cas.  234>	 Vera dicas velim. Credo ego istuc tibi.
<pl. cas.  235>	 Respice, o mi lepos. Nempe ita ut tu mihi es.
<pl. cas.  236>	 unde hic, amabo, unguenta olent? Oh perii, manufesto miser
<pl. cas.  237>	 teneor. cesso caput pallio detergere?
<pl. cas.  238>	 ut te bonus Mercurius perdat, mropola, quia haec mihi dedisti.
<pl. cas.  239>	 Eho tu nihili, cana culex, vix teneor quin quae decent te dicam,
<pl. cas.  240>	 senecta aetate unguentatus per vias, ignave, incedis?
<pl. cas.  241>	 Pol ego amico dedi cuidam operam, dum emit unguenta. Vt cito commentust.
<pl. cas.  242>	 ecquid te pudet? Omnia quae tu vis. Vbi in lustra iacuisti?
<pl. cas.  243>	 Egone in lustra? Scio plus quam tu me arbitrare. Quid id est? quid scis?
<pl. cas.  244>	 Te sene omnium senem neminem esse ignaviorem.
<pl. cas.  245>	 unde is, nihili? ubi fuisti? ubi ? ubi bibisti?
<pl. cas.  246>	 mades mecastor: vide, palliolum ut rugat. Di me et te infelicent,
<pl. cas.  247>	 si ego in os meum hodie vini guttam indidi. Immo age, ut lubet,
<pl. cas.  248-250>	 bibe, es, disperde rem. Ohe, iam satis, uxor, comprime te, nimium tinnis,
<pl. cas.  251>	 relinque aliquantum orationis, cras quod mecum litiges.
<pl. cas.  252>	 sed quid ais? iam domuisti animum, potius ut quod vir velit
<pl. cas.  253>	 fieri, id facias, quam adversere contra? Qua de re? Rogas?
<pl. cas.  254>	 super ancilla Casina, ut detur nuptum nostro vilico,
<pl. cas.  255>	 servo frugi atque ubi illi bene sit ligno, aqua calida, cibo,
<pl. cas.  256>	 vestimentis, ubique educat pueros quos pariat potius
<pl. cas.  257>	 quam illi servo nequam des, armigero nili atque improbo,
<pl. cas.  258>	 cui homini hodie peculi nummus non est plumbeus.
<pl. cas.  259>	 Mirum ecastor, te senecta aetate officium tuom
<pl. cas.  260>	 non meminisse. Quid iam? Quia, si facias recte aut commode,
<pl. cas.  261>	 me sinas curare ancillas, quae mea est curatio.
<pl. cas.  262>	 Qui, malum, homini scutigerulo dare lubet? Quia enim filio
<pl. cas.  263>	 nos oportet opitulari unico. At quamquam unicust,
<pl. cas.  264>	 nihilo magis ille unicust mihi filius quam ego illi pater:
<pl. cas.  265>	 illum mi aequiust quam me illi quae volo concedere.
<pl. cas.  266>	 Tu ecastor tibi, homo, malam rem quaeris. Subolet, sentio.
<pl. cas.  267>	 egone? Tu. nam quid friguttis? quid istuc tam cupide cupis?
<pl. cas.  268>	 Vt enim frugi servo detur potius quam servo improbo.
<pl. cas.  269>	 Quid si ego impetro atque exoro a vilico, causa mea
<pl. cas.  270>	 ut eam illi permittat? Quid si ego autem ab armigero impetro,
<pl. cas.  271>	 ut eam illi permittat? atque hoc credo impetrassere.
<pl. cas.  272>	 Convenit. vin tuis Chalinum huc evocem verbis foras?
<pl. cas.  273>	 tu eum orato, ego autem orabo vilicum. Sane volo.
<pl. cas.  274>	 Iam hic erit. nunc experiemur, nostrum uter sit blandior.---
<pl. cas.  275>	 Hercules dique istam perdant, quod nunc liceat dicere.
<pl. cas.  276>	 ego discrucior miser amore, illa autem quasi ob industriam
<pl. cas.  277>	 mi advorsatur. subolet hoc iam uxori quod ego machinor:
<pl. cas.  278>	 propter eam rem magis armigero dat operam de industria.
<pl. cas.  279>	 qui illum di omnes deaeque perdant. Te uxor aiebat tua
<pl. cas.  280>	 me vocare. Ego enim vocari iussi. Eloquere quid velis.
<pl. cas.  281>	 Primum ego te porrectiore fronte volo mecum loqui;
<pl. cas.  282>	 stultitia est ei te esse tristem, cuius potestas plus potest.
<pl. cas.  283>	 probum te et frugi hominem iam pridem esse arbitror. Intellego.
<pl. cas.  284-285>	 quin, si ita arbitrare, emittis me manu? Quin id volo.
<pl. cas.  286>	 sed nihil est, me cupere factum, nisi tu factis adiuvas.
<pl. cas.  287>	 Quid velis modo id velim me scire. Ausculta, ego eloquar.
<pl. cas.  288>	 Casinam ego uxorem promisi vilico nostro dare.
<pl. cas.  289>	 At tua uxor filiusque promiserunt mihi. Scio.
<pl. cas.  290>	 sed utrum nunc tu caelibem te esse mavis liberum
<pl. cas.  291>	 an maritum servom aetatem degere et gnatos tuos?
<pl. cas.  292>	 optio haec tua est: utram harum vis condicionem accipe.
<pl. cas.  293>	 Liber si sim, meo periclo vivam; nunc vivo tuo.
<pl. cas.  294>	 de Casina certum est concedere homini nato nemini.
<pl. cas.  295>	 Intro abi atque actutum uxorem huc evoca ante aedis cito,
<pl. cas.  296>	 et sitellam huc tecum efferto cum aqua, et sortis. Satis placet.
<pl. cas.  297>	 Ego pol istam iam aliquovorsum tragulam decidero.
<pl. cas.  298>	 nam si sic nihil impetrare potero, saltem sortiar.
<pl. cas.  299>	 ibi ego te et suffragatores tuos ulciscar. Attamen
<pl. cas.  300>	 mi obtinget sors. Vt quidem pol pereas cruciatu malo.
<pl. cas.  301>	 Mi illa nubet, machinare quid lubet quo vis modo.
<pl. cas.  302>	 Abin hinc ab oculis? Invitus me vides, vivam tamen.---
<pl. cas.  303>	 Sumne ego miser homo? satin omnes res sunt advorsae mihi?
<pl. cas.  304>	 iam metuo, ne Olympionem mea uxor exoraverit
<pl. cas.  305>	 ne Casinam ducat: si id factum est, ecce me nullum senem;
<pl. cas.  306>	 si non impetravit, etiam specula in sortist mihi.
<pl. cas.  307>	 si sors autem decolassit, gladium faciam culcitam
<pl. cas.  308>	 eumque incumbam. sed progreditur optume eccum Olympio.
<pl. cas.  309>	 Vna edepol opera in furnum calidum condito
<pl. cas.  310>	 atque ibi torreto me pro pane rubido,
<pl. cas.  311>	 era, qua istuc opera a me impetres quod postulas.
<pl. cas.  312>	 Salvos sum, salva spes est, ut verba audio.
<pl. cas.  313>	 Quid tu me tua, era, libertate territas?
<pl. cas.  314>	 qui si tu nolis filiusque etiam tuos,
<pl. cas.  315>	 vobis invitis atque amborum ingratiis
<pl. cas.  316>	 una libella liber possum fieri.
<pl. cas.  317>	 Quid istuc est? quicum litigas, Olympio?
<pl. cas.  318>	 Cum eadem qua tu semper. Cum uxore mea?
<pl. cas.  319>	 Quam tu mi uxorem? quasi venator tu quidem es:
<pl. cas.  320>	 dies atque noctes cum cane aetatem exigis.
<pl. cas.  321>	 Quid agit, quid loquitur tecum? Orat, obsecrat,
<pl. cas.  322>	 ne Casinam uxorem ducam. Quid tu postea?
<pl. cas.  323>	 Negavi enim ipsi me concessurum Iovi,
<pl. cas.  324>	 si is mecum oraret. Di te servassint mihi.
<pl. cas.  325>	 Nunc in fermento totast, ita turget mihi.
<pl. cas.  326>	 Ego edepol illam mediam diruptam velim.
<pl. cas.  327>	 Credo edepol esse, siquidem tu frugi bonae es.
<pl. cas.  328>	 verum edepol tua mihi odiosa est amatio:
<pl. cas.  329>	 inimica est tua uxor mihi, inimicus filius,
<pl. cas.  330>	 inimici familiares. Quid id refert tua?
<pl. cas.  331>	 unus tibi hic dum propitius sit Iuppiter,
<pl. cas.  332>	 tu istos minutos cave deos flocci feceris.
<pl. cas.  333>	 Nugae sunt istae magnae. quasi tu nescias,
<pl. cas.  334>	 repente ut emoriantur humani Ioves.
<pl. cas.  335>	 responde: si tu Iuppiter sis mortuos,
<pl. cas.  336>	 cum ad deos minoris redierit regnum tuom,
<pl. cas.  337>	 quis mihi subveniet tergo aut capiti aut cruribus?
<pl. cas.  338>	 Opinione melius res tibi habeat tua,
<pl. cas.  339>	 si hoc impetramus, ut ego cum Casina cubem.
<pl. cas.  340>	 Non hercle opinor posse, ita uxor acriter
<pl. cas.  341>	 tua instat, ne mihi detur. At ego sic agam:
<pl. cas.  342>	 coniciam sortis in sitellam et sortiar
<pl. cas.  343>	 tibi et Chalino. ita rem natam intellego:
<pl. cas.  344>	 necessum est vorsis gladiis depugnarier.
<pl. cas.  345>	 Quid si sors aliter quam voles evenerit?
<pl. cas.  346>	 Bene dice. dis sum fretus, deos sperabimus.
<pl. cas.  347>	 Non ego istud verbum empsim tittibilicio;
<pl. cas.  348>	 nam omnes mortales dis sunt freti, sed tamen
<pl. cas.  349>	 vidi ego dis fretos saepe multos decipi.
<pl. cas.  350>	 St, tace parumper. Quid vis? Eccum exit foras
<pl. cas.  351>	 Chalinus intus cum sitella et sortibus.
<pl. cas.  352>	 nunc nos conlatis signis depugnabimus.
<pl. cas.  353>	 Face, Chaline, certiorem me, quid meus vir me velit.
<pl. cas.  354>	 Ille edepol videre ardentem te extra portam mortuam.
<pl. cas.  355>	 Credo ecastor velle. At pol ego hau credo, sed certo scio.
<pl. cas.  356>	 Plus artificum est mihi quam rebar: hariolum hunc habeo domi.
<pl. cas.  357>	 quid si propius attollamus signa eamusque obviam?
<pl. cas.  358>	 sequere. quid vos agitis? Adsunt quae imperavisti omnia:
<pl. cas.  359>	 uxor, sortes, situla atque egomet. Te uno adest plus quam ego volo.
<pl. cas.  360>	 Tibi quidem edepol ita videtur; stimulus ego nunc sum tibi,
<pl. cas.  361>	 fodico corculum; adsudascis iam ex metu, mastigia.
<pl. cas.  362>	 Tace, Chaline. Comprime istum. Immo istunc, qui didicit dare.
<pl. cas.  363>	 Adpone hic sitellam, sortis cedo mihi. animum advortite.
<pl. cas.  364>	 atque ego censui aps te posse hoc me impetrare, uxor mea,
<pl. cas.  365>	 Casina ut uxor mihi daretur; et nunc etiam censeo.
<pl. cas.  366>	 Tibi daretur illa? Mihi enim---ah, non id volui dicere:
<pl. cas.  367>	 dum mihi volui, huic dixi, atque adeo mihi dum cupio---perperam
<pl. cas.  368>	 iam dudum hercle fabulor. Pol tu quidem, atque etiam facis.
<pl. cas.  369>	 Huic---immo hercle mihi---vah, tandem redii vix veram in viam.
<pl. cas.  370>	 Per pol saepe peccas. Ita fit, ubi quid tanto opere expetas.
<pl. cas.  371>	 sed te uterque tuo pro iure, ego atque hic, oramus. Quid est?
<pl. cas.  372>	 Dicam enim, mea mulsa: de istac Casina huic nostro vilico
<pl. cas.  373>	 gratiam facias. At pol ego neque facio neque censeo.
<pl. cas.  374>	 Tum igitur ego sortis utrimque * iam. Quis votat?
<pl. cas.  375>	 Optimum atque aequissimum istud esse iure iudico.
<pl. cas.  376>	 postremo, si illuc quod volumus eveniet, gaudebimus;
<pl. cas.  377>	 sin secus, patiemur animis aequis. tene sortem tibi.
<pl. cas.  378>	 vide quid scriptum est. Vnum. Iniquom est, quia isti prius quam mihi dedit.
<pl. cas.  379>	 Accipe hanc sis. Cedo. mane, unum venit in mentem modo:
<pl. cas.  380>	 vide ne quae illic insit alia sortis sub aqua. Verbero,
<pl. cas.  381>	 men te censes esse? Nulla est. habe quietum animum modo.
<pl. cas.  382>	 Quod bonum atque fortunatum sit mihi--- Magnum malum
<pl. cas.  383>	 tibi quidem edepol credo eveniet; novi pietatem tuam.
<pl. cas.  384>	 sed mane dum: num ista aut populna sors aut abiegnast tua?
<pl. cas.  385>	 Quid tu id curas? Quia enim metuo, ne in aqua summa natet.
<pl. cas.  386>	 Auge cave. conicite sortes nunciam ambo huc. eccere.
<pl. cas.  387>	 uxor, aequa. Noli uxori credere. Habe animum bonum.
<pl. cas.  388>	 Credo hercle, hodie devotabit sortis si attigerit. Tace.
<pl. cas.  389>	 Taceo. deos quaeso--- Vt quidem tu hodie canem et furcam feras.
<pl. cas.  390>	 Mihi ut sortito eveniat--- Vt quidem hercle pedibus pendeas.
<pl. cas.  391>	 At tu ut oculos emungare ex capite per nasum tuos.
<pl. cas.  392>	 Quid times? paratum oportet esse iam laqueum tibi.
<pl. cas.  393>	 Periisti. Animum advortite ambo. Taceo. Nunc tu, Cleostrata,
<pl. cas.  394>	 ne a me memores malitiose de hac re factum aut suspices,
<pl. cas.  395>	 tibi permitto: tute sorti. Perdis me. Lucrum facit.
<pl. cas.  396>	 Bene facis. Deos quaeso---ut tua sors ex sitella effugerit.
<pl. cas.  397>	 Ain tu? quia tute es fugitivos, omnes te imitari cupis?
<pl. cas.  398>	 utinam tua quidem, sicut factum esse Herculeis praedicant
<pl. cas.  399>	 quondam prognatis, in sortiendo sors deliquerit.
<pl. cas.  400>	 Tu ut liquescas ipse, actutum virgis calefactabere.
<pl. cas.  401>	 Hoc age sis, Olympio. Si hic litteratus me sinat.
<pl. cas.  402>	 Quod bonum atque fortunatum mihi sit. Ita vero, et mihi.
<pl. cas.  403>	 Non. Immo hercle. Immo mihi hercle. Hic vincet, tu vives miser.
<pl. cas.  404>	 Percide os tu illi hodie. age, ecquid fit? ne obiexis manum.
<pl. cas.  405>	 Compressan palma an porrecta ferio? Age ut vis. Em tibi.
<pl. cas.  406>	 Quid tibi istunc tactio est. Quia Iuppiter iussit meus.
<pl. cas.  407>	 Feri malam, ut ille, rursum. Perii, pugnis caedor, Iuppiter.
<pl. cas.  408>	 Quid tibi tactio hunc fuit? Quia iussit haec Iuno mea.
<pl. cas.  409>	 Patiundum est, siquidem me vivo mea uxor imperium exhibet.
<pl. cas.  410>	 Tam huic loqui licere oportet quam isti. Cur omen mihi
<pl. cas.  411>	 vituperat? Malo, Chaline, tibi cavendum censeo.
<pl. cas.  412>	 Temperi, postquam oppugnatum est os. Age, uxor, nunciam
<pl. cas.  413>	 sorti. vos advortite animum. prae metu ubi sim nescio.
<pl. cas.  414>	 perii, cor lienosum, opinor, habeo, iam dudum salit,
<pl. cas.  415>	 de labore pectus tundit. Teneo sortem. Ecfer foras.
<pl. cas.  416>	 Iamne ? Ostende. mea haec est. Mala crux east quidem.
<pl. cas.  417>	 Victus es, Chaline. Cum nos di iuvere, Olympio,
<pl. cas.  418>	 gaudeo. Pietate factum est mea atque maiorum meum.
<pl. cas.  419>	 Intro abi, uxor, atque adorna nuptias. Faciam ut iubes.
<pl. cas.  420>	 Scin tu rus hinc esse ad villam longe quo ducat? Scio.
<pl. cas.  421>	 Intro abi et, quamquam hoc tibi aegre est, tamen fac accures. Licet.---
<pl. cas.  422>	 Eamus nos quoque intro, hortemur ut properent. Numquid moror?---
<pl. cas.  423>	 Nam praesente hoc plura verba fieri non desidero.---
<pl. cas.  424>	 Si nunc me suspendam, meam operam luserim
<pl. cas.  425>	 et praeter operam restim sumpti fecerim
<pl. cas.  426>	 et meis inimicis voluptatem creaverim.
<pl. cas.  427>	 quid opus est, qui sic mortuos? equidem tamen
<pl. cas.  428>	 sorti sum victus, Casina nubet vilico.
<pl. cas.  429>	 atque id non tam aegrest iam, vicisse vilicum,
<pl. cas.  430>	 quam id expetivisse opere tam magno senem,
<pl. cas.  431>	 ne ea mihi daretur atque ut illi nuberet.
<pl. cas.  432>	 ut ille trepidabat, ut festinabat miser;
<pl. cas.  433>	 ut sussultabat, postquam vicit vilicus.
<pl. cas.  434>	 attat, concedam huc, audio aperiri foris,
<pl. cas.  435>	 mei benevolentes atque amici prodeunt.
<pl. cas.  436>	 hinc ex insidiis hisce ego insidias dabo.
<pl. cas.  437>	 Sine modo rus veniat: ego remittam ad te virum
<pl. cas.  438>	 cum furca in urbem tamquam carbonarium.
<pl. cas.  439>	 Ita fieri oportet. Factum et curatum dabo.
<pl. cas.  440>	 Volui Chalinum, si domi esset, mittere
<pl. cas.  441>	 tecum obsonatum, ut etiam in maerore insuper
<pl. cas.  442>	 inimico nostro miseriam hanc adiungerem.
<pl. cas.  443>	 Recessim cedam ad parietem, imitabor nepam;
<pl. cas.  444>	 captandust horum clanculum sermo mihi.
<pl. cas.  445>	 nam illorum me alter cruciat, alter macerat.
<pl. cas.  446>	 at candidatus cedit hic mastigia,
<pl. cas.  447>	 stimulorum loculi. protollo mortem mihi;
<pl. cas.  448>	 certum est, hunc Acheruntem praemittam prius.
<pl. cas.  449>	 Vt tibi ego inventus sum obsequens. quod maxime
<pl. cas.  450>	 cupiebas, eius copiam feci tibi.
<pl. cas.  451>	 erit hodie tecum quod amas clam uxorem. Tace.
<pl. cas.  452>	 ita me di bene ament, ut ego vix reprimo labra
<pl. cas.  453>	 ob istanc rem quin te deosculer, voluptas mea.
<pl. cas.  454>	 Quid, deosculere? quae res? quae voluptas tua?
<pl. cas.  455>	 ecfodere hercle hic volt, credo, vesicam vilico.
<pl. cas.  456>	 Ecquid amas nunc me? Immo edepol me quam te minus.
<pl. cas.  457>	 licetne amplecti te? Quid, amplecti? Licet.
<pl. cas.  458>	 Vt, quia te tango, mel mihi videor lingere.
<pl. cas.  459>	 Vltro te, amator, apage te a dorso meo.
<pl. cas.  460>	 Illuc est, illuc, quod hic hunc fecit vilicum:
<pl. cas.  461>	 eidem me pridem, cum ei advorsum veneram,
<pl. cas.  462>	 facere atriensem voluerat sub ianua.
<pl. cas.  463>	 Vt tibi morigerus hodie, ut voluptati fui.
<pl. cas.  464>	 Vt tibi, dum vivam, bene velim plus quam mihi.
<pl. cas.  465>	 Hodie hercle, opinor, hi conturbabunt pedes:
<pl. cas.  466>	 solet hic barbatos sane sectari senex.
<pl. cas.  467>	 Vt ego hodie Casinam deosculabor, ut mihi
<pl. cas.  468>	 bona multa faciam clam meam uxorem. Attatae,
<pl. cas.  469>	 nunc pol ego demum in rectam redii semitam.
<pl. cas.  470>	 hic ipsus Casinam deperit. habeo viros.
<pl. cas.  471>	 Iam hercle amplexari, iam osculari gestio.
<pl. cas.  472>	 Sine prius deduci. quid, malum, properas? Amo.
<pl. cas.  473>	 At non opinor fieri hoc posse hodie. Potest,
<pl. cas.  474>	 siquidem cras censes te posse emitti manu.
<pl. cas.  475>	 Enim vero huc aures magis sunt adhibendae mihi:
<pl. cas.  476>	 iam ego uno in saltu lepide apros capiam duos.
<pl. cas.  477>	 Apud hunc sodalem meum atque vicinum mihi
<pl. cas.  478>	 locus est paratus: ei ego amorem omnem meum
<pl. cas.  479>	 concredui; is mihi se locum dixit dare.
<pl. cas.  480>	 Quid eius uxor? ubi erit? Lepide repperi.
<pl. cas.  481>	 mea uxor vocabit huc eam ad se in nuptias,
<pl. cas.  482>	 ut hic sit secum, se adiuvet, secum cubet;
<pl. cas.  483>	 ego iussi, et dixit se facturam uxor mea.
<pl. cas.  484>	 illa hic cubabit, vir aberit faxo domo;
<pl. cas.  485>	 tu rus uxorem duces: id rus hic erit
<pl. cas.  486>	 tantisper dum ego cum Casina faciam nuptias.
<pl. cas.  487>	 hinc tu ante lucem rus cras duces postea.
<pl. cas.  488>	 satin docte? Astute. Age modo, fabricamini,
<pl. cas.  489>	 malo hercle vestro tam vorsuti vivitis.
<pl. cas.  490>	 Scin quid nunc facias? Loquere. Tene marsuppium,
<pl. cas.  491>	 abi atque obsona, propera, sed lepide volo,
<pl. cas.  492>	 molliculas escas, ut ipsa mollicula est. Licet.
<pl. cas.  493>	 Emito sepiolas, lepadas, lolligunculas,
<pl. cas.  494>	 hordeias. Immo triticeias, si sapis.
<pl. cas.  495>	 Soleas. Qui quaeso potius quam sculponeas,
<pl. cas.  496>	 quibus battuatur tibi os, senex nequissime?
<pl. cas.  497>	 Vin lingulacas? Quid opust, quando uxor domi est?
<pl. cas.  498>	 ea lingulaca est nobis, nam numquam tacet.
<pl. cas.  499>	 In re praesenti ex copia piscaria
<pl. cas.  500>	 consulere quid emam potero. Aequom oras, abi.
<pl. cas.  501>	 argento parci nolo, obsonato ampliter.
<pl. cas.  502>	 nam mihi vicino hoc etiam convento est opus,
<pl. cas.  503>	 ut quod mandavi curet. Iamne abeo? Volo.---
<pl. cas.  504>	 Tribus non conduci possum libertatibus,
<pl. cas.  505>	 quin ego illis hodie comparem magnum malum
<pl. cas.  506>	 quinque hanc omnem rem meae erae iam faciam palam.
<pl. cas.  507>	 manifesto teneo in noxia inimicos meos.
<pl. cas.  508>	 sed si nunc facere volt era officium suom,
<pl. cas.  509>	 nostra omnis lis est. pulchre praevortar viros.
<pl. cas.  510>	 nostro omine it dies; iam victi vicimus.
<pl. cas.  511>	 ibo intro, ut id quod alius condivit cocus,
<pl. cas.  512>	 ego nunc vicissim ut alio pacto condiam,
<pl. cas.  513>	 quo id quoi paratum est ut paratum ne siet
<pl. cas.  514>	 sitque ei paratum quod paratum non erat.---
<pl. cas.  515>	 Nunc amici anne inimici sis imago, Alcesime,
<pl. cas.  516>	 mihi sciam, nunc specimen specitur, nunc certamen cernitur.
<pl. cas.  517>	 cur amem me castigare, id ponito ad compendium,
<pl. cas.  518>	 cano capite aetate aliena eo addito ad compendium,
<pl. cas.  519>	 cui sit uxor id quoque illuc ponito ad compendium.
<pl. cas.  520>	 Miseriorem ego ex amore quam te vidi neminem.
<pl. cas.  521>	 Fac vacent aedes. Quin edepol servos, ancillas domo
<pl. cas.  522>	 certum est omnis mittere ad te. Oh, nimium scite scitus es.
<pl. cas.  523>	 sed facito dum merula pervorsus quos cantat colas:
<pl. cas.  524>	 cum cibo suo quique facito ut veniant, quasi eant Sutrium.
<pl. cas.  525>	 Meminero. Em, nunc enim te demum nullum scitum scitiust.
<pl. cas.  526>	 cura, ego ad forum modo ibo: iam hic ero. Bene ambula.
<pl. cas.  527>	 Fac habeant linguam tuae aedes. Quid ita? Cum veniam, vocent.
<pl. cas.  528>	 Attatae, caedundus tu homo es: nimias delicias facis.
<pl. cas.  529>	 Quid me amare refert, nisi sim doctus ac dicaculus?
<pl. cas.  530>	 sed tu cave in quaesitione mihi sis.--- Vsque adero domi.---
<pl. cas.  531>	 Hoc erat ecastor quod me vir tanto opere orabat meus,
<pl. cas.  532>	 ut properarem arcessere hanc huc ad me vicinam meam,
<pl. cas.  533>	 liberae aedes ut sibi essent, Casinam quo deducerent.
<pl. cas.  534>	 nunc adeo nequaquam arcessam, ne illis ignavissumis
<pl. cas.  535>	 liberi loci potestas sit, vetulis vervecibus.
<pl. cas.  536>	 sed eccum egreditur, senati columen, praesidium popli,
<pl. cas.  537>	 meus vicinus, meo viro qui liberum praehibet locum.
<pl. cas.  538>	 non ecastor vilis emptu est, modio qui venit salis.
<pl. cas.  539>	 Miror huc iam non arcessi in proxumum uxorem meam,
<pl. cas.  540>	 quae iam dudum, si arcessatur, ornata exspectat domi.
<pl. cas.  541>	 sed eccam, opino arcessit. salve, Cleostrata. Et tu, Alcesime.
<pl. cas.  542>	 ubi tua uxor? Intus illa te, si se arcessas, manet;
<pl. cas.  543>	 nam tuos vir me oravit, ut eam istuc ad te adiutum mitterem.
<pl. cas.  544>	 vin vocem? Sine eam * nolo si occupata est. Otium est.
<pl. cas.  545>	 Nil moror, molesta ei esse nolo; post convenero.
<pl. cas.  546>	 Non ornatis istic apud vos nuptias? Orno et paro.
<pl. cas.  547>	 Non ergo opus est adiutrice? Satis domist. ubi nuptiae
<pl. cas.  548>	 fuerint, tum istam convenibo. nunc vale, atque istanc iube.---
<pl. cas.  549>	 Quid ego nunc faciam? flagitium maxumum feci miser,
<pl. cas.  550>	 propter operam illius hirqui improbi, edentuli,
<pl. cas.  551>	 qui hoc mihi contraxit; operam uxoris polliceor foras,
<pl. cas.  552>	 quasi catillatum. flagitium hominis, qui dixit mihi
<pl. cas.  553>	 suam uxorem hanc arcessituram esse; ea se eam negat morarier.
<pl. cas.  554>	 atque edepol mirum ni subolet iam hoc huic vicinae meae.
<pl. cas.  555>	 verum autem altrovorsum quom eam mecum rationem puto,
<pl. cas.  556>	 si quid eius esset, esset mecum postulatio.
<pl. cas.  557>	 ibo intro, ut subducam navim rusum in pulvinaria.---
<pl. cas.  558>	 Iam hic est lepide ludificatus. miseri ut festinant senes.
<pl. cas.  559>	 nunc ego illum nihili decrepitum meum virum veniat velim,
<pl. cas.  560>	 ut eum ludificem vicissim, postquam hunc delusi alterum.
<pl. cas.  561>	 nam ego aliquid contrahere cupio litigi inter eos duos.
<pl. cas.  562>	 sed eccum incedit. at, quom aspicias tristem, frugi censeas.
<pl. cas.  563>	 Stultitia magna est, mea quidem sententia,
<pl. cas.  564>	 hominem amatorem ullum ad forum procedere,
<pl. cas.  565>	 in eum diem quoi quod amet in mundo siet;
<pl. cas.  566>	 sicut ego feci stultus: contrivi diem,
<pl. cas.  567>	 dum asto advocatus cuidam cognato meo;
<pl. cas.  568>	 quem hercle ego litem adeo perdidisse gaudeo,
<pl. cas.  569>	 ne me nequiquam sibi hodie advocaverit.
<pl. cas.  570>	 nam meo quidem animo qui advocatos advocet
<pl. cas.  571>	 rogitare oportet prius et percontarier,
<pl. cas.  572>	 adsitne ei animus necne adsit, quem advocet:
<pl. cas.  573>	 si neget adesse, exanimatum amittat domum.
<pl. cas.  574>	 sed uxorem ante aedis eccam. ei misero mihi,
<pl. cas.  575>	 metuo ne non sit surda atque haec audiverit.
<pl. cas.  576>	 Audivi ecastor cum malo magno tuo.
<pl. cas.  577>	 Accedam propius. quid agis, mea festivitas?
<pl. cas.  578>	 Te ecastor praestolabar. Iamne ornata res?
<pl. cas.  579>	 iamne hanc traduxti huc ad nos vicinam tuam,
<pl. cas.  580>	 quae te adiutaret? Arcessivi, ut iusseras.
<pl. cas.  581>	 verum hic sodalis tuos, amicus optumus,
<pl. cas.  582>	 nescio quid se sufflavit uxori suae:
<pl. cas.  583>	 negavit posse, quoniam arcesso, mittere.
<pl. cas.  584>	 Vitium tibi istuc maxumum est, blanda es parum.
<pl. cas.  585>	 Non matronarum officiumst, sed meretricium,
<pl. cas.  586>	 viris alienis, mi vir, subblandirier.
<pl. cas.  587>	 i tu atque arcesse illam: ego intus quod factost opus
<pl. cas.  588>	 volo accurare, mi vir. Propera ergo. Licet.
<pl. cas.  589>	 iam pol ego huic aliquem in pectus iniciam metum;
<pl. cas.  590>	 miserrumum hodie ego hunc habebo amasium.---
<pl. cas.  591>	 Viso huc, amator si a foro rediit domum,
<pl. cas.  592>	 qui me atque uxorem ludificatust, larua.
<pl. cas.  593>	 sed eccum ante aedis. ad te hercle ibam commodum.
<pl. cas.  594>	 Et hercle ego ad te. quid ais, vir minimi preti?
<pl. cas.  595>	 quid tibi mandavi? quid tecum oravi? Quid est?
<pl. cas.  596>	 Vt bene vocivas aedis fecisti mihi,
<pl. cas.  597>	 ut traduxisti huc ad nos uxorem tuam.
<pl. cas.  598>	 satin propter te pereo ego atque occasio?
<pl. cas.  599>	 Quin tu suspendis te? nempe tute dixeras,
<pl. cas.  600>	 tuam arcessituram esse uxorem uxorem meam.
<pl. cas.  601>	 Ergo arcessivisse ait sese, et dixisse te
<pl. cas.  602>	 eam non missurum. Quin eapse ultro mihi
<pl. cas.  603>	 negavit eius operam se morarier.
<pl. cas.  604>	 Quin eapse me adlegavit, qui istam arcesserem.
<pl. cas.  605>	 Quin nihili facio. Quin me perdis. Quin benest,
<pl. cas.  606>	 quin etiam diu morabor, quin cupio tibi---
<pl. cas.  607>	 Quin--- Aliquid aegre facere. Quin faciam lubens.
<pl. cas.  608>	 numquam tibi hodie quin erit plus quam mihi.
<pl. cas.  609>	 Quin hercle di te perdant postremo quidem.
<pl. cas.  610>	 Quid nunc? missurusne es ad me uxorem tuam?
<pl. cas.  611>	 Ducas, easque in maxumam malam crucem
<pl. cas.  612>	 cum hac cum istac, cumque amica etiam tua.
<pl. cas.  613>	 abi et aliud cura, ego iam per hortum iussero
<pl. cas.  614>	 meam istuc transire uxorem ad uxorem tuam.---
<pl. cas.  615>	 Nunc tu mi amicus es in germanum modum.
<pl. cas.  616>	 qua ego hunc amorem mi esse avi dicam datum
<pl. cas.  617>	 aut quid ego umquam erga Venerem inique fecerim,
<pl. cas.  618>	 cui sic tot amanti mi obviam eveniant morae?
<pl. cas.  619>	 attat,
<pl. cas.  620>	 quid illuc clamoris, opsecro, in nostrast domo?
<pl. cas.  621>	 Nulla sum, nulla sum, tota, tota occidi,
<pl. cas.  622>	 cor metu mortuomst, membra miserae tremunt,
<pl. cas.  623>	 nescio unde auxili, praesidi, perfugi
<pl. cas.  624>	 mi aut opis copiam comparem aut expetam:
<pl. cas.  625>	 tanta factu modo mira miris modis
<pl. cas.  626>	 intus vidi, novam atque integram audaciam.
<pl. cas.  627>	 cave tibi, Cleostrata, apscede ab ista, opsecro,
<pl. cas.  628>	 ne quid in te mali faxit ira percita.
<pl. cas.  629>	 eripite isti gladium, quae suist impos animi.
<pl. cas.  630>	 Nam quid est quod haec huc timida atque exanimata exsiluit foras?
<pl. cas.  631>	 Pardalisca. Perii, unde meae usurpant aures sonitum?
<pl. cas.  632>	 Respice modo ad me. O ere mi--- Quid tibi est? quid timida es? Perii.
<pl. cas.  633>	 Quid, periisti? Perii, et tu periisti. A, perii? quid ita?
<pl. cas.  634>	 Vae tibi. Immo, vae tibi sit. Ne cadam, amabo, tene me.
<pl. cas.  635>	 Quidquid est, eloquere mihi cito. Contine pectus,
<pl. cas.  636>	 face ventum, amabo, pallio. Timeo hoc negoti quid siet,
<pl. cas.  637-640>	 nisi haec meraclo se uspiam percussit flore Liberi.
<pl. cas.  641>	 Optine auris, amabo. I in malam a me crucem,
<pl. cas.  642>	 pectus, auris, caput teque di perduint,
<pl. cas.  643>	 nam nisi ex te scio, quidquid hoc est, cito, hoc
<pl. cas.  644>	 iam tibi istuc cerebrum dispercutiam, excetra tu,
<pl. cas.  645>	 ludibrio pessuma adhuc quae me habuisti.
<pl. cas.  646>	 Ere mi--- Quid vis mea me ancilla? Nimium saevis. Numero dicis.
<pl. cas.  647>	 sed hoc quidquid est eloquere, in pauca confer:
<pl. cas.  648>	 quid intus tumulti fuit? Scibis, audi.
<pl. cas.  649-650>	 malum pessumumque hic modo intus apud nos
<pl. cas.  651>	 tua ancilla hoc pacto exordiri coepit,
<pl. cas.  652>	 quod haud Atticam condecet disciplinam.
<pl. cas.  653>	 Quid est id? Timor praepedit dicta linguae.
<pl. cas.  654>	 Possum scire ego istuc ex te quid negotist? Dicam.
<pl. cas.  655>	 tua ancilla, quam tu tuo vilico vis
<pl. cas.  656>	 dare uxorem, ea intus--- Quid intus? quid est?
<pl. cas.  657>	 Imitatur malarum malam disciplinam,
<pl. cas.  658>	 viro quae suo interminetur: vitam---
<pl. cas.  659>	 Quid ergo? Ah--- Quid est? Interemere ait velle vitam,
<pl. cas.  660>	 gladium--- Hem. Gladium--- Quid eum gladium?
<pl. cas.  661>	 Habet. Ei misero mihi, cur eum habet?
<pl. cas.  662>	 Insectatur omnis domi per aedis,
<pl. cas.  663>	 nec quemquam prope ad se sinit adire:
<pl. cas.  664>	 ita omnes sub arcis, sub lectis latentes
<pl. cas.  665>	 metu mussitant. Occidi atque interii.
<pl. cas.  666>	 quid illi obiectumst mali tam repente?
<pl. cas.  667>	 Insanit. Scelestissimum me esse credo.
<pl. cas.  668>	 Immo si scias dicta quae dixit hodie---
<pl. cas.  669>	 Istuc expeto scire. quid dixit? Audi.
<pl. cas.  670>	 per omnis deos et deas deieravit,
<pl. cas.  671>	 occisurum eum hac nocte quicum cubaret.
<pl. cas.  672>	 Men occidet? An quippiam ad te attinet? Vah.
<pl. cas.  673>	 Quid cum ea negoti tibist? Peccavi:
<pl. cas.  674>	 illuc dicere, vilicum, volebam.
<pl. cas.  675>	 Sciens de via in semitam degredere.
<pl. cas.  676>	 Numquid mihi minatur? Tibi infesta solist
<pl. cas.  677>	 plus quam cuiquam. Quam ob rem? Quia se des uxorem Olmpioni,
<pl. cas.  678>	 neque se tuam nec se suam neque viri vitam sinere in
<pl. cas.  679-680>	 crastinum protolli: id huc missa sum tibi ut dicerem,
<pl. cas.  681>	 ab ea uti caveas tibi. Perii hercle ego miser. Dignus es.
<pl. cas.  682>	 Neque est neque fuit me senex quisquam amator
<pl. cas.  683-685>	 adaeque miser. Ludo ego hunc facete;
<pl. cas.  686>	 nam quae facta dixi omnia huic falsa dixi:
<pl. cas.  687>	 era atque haec dolum ex proxumo hunc protulerunt,
<pl. cas.  688>	 ego hunc missa sum ludere. Heus Pardalisca.
<pl. cas.  689>	 Quid est? Est--- Quid? Est quod volo exquirere ex te.
<pl. cas.  690>	 Moram offers mihi. At tu mihi offers maerorem.
<pl. cas.  691>	 sed etiamne habet nunc Casina gladium?
<pl. cas.  692>	 Habet, sed duos. Quid, duos? Altero te
<pl. cas.  693>	 occisurum ait, altero vilicum hodie.
<pl. cas.  694>	 Occisissimus sum omnium qui vivont.
<pl. cas.  695>	 loricam induam mi optumum esse opinor.
<pl. cas.  696>	 quid uxor mea? non adiit atque ademit?
<pl. cas.  697>	 Nemo audet prope accedere. Exoret. Orat:
<pl. cas.  698>	 negat ponere alio modo ullo profecto,
<pl. cas.  699>	 nisi se sciat vilico non datum iri.
<pl. cas.  700>	 Atque ingratiis, quia non volt, nubet hodie.
<pl. cas.  701>	 nam quor non ego id perpetrem quod coepi,
<pl. cas.  702>	 ut nubat mihi? illud quidem volebam,
<pl. cas.  703>	 nostro vilico. Saepicule peccas.
<pl. cas.  704>	 Timor praepedit verba. verum, obsecro te,
<pl. cas.  705>	 dic med uxorem orare ut exoret illam,
<pl. cas.  706>	 gladium ut ponat et redire me intro ut liceat. Nuntiabo.
<pl. cas.  707>	 Et tu orato. Et ego orabo. At blande orato, ut soles. sed audin?
<pl. cas.  708-709>	 si effexis hoc, soleas tibi dabo, et anulum in digitum aureum et bona pluruma.
<pl. cas.  710>	 Operam dabo. Face ut impetres.
<pl. cas.  711>	 Eo nunciam, nisi quippiam
<pl. cas.  712>	 remorare me. Abi et cura.
<pl. cas.  713-719>	 redit eccum tandem opsonatu meus adiutor, pompam ducit.
<pl. cas.  720>	 Vide, fur, sentis sub signis ducas. Qui vero hi sunt sentis?
<pl. cas.  721>	 Quia quod tetigere, ilico rapiunt, si eas ereptum, ilico scindunt:
<pl. cas.  722>	 ita quoquo adveniunt, ubiubi sunt, duplici damno dominos multant.
<pl. cas.  723>	 Heia. Attat. cesso magnufice patricieque amicirier atque ita ero meo ire advorsum?
<pl. cas.  724-725>	 Bone vir, salve. Fateor. Quid fit? Tu amas: ego esurio et sitio.
<pl. cas.  726>	 Lepide excuratus incessisti. Aha, hodie * *
<pl. cas.  727>	 Mane vero, quamquam fastidis. Fu fu, fetet tuos mihi sermo.
<pl. cas.  728>	 Quae res? Haec res. etiamne adstas? enim vero πράγματά μοι παρέχεις.
<pl. cas.  729>	 Dabo tibi μέγα κακόν,
<pl. cas.  730>	 ut ego opinor, nisi resistis. ὦ Ζεῦ,
<pl. cas.  731>	 potin a me abeas, nisi me vis vomere hodie?
<pl. cas.  732>	 Mane. Quid est? quis hic est homo?
<pl. cas.  733-735>	 Erus sum. Quis erus? Cuius tu . Servos ego? Atque meus.
<pl. cas.  736>	 Non sum ego liber?
<pl. cas.  737>	 memento, memento. Mane atque asta. Omitte.
<pl. cas.  738>	 Servos sum tuos. Optumest. Opsecro te,
<pl. cas.  739>	 Olmpisce mi, mi pater, mi patrone. Em,
<pl. cas.  740>	 sapis sane. Tuos sum equidem.
<pl. cas.  741>	 Quid mi opust servo tam nequam?
<pl. cas.  742>	 Quid nunc? quam mox recreas me?
<pl. cas.  743>	 Cena modo si sit cocta.
<pl. cas.  744-745>	 Hisce ergo abeant. Propere cito intro ite et cito deproperate.
<pl. cas.  746>	 ego iam intus ero, facite cenam mihi ut ebria sit.
<pl. cas.  747>	 sed lepide nitideque volo, nil moror barbarico bliteo.
<pl. cas.  748>	 stasne etiam? i sis, ego hic habeo. numquid est ceterum quod morae sit?
<pl. cas.  749>	 Gladium Casinam intus habere ait, qui me atque te interimat.
<pl. cas.  750>	 Scio. sic sine habere;
<pl. cas.  751>	 nugas agunt: novi
<pl. cas.  752>	 ego illas malas merces.
<pl. cas.  753>	 quin tu i modo mecum
<pl. cas.  754>	 domum. At pol malum metuo.
<pl. cas.  755>	 i tu modo, perspicito prius quid intus agatur.
<pl. cas.  756>	 Tam mihi mea vita
<pl. cas.  757>	 quam tua tibi carast.
<pl. cas.  758>	 verum i modo. Si tu iubes, em ibitur tecum.
<pl. cas.  759>	 Nec pol ego Nemeae credo neque ego Olympiae
<pl. cas.  760>	 neque usquam ludos tam festivos fieri
<pl. cas.  761>	 quam hic intus fiunt ludi ludificabiles
<pl. cas.  762>	 seni nostro et nostro Olympioni vilico.
<pl. cas.  763>	 omnes festinant intus totis aedibus,
<pl. cas.  764>	 senex in culina clamat, hortatur coquos:
<pl. cas.  765>	 quin agitis hodie? quin datis, si quid datis?
<pl. cas.  766>	 properate, cenam iam esse coctam oportuit.
<pl. cas.  767>	 vilicus is autem cum corona, candide
<pl. cas.  768>	 vestitus, lautus exornatusque ambulat.
<pl. cas.  769>	 illae autem armigerum in cubiculo exornant duae,
<pl. cas.  770>	 quem dent pro Casina nuptum nostro vilico.
<pl. cas.  771>	 sed nimium lepide dissimulant, quasi nil sciant
<pl. cas.  772>	 fore huius quod futurumst; digne autem coqui
<pl. cas.  773>	 nimis lepide ei rei dant operam, ne cenet senex,
<pl. cas.  774>	 aulas pervortunt, ignem restingunt aqua:
<pl. cas.  775>	 illarum oratu faciunt; illae autem senem
<pl. cas.  776>	 cupiunt extrudere incenatum ex aedibus,
<pl. cas.  777>	 ut ipsae solae ventres distendant suos.
<pl. cas.  778>	 novi ego illas ambestrices: corbitam cibi
<pl. cas.  779>	 comesse possunt. sed aperitur ostium.
<pl. cas.  780>	 Si sapitis, uxor, vos tamen cenabitis,
<pl. cas.  781>	 cena ubi erit cocta; ego ruri cenavero.
<pl. cas.  782>	 nam novom maritum et novam nuptam volo
<pl. cas.  783>	 rus prosequi, novi hominum mores maleficos,
<pl. cas.  784>	 ne quis eam abripiat. facite vostro animo volup.
<pl. cas.  785>	 sed properate istum atque istam actutum emittere,
<pl. cas.  786>	 tandem ut veniamus luci; ego cras hic ero.
<pl. cas.  787>	 cras habuero, uxor, ego tamen convivium.
<pl. cas.  788>	 Fit quod futurum dixi: incenatum senem
<pl. cas.  789>	 foras extrudunt mulieres. Quid tu hic agis?
<pl. cas.  790>	 Ego eo quo me ipsa misit. Veron? Serio.
<pl. cas.  791>	 Quid hic speculare? Nil equidem speculor. Abi:
<pl. cas.  792>	 tu hic cunctas, intus alii festinant. Eo.---
<pl. cas.  793>	 Abi hinc sis ergo, pessumarum pessuma.
<pl. cas.  794>	 iamne abiit illaec? dicere hic quidvis licet.
<pl. cas.  795>	 qui amat, tamen hercle, si esurit, nullum esurit.
<pl. cas.  796>	 sed eccum progreditur cum corona et lampade
<pl. cas.  797>	 meus socius, compar, commaritus vilicus.
<pl. cas.  798>	 Age tibicen, dum illam educunt huc novam nuptam foras,
<pl. cas.  799>	 suavi cantu concelebra omnem hanc plateam hymenaeo.
<pl. cas.  800>	 hymen hymenaee o hymen.
<pl. cas.  801>	 Quid agis, mea salus? Esurio hercle, atque adeo hau salubriter.
<pl. cas.  802>	 At ego amo. At ego hercle nihili facio. tibi amor pro cibost,
<pl. cas.  803>	 mihi ieiunitate iam dudum intestina murmurant.
<pl. cas.  804>	 Nam quid illaec nunc tam diu intus remorantur remeligines?
<pl. cas.  805>	 quasi ob industriam, quanto ego plus propero, procedit minus.
<pl. cas.  806>	 Quid si etiam suffundam hymenaeum, si qui citius prodeant?
<pl. cas.  807>	 Censeo, et ego te adiutabo in nuptiis communibus.
<pl. cas.  808>	 Hymen hymenaee o hymen.
<pl. cas.  809>	 Perii hercle ego miser, dirumpi hymenaeum cantando licet:
<pl. cas.  810>	 illo morbo quo dirumpi cupio, non est copia.
<pl. cas.  811>	 Edepol ne tu, si equos esses, esses indomabilis.
<pl. cas.  812>	 Quo argumento? Nimis tenax es. Num me uspiam?
<pl. cas.  813>	 Di melius faciant. sed crepuit ostium, exitur foras.
<pl. cas.  814>	 Di hercle me cupiunt servatum. iam oboluit Casinus procul.
<pl. cas.  815>	 Sensim supera tolle limen pedes, mea nova nupta;
<pl. cas.  816>	 sospes iter incipe hoc, uti viro tuo
<pl. cas.  817>	 semper sis superstes,
<pl. cas.  818>	 tuaque ut potior pollentia sit vincasque virum victrixque sies,
<pl. cas.  819>	 tua vox superet tuomque imperium: vir te vestiat, tu virum despolies.
<pl. cas.  820>	 noctuque et diu ut viro subdola sis,
<pl. cas.  821>	 opsecro, memento.
<pl. cas.  822-825>	 Malo maxumo suo hercle ilico, ubi tantillum peccassit.
<pl. cas.  826>	 Tace. Non taceo. Quae res? Mala malae male monstrat.
<pl. cas.  827>	 Facies tu hanc rem mi ex parata imparatam.
<pl. cas.  828>	 id quaerunt volunt, haec ut infecta faciant.
<pl. cas.  829>	 Age Olmpio, quando vis, uxorem
<pl. cas.  830>	 accipe hanc ab nobis.
<pl. cas.  831>	 Date ergo, daturae si umquam estis hodie.
<pl. cas.  832>	 Abite intro. Amabo, integrae atque imperitae huic
<pl. cas.  833>	 impercito. Futurum est.
<pl. cas.  834>	 Valete. Ite iam. Ite. Iam valete.
<pl. cas.  835>	 Iamne abscessit uxor? Domist, ne time. Euax,
<pl. cas.  836>	 nunc pol demum ego sum liber.
<pl. cas.  837>	 meum corculum, melculum, verculum. Heus tu,
<pl. cas.  838>	 malo, si sapies, cavebis;
<pl. cas.  839>	 meast haec. Scio, sed meus fructus est prior.
<pl. cas.  840>	 Tene hanc lampadem. Immo ego hanc tenebo.
<pl. cas.  841>	 Venus multipotens, bona multa mihi
<pl. cas.  842>	 dedisti, huius cum copiam mihi dedisti. O
<pl. cas.  843>	 corpusculum malaculum,
<pl. cas.  844>	 mea uxorcula. quae res?
<pl. cas.  845>	 Quid est? Institit plantam
<pl. cas.  846>	 quasi luca bos. Tace sis,
<pl. cas.  847>	 nebula haud est mollis aeque atque huius pectus est.
<pl. cas.  848>	 Edepol papillam bellulam---ei misero mihi.
<pl. cas.  849>	 Quid est? Pectus mi icit non cubito, verum ariete.
<pl. cas.  850>	 Quid tu ergo hanc, quaeso, tractas tam dura manu?
<pl. cas.  851>	 at mihi, qui belle hanc tracto, non bellum facit.
<pl. cas.  852>	 Vah. Quid negotist? Opsecro, ut valentulast,
<pl. cas.  853>	 paene exposivit cubito. Cubitum ergo ire volt.
<pl. cas.  854>	 Quin imus ergo? I, belle belliatula.---
<pl. cas.  855>	 Acceptae bene et commode eximus intus
<pl. cas.  856>	 ludos visere huc in viam nuptialis.
<pl. cas.  857>	 numquam ecastor ullo die risi adaeque,
<pl. cas.  858>	 neque hoc quod relicuom est plus risuram opinor.
<pl. cas.  859>	 Lubet Chalinum quid agat scire, novom nuptum cum novo marito.
<pl. cas.  860>	 Nec fallaciam astutiorem ullus fecit
<pl. cas.  861>	 poeta, atque ut haec est fabre facta ab nobis.
<pl. cas.  862>	 Optunso ore nunc pervelim progrediri
<pl. cas.  863>	 senem, quo senex nequior nullus vivit.
<pl. cas.  864>	 ne illum quidem
<pl. cas.  865>	 nequiorem arbitror esse, qui locum
<pl. cas.  866>	 praebet illi * te nunc praesidem
<pl. cas.  867>	 volo hic, Pardalisca, esse, qui hinc exeat
<pl. cas.  868>	 eum ut ludibrio habeas.
<pl. cas.  869>	 Libens fecero et solens.
<pl. cas.  870>	 * spectato: hinc omnia, intus quid agant *
<pl. cas.  871>	 * pone me, amabo. Et ibi audacius licet
<pl. cas.  872-873>	 quae velis libere proloqui. Tace,
<pl. cas.  874>	 vostra foris crepuit.
<pl. cas.  875>	 Neque quo fugiam neque ubi lateam neque hoc dedecus quo modo celem
<pl. cas.  876>	 scio, tantum erus atque ego flagitio superavimus nuptiis nostris,
<pl. cas.  877>	 ita nunc pudeo atque ita nunc paveo atque ita inridiculo sumus ambo.
<pl. cas.  878>	 sed ego insipiens nova nunc facio: pudet quem prius non puditum umquamst.
<pl. cas.  879>	 operam date, dum mea facta itero: est operae pretium auribus accipere,
<pl. cas.  880>	 ita ridicula auditu, iteratu ea sunt quae ego intus turbavi.
<pl. cas.  881>	 ubi intro hanc novam nuptam deduxi, recta via in conclave abduxi.
<pl. cas.  882>	 sed tenebrae ibi erant tamquam in puteo; dum senex abest decumbe inquam.
<pl. cas.  883>	 conloco fulcio mollio blandior,
<pl. cas.  884>	 ut prior quam senex nuptias perpetrem.
<pl. cas.  885>	 tardus esse ilico coepi, quoniam *
<pl. cas.  886>	 respecto identidem, ne senex *
<pl. cas.  887>	 inlecebram stupri principio eam savium posco,
<pl. cas.  888>	 reppulit mihi manum, neque enim dare sibi savium me sivit.
<pl. cas.  889-890>	 enim iam magis adpropero, magis iam libet in Casinam inruere *
<pl. cas.  891>	 cupio illam operam seni surripere, forem obdo, ne senex me opprimeret.
<pl. cas.  892>	 Agedum, tuadi hunc. Opsecro, ubi tua nova nuptast?
<pl. cas.  893-895>	 Perii hercle ego, manifesta res. Omnem ordine rem
<pl. cas.  896>	 fateri ergo aequom est. quid intus agitur? quid agit Casina?
<pl. cas.  897>	 satin morigera est? Pudet dicere.
<pl. cas.  898>	 Memora ordine, ut occeperas.
<pl. cas.  899-900>	 Pudet hercle. Age audacter *
<pl. cas.  901>	 postquam decubuisti, inde volo memorare quid est factum *
<pl. cas.  902>	 * flagitium est. Cavebunt qui audierint. faciant *
<pl. cas.  903>	 * hoc magnus est. Perdis. quin tu pergis? Vbi
<pl. cas.  904-905>	 * us suptus porro *
<pl. cas.  906>	 Quid? Babae. Quid? Papae.
<pl. cas.  907>	 * est? Oh, erat maximum.
<pl. cas.  908>	 * ferrum ne haberet metui: id quaerere occepi *
<pl. cas.  909>	 dum gladium quaero, * ne habeat, arripio capulum.
<pl. cas.  910>	 sed cum cogito, non habuit gladium, nam esset frigidus.
<pl. cas.  911>	 Eloquere. At pudet. Num radix fuit, Non fuit. Num cucumis?
<pl. cas.  912>	 Profecto hercle * non fuit quicquam holerum,
<pl. cas.  913>	 nisi, quidquid erat, calamitas profecto attigerat numquam.
<pl. cas.  914>	 ita, quidquid erat, grande erat.
<pl. cas.  915>	 Quid fit denique? edisserta. Vbi appello Casinam, inquit
<pl. cas.  916>	 amabo, mea uxorcula, cur virum tuom sic me spernis?
<pl. cas.  917>	 nimis tu quidem hercle immerito
<pl. cas.  918-920>	 meo mi haec facis, quia mihi te expetivi.
<pl. cas.  921>	 illa haud verbum facit et saepit veste id qui estis mulieres.
<pl. cas.  922>	 ubi illum saltum video opsaeptum, rogo ut altero sinat ire.
<pl. cas.  923>	 volo, ut obvertam, cubitis im *
<pl. cas.  924>	 ullum muttit e *
<pl. cas.  925>	 surgo, ut in eam in *
<pl. cas.  926>	 atque illam in *
<pl. cas.  927>	 Perlepide narrat *
<pl. cas.  928>	 Savium *
<pl. cas.  929>	 ita quasi saetis labra mihi compungit barba,
<pl. cas.  930>	 continuo in genua ut astiti, pectus mihi pedibus percutit.
<pl. cas.  931>	 decido de lecto praecipes: subsilit, optundit os mihi.
<pl. cas.  932>	 inde foras tacitus profugiens exeo hoc ornatu quo vides,
<pl. cas.  933>	 ut senex hoc eodem poculo, quo ego bibi, biberet. Optume est.
<pl. cas.  934>	 sed ubi est palliolum tuom? Hic intus reliqui.
<pl. cas.  935>	 Quid nunc? satin lepide adita est vobis manus? Merito.
<pl. cas.  936>	 sed concrepuerunt fores. num illa me nunc sequitur?
<pl. cas.  937>	 Maxumo ego ardeo flagitio nec quid agam meis rebus scio,
<pl. cas.  938>	 nec meam ut uxorem aspiciam contra oculis, ita disperii;
<pl. cas.  939>	 omnia palam sunt probra,
<pl. cas.  940>	 omnibus modis occidi miser.
<pl. cas.  941>	 * ita manufesto faucibus teneor
<pl. cas.  942>	 * nec quibus modis purgem scio me meae uxori.
<pl. cas.  943>	 * atque expalliatus sum miser,
<pl. cas.  944>	 * clandestinae nuptiae.
<pl. cas.  945>	 * censeo
<pl. cas.  946>	 * mihi optumum est.
<pl. cas.  947>	 * intro ad uxorem meam
<pl. cas.  948>	 sufferamque ei meum tergum ob iniuriam.
<pl. cas.  949>	 sed ecquis est qui homo munus velit fungier
<pl. cas.  950>	 pro me? quid nunc agam nescio, nisi ut improbos
<pl. cas.  951>	 famulos imiter ac domo fugiam.
<pl. cas.  952>	 nam salus nulla est scapulis, si domum redeo.
<pl. cas.  953>	 * nugas istic dicere licet. vapulo hercle ego invitus tamen
<pl. cas.  954>	 etsi malum merui.
<pl. cas.  955>	 hac dabo protinam me et fugiam. Heus, sta ilico, amator.
<pl. cas.  956-962>	 Occidi, revocor: quasi non audiam, abibo.
<pl. cas.  963>	 Ubi tu es, qui colere mores Massilienses postulas?
<pl. cas.  964>	 nunc tu si vis subigitare me, probast occasio.
<pl. cas.  965>	 redi sis in cubiculum; periisti hercle. age, accede huc modo.
<pl. cas.  966>	 nunc ego tecum aequom arbitrum extra considium captavero.
<pl. cas.  967>	 Perii, fusti defloccabit iam illic homo lumbos meos.
<pl. cas.  968>	 hac iter faciundumst, nam illac lumbifragiumst obviam.
<pl. cas.  969>	 Iubeo te salvere, amator. Ecce autem uxor obviamst:
<pl. cas.  970>	 [nunc ego inter sacrum saxumque sum nec quo fugiam scio.]
<pl. cas.  971>	 hac lupi, hac canes: lupina scaeva fusti rem gerit;
<pl. cas.  972>	 hercle opinor permutabo ego illuc nunc verbum vetus:
<pl. cas.  973>	 hac ibo, caninam scaevam spero meliorem fore.
<pl. cas.  974>	 Quid agis, dismarite? Mi vir, unde hoc ornatu advenis?
<pl. cas.  975>	 quid fecisti scipione aut quod habuisti pallium?
<pl. cas.  976>	 In adulterio, dum moechissat Casinam, credo perdidit.
<pl. cas.  977>	 Occidi. Etiamne imus cubitum? Casina sum. I in malam crucem.
<pl. cas.  978>	 Non amas me? Quin responde, tuo quid factum est pallio?
<pl. cas.  979>	 Bacchae hercle, uxor--- Bacchae? Bacchae hercle, uxor--- Nugatur sciens,
<pl. cas.  980>	 nam ecastor nunc Bacchae nullae ludunt. Oblitus fui,
<pl. cas.  981>	 sed tamen Bacchae--- Quid, Bacchae? Sin id fieri non potest---
<pl. cas.  982>	 Times ecastor. Egone? Mentire hercle. nam palles male.
<pl. cas.  983>	 n%1 .......... quid me v%1e%1 .... u%1s%1 ..... am me rog%1a%1s?
<pl. cas.  984>	 * m%1a%1l%1e%1 r%1 * mihi
<pl. cas.  985>	 * g%1r%1atulor.
<pl. cas.  986>	 * q%1u%1 * s%1e%1n%1ex
<pl. cas.  987>	 h%1o%1 * o%1n%1 * u%1
<pl. cas.  988>	 * u%1n%1c%1 ca%1sin%1u%1st | %41 |
<pl. cas.  989-990>	 qui%1 h%1i%1c%1 * lem frus ..... r%1a%1m .. d%1i%1s
<pl. cas.  991>	 qui etiam me miserum famosum fecit flagitiis suis.
<pl. cas.  992>	 Non taces? Non herle vero taceo. nam tu maxumo
<pl. cas.  993>	 me opsecravisti opere, Casinam ut poscerem uxorem mihi
<pl. cas.  994-995>	 tui amoris causa. Ego istuc feci? Immo Hector Ilius
<pl. cas.  996>	 te quidem oppresset. Feci ego istaec dicta quae vos dicitis?
<pl. cas.  997>	 Rogitas etiam? Si quidem hercle feci, feci nequiter.
<pl. cas.  998>	 Redi modo huc intro: monebo, si qui meministi minus.
<pl. cas.  999>	 Hercle, opinor, potius vobis credam quod vos dicitis.
<pl. cas.  1000>	 sed, uxor, da viro tuo hanc veniam. Myrrhina, ora Cleostratam;
<pl. cas.  1001>	 si umquam posthac aut amasso Casinam aut occepso modo,
<pl. cas.  1002>	 ne ut eam amasso, si ego umquam adeo posthac tale admisero
<pl. cas.  1003>	 nulla causast, quin pendentem me, uxor, virgis verberes.
<pl. cas.  1004>	 Censeo ecastor veniam hanc dandam. Faciam ut iubes.
<pl. cas.  1005>	 propter eam rem hanc tibi nunc veniam minus gravate prospero,
<pl. cas.  1006>	 hanc ex longa longiorem ne faciamus fabulam.
<pl. cas.  1007>	 Non irata es? Non sum irata. Tuaen fidei credo? Meae.
<pl. cas.  1008>	 Lepidiorem uxorem nemo quisquam quam ego habeo hanc habet.
<pl. cas.  1009>	 Age tu, redde huic scipionem et pallium. Tene, si lubet.
<pl. cas.  1010>	 mihi quidem edepol insignite factast magna iniuria:
<pl. cas.  1011>	 duobus nupsi, neuter fecit quod novae nuptae solet.
<pl. cas.  1012>	 Spectatores, quod futurumst intus, id memorabimus.
<pl. cas.  1013>	 haec Casina huius reperietur filia esse ex proxumo
<pl. cas.  1014>	 eaque nubet Euthynico nostro erili filio.
<pl. cas.  1015>	 nunc vos aequomst manibus meritis meritam mercedem dare:
<pl. cas.  1016>	 qui faxit, clam uxorem ducet semper scortum quod volet;
<pl. cas.  1017>	 verum qui non manibus clare, quantum poterit, plauserit,
<pl. cas.  1018>	 ei pro scorto supponetur hircus unctus nautea.
