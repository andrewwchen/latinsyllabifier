<Vulgate Hebrews.1.1> multifariam et multis modis olim Deus loquens patribus in prophetis;
<Vulgate Hebrews.1.2> novissime diebus istis locutus est nobis in Filio quem constituit heredem universorum per quem fecit et saecula;
<Vulgate Hebrews.1.3> qui cum sit splendor gloriae et figura substantiae eius portansque omnia verbo virtutis suae purgationem peccatorum faciens sedit ad dexteram Maiestatis in excelsis;
<Vulgate Hebrews.1.4> tanto melior angelis effectus quanto differentius prae illis nomen hereditavit;
<Vulgate Hebrews.1.5> cui enim dixit aliquando angelorum Filius meus es tu ego hodie genui te et rursum ego ero illi in Patrem et ipse erit mihi in Filium;
<Vulgate Hebrews.1.6> et cum iterum introducit primogenitum in orbem terrae dicit et adorent eum omnes angeli Dei;
<Vulgate Hebrews.1.7> et ad angelos quidem dicit qui facit angelos suos spiritus et ministros suos flammam ignis;
<Vulgate Hebrews.1.8> ad Filium autem thronus tuus Deus in saeculum saeculi et virga aequitatis virga regni tui;
<Vulgate Hebrews.1.9> dilexisti iustitiam et odisti iniquitatem propterea unxit te Deus Deus tuus oleo exultationis prae participibus tuis;
<Vulgate Hebrews.1.10> et tu in principio Domine terram fundasti et opera manuum tuarum sunt caeli;
<Vulgate Hebrews.1.11> ipsi peribunt tu autem permanebis et omnes ut vestimentum veterescent;
<Vulgate Hebrews.1.12> et velut amictum involves eos et mutabuntur tu autem idem es et anni tui non deficient;
<Vulgate Hebrews.1.13> ad quem autem angelorum dixit aliquando sede a dextris meis quoadusque ponam inimicos tuos scabillum pedum tuorum;
<Vulgate Hebrews.1.14> nonne omnes sunt administratorii spiritus in ministerium missi propter eos qui hereditatem capient salutis;
<Vulgate Hebrews.2.1> propterea abundantius oportet observare nos ea quae audivimus ne forte pereffluamus;
<Vulgate Hebrews.2.2> si enim qui per angelos dictus est sermo factus est firmus et omnis praevaricatio et inoboedientia accepit iustam mercedis retributionem;
<Vulgate Hebrews.2.3> quomodo nos effugiemus si tantam neglexerimus salutem quae cum initium accepisset enarrari per Dominum ab eis qui audierunt in nos confirmata est;
<Vulgate Hebrews.2.4> contestante Deo signis et portentis et variis virtutibus et Spiritus Sancti distributionibus secundum suam voluntatem;
<Vulgate Hebrews.2.5> non enim angelis subiecit orbem terrae futurum de quo loquimur;
<Vulgate Hebrews.2.6> testatus est autem in quodam loco quis dicens quid est homo quod memor es eius aut filius hominis quoniam visitas eum;
<Vulgate Hebrews.2.7> minuisti eum paulo minus ab angelis gloria et honore coronasti eum et constituisti eum super opera manuum tuarum;
<Vulgate Hebrews.2.8> omnia subiecisti sub pedibus eius in eo enim quod ei omnia subiecit nihil dimisit non subiectum ei nunc autem necdum videmus omnia subiecta ei;
<Vulgate Hebrews.2.9> eum autem qui modico quam angeli minoratus est videmus Iesum propter passionem mortis gloria et honore coronatum ut gratia Dei pro omnibus gustaret mortem;
<Vulgate Hebrews.2.10> decebat enim eum propter quem omnia et per quem omnia qui multos filios in gloriam adduxerat auctorem salutis eorum per passiones consummare;
<Vulgate Hebrews.2.11> qui enim sanctificat et qui sanctificantur ex uno omnes propter quam causam non confunditur fratres eos vocare dicens;
<Vulgate Hebrews.2.12> nuntiabo nomen tuum fratribus meis in medio ecclesiae laudabo te;
<Vulgate Hebrews.2.13> et iterum ego ero fidens in eum et iterum ecce ego et pueri mei quos mihi dedit Deus;
<Vulgate Hebrews.2.14> quia ergo pueri communicaverunt sanguini et carni et ipse similiter participavit hisdem ut per mortem destrueret eum qui habebat mortis imperium id est diabolum;
<Vulgate Hebrews.2.15> et liberaret eos qui timore mortis per totam vitam obnoxii erant servituti;
<Vulgate Hebrews.2.16> nusquam enim angelos adprehendit sed semen Abrahae adprehendit;
<Vulgate Hebrews.2.17> unde debuit per omnia fratribus similare ut misericors fieret et fidelis pontifex ad Deum ut repropitiaret delicta populi;
<Vulgate Hebrews.2.18> in eo enim in quo passus est ipse temptatus potens est eis qui temptantur auxiliari;
<Vulgate Hebrews.3.1> unde fratres sancti vocationis caelestis participes considerate apostolum et pontificem confessionis nostrae Iesum;
<Vulgate Hebrews.3.2> qui fidelis est ei qui fecit illum sicut et Moses in omni domo illius;
<Vulgate Hebrews.3.3> amplioris enim gloriae iste prae Mose dignus habitus est quanto ampliorem honorem habet domus qui fabricavit illam;
<Vulgate Hebrews.3.4> omnis namque domus fabricatur ab aliquo qui autem omnia creavit Deus;
<Vulgate Hebrews.3.5> et Moses quidem fidelis erat in tota domo eius tamquam famulus in testimonium eorum quae dicenda erant;
<Vulgate Hebrews.3.6> Christus vero tamquam filius in domo sua quae domus sumus nos si fiduciam et gloriam spei usque ad finem firmam retineamus;
<Vulgate Hebrews.3.7> quapropter sicut dicit Spiritus Sanctus hodie si vocem eius audieritis;
<Vulgate Hebrews.3.8> nolite obdurare corda vestra sicut in exacerbatione secundum diem temptationis in deserto;
<Vulgate Hebrews.3.9> ubi temptaverunt me patres vestri probaverunt et viderunt opera mea;
<Vulgate Hebrews.3.10> quadraginta annos propter quod infensus fui generationi huic et dixi semper errant corde ipsi autem non cognoverunt vias meas;
<Vulgate Hebrews.3.11> sicut iuravi in ira mea si introibunt in requiem meam;
<Vulgate Hebrews.3.12> videte fratres ne forte sit in aliquo vestrum cor malum incredulitatis discedendi a Deo vivo;
<Vulgate Hebrews.3.13> sed adhortamini vosmet ipsos per singulos dies donec hodie cognominatur ut non obduretur quis ex vobis fallacia peccati;
<Vulgate Hebrews.3.14> participes enim Christi effecti sumus si tamen initium substantiae usque ad finem firmum retineamus;
<Vulgate Hebrews.3.15> dum dicitur hodie si vocem eius audieritis nolite obdurare corda vestra quemadmodum in illa exacerbatione;
<Vulgate Hebrews.3.16> quidam enim audientes exacerbaverunt sed non universi qui profecti sunt ab Aegypto per Mosen;
<Vulgate Hebrews.3.17> quibus autem infensus est quadraginta annos nonne illis qui peccaverunt quorum cadavera prostrata sunt in deserto;
<Vulgate Hebrews.3.18> quibus autem iuravit non introire in requiem ipsius nisi illis qui increduli fuerunt;
<Vulgate Hebrews.3.19> et videmus quia non potuerunt introire propter incredulitatem;
<Vulgate Hebrews.4.1> timeamus ergo ne forte relicta pollicitatione introeundi in requiem eius existimetur aliqui ex vobis deesse;
<Vulgate Hebrews.4.2> etenim et nobis nuntiatum est quemadmodum et illis sed non profuit illis sermo auditus non admixtis fidei ex his quae audierunt;
<Vulgate Hebrews.4.3> ingrediemur enim in requiem qui credidimus quemadmodum dixit sicut iuravi in ira mea si introibunt in requiem meam et quidem operibus ab institutione mundi factis;
<Vulgate Hebrews.4.4> dixit enim quodam loco de die septima sic et requievit Deus die septima ab omnibus operibus suis;
<Vulgate Hebrews.4.5> et in isto rursum si introibunt in requiem meam;
<Vulgate Hebrews.4.6> quoniam ergo superest quosdam introire in illam et hii quibus prioribus adnuntiatum est non introierunt propter incredulitatem;
<Vulgate Hebrews.4.7> iterum terminat diem quendam hodie in David dicendo post tantum temporis sicut supra dictum est hodie si vocem eius audieritis nolite obdurare corda vestra;
<Vulgate Hebrews.4.8> nam si eis Iesus requiem praestitisset numquam de alio loqueretur posthac die;
<Vulgate Hebrews.4.9> itaque relinquitur sabbatismus populo Dei;
<Vulgate Hebrews.4.10> qui enim ingressus est in requiem eius etiam ipse requievit ab operibus suis sicut a suis Deus;
<Vulgate Hebrews.4.11> festinemus ergo ingredi in illam requiem ut ne in id ipsum quis incidat incredulitatis exemplum;
<Vulgate Hebrews.4.12> vivus est enim Dei sermo et efficax et penetrabilior omni gladio ancipiti et pertingens usque ad divisionem animae ac spiritus conpagum quoque et medullarum et discretor cogitationum et intentionum cordis;
<Vulgate Hebrews.4.13> et non est ulla creatura invisibilis in conspectu eius omnia autem nuda et aperta sunt oculis eius ad quem nobis sermo;
<Vulgate Hebrews.4.14> habentes ergo pontificem magnum qui penetraverit caelos Iesum Filium Dei teneamus confessionem;
<Vulgate Hebrews.4.15> non enim habemus pontificem qui non possit conpati infirmitatibus nostris temptatum autem per omnia pro similitudine absque peccato;
<Vulgate Hebrews.4.16> adeamus ergo cum fiducia ad thronum gratiae ut misericordiam consequamur et gratiam inveniamus in auxilio oportuno;
<Vulgate Hebrews.5.1> omnis namque pontifex ex hominibus adsumptus pro hominibus constituitur in his quae sunt ad Deum ut offerat dona et sacrificia pro peccatis;
<Vulgate Hebrews.5.2> qui condolere possit his qui ignorant et errant quoniam et ipse circumdatus est infirmitate;
<Vulgate Hebrews.5.3> et propter eam debet quemadmodum et pro populo ita etiam pro semet ipso offerre pro peccatis;
<Vulgate Hebrews.5.4> nec quisquam sumit sibi honorem sed qui vocatur a Deo tamquam Aaron;
<Vulgate Hebrews.5.5> sic et Christus non semet ipsum clarificavit ut pontifex fieret sed qui locutus est ad eum Filius meus es tu ego hodie genui te;
<Vulgate Hebrews.5.6> quemadmodum et in alio dicit tu es sacerdos in aeternum secundum ordinem Melchisedech;
<Vulgate Hebrews.5.7> qui in diebus carnis suae preces supplicationesque ad eum qui possit salvum illum a morte facere cum clamore valido et lacrimis offerens et exauditus pro sua reverentia;
<Vulgate Hebrews.5.8> et quidem cum esset Filius didicit ex his quae passus est oboedientiam;
<Vulgate Hebrews.5.9> et consummatus factus est omnibus obtemperantibus sibi causa salutis aeternae;
<Vulgate Hebrews.5.10> appellatus a Deo pontifex iuxta ordinem Melchisedech;
<Vulgate Hebrews.5.11> de quo grandis nobis sermo et ininterpretabilis ad dicendum quoniam inbecilles facti estis ad audiendum;
<Vulgate Hebrews.5.12> etenim cum deberetis magistri esse propter tempus rursum indigetis ut vos doceamini quae sint elementa exordii sermonum Dei et facti estis quibus lacte opus sit non solido cibo;
<Vulgate Hebrews.5.13> omnis enim qui lactis est particeps expers est sermonis iustitiae parvulus enim est;
<Vulgate Hebrews.5.14> perfectorum autem est solidus cibus eorum qui pro consuetudine exercitatos habent sensus ad discretionem boni ac mali;
<Vulgate Hebrews.6.1> quapropter intermittentes inchoationis Christi sermonem ad perfectionem feramur non rursum iacientes fundamentum paenitentiae ab operibus mortuis et fidei ad Deum;
<Vulgate Hebrews.6.2> baptismatum doctrinae inpositionis quoque manuum ac resurrectionis mortuorum et iudicii aeterni;
<Vulgate Hebrews.6.3> et hoc faciemus siquidem permiserit Deus;
<Vulgate Hebrews.6.4> inpossibile est enim eos qui semel sunt inluminati gustaverunt etiam donum caeleste et participes sunt facti Spiritus Sancti;
<Vulgate Hebrews.6.5> gustaverunt nihilominus bonum Dei verbum virtutesque saeculi venturi;
<Vulgate Hebrews.6.6> et prolapsi sunt renovari rursus ad paenitentiam rursum crucifigentes sibimet ipsis Filium Dei et ostentui habentes;
<Vulgate Hebrews.6.7> terra enim saepe venientem super se bibens imbrem et generans herbam oportunam illis a quibus colitur accipit benedictionem a Deo;
<Vulgate Hebrews.6.8> proferens autem spinas ac tribulos reproba est et maledicto proxima cuius consummatio in conbustionem;
<Vulgate Hebrews.6.9> confidimus autem de vobis dilectissimi meliora et viciniora saluti tametsi ita loquimur;
<Vulgate Hebrews.6.10> non enim iniustus Deus ut obliviscatur operis vestri et dilectionis quam ostendistis in nomine ipsius qui ministrastis sanctis et ministratis;
<Vulgate Hebrews.6.11> cupimus autem unumquemque vestrum eandem ostentare sollicitudinem ad expletionem spei usque in finem;
<Vulgate Hebrews.6.12> ut non segnes efficiamini verum imitatores eorum qui fide et patientia hereditabunt promissiones;
<Vulgate Hebrews.6.13> Abrahae namque promittens Deus quoniam neminem habuit per quem iuraret maiorem iuravit per semet ipsum;
<Vulgate Hebrews.6.14> dicens nisi benedicens benedicam te et multiplicans multiplicabo te;
<Vulgate Hebrews.6.15> et sic longanimiter ferens adeptus est repromissionem;
<Vulgate Hebrews.6.16> homines enim per maiorem sui iurant et omnis controversiae eorum finis ad confirmationem est iuramentum;
<Vulgate Hebrews.6.17> in quo abundantius volens Deus ostendere pollicitationis heredibus inmobilitatem consilii sui interposuit iusiurandum;
<Vulgate Hebrews.6.18> ut per duas res inmobiles quibus inpossibile est mentiri Deum fortissimum solacium habeamus qui confugimus ad tenendam propositam spem;
<Vulgate Hebrews.6.19> quam sicut anchoram habemus animae tutam ac firmam et incedentem usque in interiora velaminis;
<Vulgate Hebrews.6.20> ubi praecursor pro nobis introiit Iesus secundum ordinem Melchisedech pontifex factus in aeternum;
<Vulgate Hebrews.7.1> hic enim Melchisedech rex Salem sacerdos Dei summi qui obviavit Abrahae regresso a caede regum et benedixit ei;
<Vulgate Hebrews.7.2> cui decimas omnium divisit Abraham primum quidem qui interpretatur rex iustitiae deinde autem et rex Salem quod est rex pacis;
<Vulgate Hebrews.7.3> sine patre sine matre sine genealogia neque initium dierum neque finem vitae habens adsimilatus autem Filio Dei manet sacerdos in perpetuum;
<Vulgate Hebrews.7.4> intuemini autem quantus sit hic cui et decimam dedit de praecipuis Abraham patriarcha;
<Vulgate Hebrews.7.5> et quidem de filiis Levi sacerdotium accipientes mandatum habent decimas sumere a populo secundum legem id est a fratribus suis quamquam et ipsi exierunt de lumbis Abrahae;
<Vulgate Hebrews.7.6> cuius autem generatio non adnumeratur in eis decimas sumpsit Abraham et hunc qui habebat repromissiones benedixit;
<Vulgate Hebrews.7.7> sine ulla autem contradictione quod minus est a meliore benedicitur;
<Vulgate Hebrews.7.8> et hic quidem decimas morientes homines accipiunt ibi autem contestatus quia vivit;
<Vulgate Hebrews.7.9> et ut ita dictum sit per Abraham et Levi qui decimas accipit decimatus est;
<Vulgate Hebrews.7.10> adhuc enim in lumbis patris erat quando obviavit ei Melchisedech;
<Vulgate Hebrews.7.11> si ergo consummatio per sacerdotium leviticum erat populus enim sub ipso legem accepit quid adhuc necessarium secundum ordinem Melchisedech alium surgere sacerdotem et non secundum ordinem Aaron dici;
<Vulgate Hebrews.7.12> translato enim sacerdotio necesse est ut et legis translatio fiat;
<Vulgate Hebrews.7.13> in quo enim haec dicuntur de alia tribu est de qua nullus altario praesto fuit;
<Vulgate Hebrews.7.14> manifestum enim quod ex Iuda ortus sit Dominus noster in qua tribu nihil de sacerdotibus Moses locutus est;
<Vulgate Hebrews.7.15> et amplius adhuc manifestum est si secundum similitudinem Melchisedech exsurgit alius sacerdos;
<Vulgate Hebrews.7.16> qui non secundum legem mandati carnalis factus est sed secundum virtutem vitae insolubilis;
<Vulgate Hebrews.7.17> contestatur enim quoniam tu es sacerdos in aeternum secundum ordinem Melchisedech;
<Vulgate Hebrews.7.18> reprobatio quidem fit praecedentis mandati propter infirmitatem eius et inutilitatem;
<Vulgate Hebrews.7.19> nihil enim ad perfectum adduxit lex introductio vero melioris spei per quam proximamus ad Deum;
<Vulgate Hebrews.7.20> et quantum est non sine iureiurando alii quidem sine iureiurando sacerdotes facti sunt;
<Vulgate Hebrews.7.21> hic autem cum iureiurando per eum qui dixit ad illum iuravit Dominus et non paenitebit tu es sacerdos in aeternum;
<Vulgate Hebrews.7.22> in tantum melioris testamenti sponsor factus est Iesus;
<Vulgate Hebrews.7.23> et alii quidem plures facti sunt sacerdotes idcirco quod morte prohiberentur permanere;
<Vulgate Hebrews.7.24> hic autem eo quod maneat in aeternum sempiternum habet sacerdotium;
<Vulgate Hebrews.7.25> unde et salvare in perpetuo potest accedentes per semet ipsum ad Deum semper vivens ad interpellandum pro eis;
<Vulgate Hebrews.7.26> talis enim decebat ut nobis esset pontifex sanctus innocens inpollutus segregatus a peccatoribus et excelsior caelis factus;
<Vulgate Hebrews.7.27> qui non habet cotidie necessitatem quemadmodum sacerdotes prius pro suis delictis hostias offerre deinde pro populi hoc enim fecit semel se offerendo;
<Vulgate Hebrews.7.28> lex enim homines constituit sacerdotes infirmitatem habentes sermo autem iurisiurandi qui post legem est Filium in aeternum perfectum;
<Vulgate Hebrews.8.1> capitulum autem super ea quae dicuntur talem habemus pontificem qui consedit in dextera sedis Magnitudinis in caelis;
<Vulgate Hebrews.8.2> sanctorum minister et tabernaculi veri quod fixit Dominus et non homo;
<Vulgate Hebrews.8.3> omnis enim pontifex ad offerenda munera et hostias constituitur unde necesse est et hunc habere aliquid quod offerat;
<Vulgate Hebrews.8.4> si ergo esset super terram nec esset sacerdos cum essent qui offerrent secundum legem munera;
<Vulgate Hebrews.8.5> qui exemplari et umbrae deserviunt caelestium sicut responsum est Mosi cum consummaret tabernaculum vide inquit omnia facito secundum exemplar quod tibi ostensum est in monte;
<Vulgate Hebrews.8.6> nunc autem melius sortitus est ministerium quanto et melioris testamenti mediator est quod in melioribus repromissionibus sanctum est;
<Vulgate Hebrews.8.7> nam si illud prius culpa vacasset non utique secundi locus inquireretur;
<Vulgate Hebrews.8.8> vituperans enim eos dicit ecce dies veniunt dicit Dominus et consummabo super domum Israhel et super domum Iuda testamentum novum;
<Vulgate Hebrews.8.9> non secundum testamentum quod feci patribus eorum in die qua adprehendi manum illorum ut educerem illos de terra Aegypti quoniam ipsi non permanserunt in testamento meo et ego neglexi eos dicit Dominus;
<Vulgate Hebrews.8.10> quia hoc testamentum quod disponam domui Israhel post dies illos dicit Dominus dando leges meas in mentem eorum et in corde eorum superscribam eas et ero eis in Deum et ipsi erunt mihi in populum;
<Vulgate Hebrews.8.11> et non docebit unusquisque proximum suum et unusquisque fratrem suum dicens cognosce Dominum quoniam omnes scient me a minore usque ad maiorem eorum;
<Vulgate Hebrews.8.12> quia propitius ero iniquitatibus eorum et peccatorum illorum iam non memorabor;
<Vulgate Hebrews.8.13> dicendo autem novum veteravit prius quod autem antiquatur et senescit prope interitum est;
<Vulgate Hebrews.9.1> habuit quidem et prius iustificationes culturae et sanctum saeculare;
<Vulgate Hebrews.9.2> tabernaculum enim factum est primum in quo inerant candelabra et mensa et propositio panum quae dicitur sancta;
<Vulgate Hebrews.9.3> post velamentum autem secundum tabernaculum quod dicitur sancta sanctorum;
<Vulgate Hebrews.9.4> aureum habens turibulum et arcam testamenti circumtectam ex omni parte auro in qua urna aurea habens manna et virga Aaron quae fronduerat et tabulae testamenti;
<Vulgate Hebrews.9.5> superque eam cherubin gloriae obumbrantia propitiatorium de quibus non est modo dicendum per singula;
<Vulgate Hebrews.9.6> his vero ita conpositis in priori quidem tabernaculo semper introibant sacerdotes sacrificiorum officia consummantes;
<Vulgate Hebrews.9.7> in secundo autem semel in anno solus pontifex non sine sanguine quem offert pro sua et populi ignorantia;
<Vulgate Hebrews.9.8> hoc significante Spiritu Sancto nondum propalatam esse sanctorum viam adhuc priore tabernaculo habente statum;
<Vulgate Hebrews.9.9> quae parabola est temporis instantis iuxta quam munera et hostiae offeruntur quae non possunt iuxta conscientiam perfectum facere servientem;
<Vulgate Hebrews.9.10> solummodo in cibis et in potibus et variis baptismis et iustitiis carnis usque ad tempus correctionis inpositis;
<Vulgate Hebrews.9.11> Christus autem adsistens pontifex futurorum bonorum per amplius et perfectius tabernaculum non manufactum id est non huius creationis;
<Vulgate Hebrews.9.12> neque per sanguinem hircorum et vitulorum sed per proprium sanguinem introivit semel in sancta aeterna redemptione inventa;
<Vulgate Hebrews.9.13> si enim sanguis hircorum et taurorum et cinis vitulae aspersus inquinatos sanctificat ad emundationem carnis;
<Vulgate Hebrews.9.14> quanto magis sanguis Christi qui per Spiritum Sanctum semet ipsum obtulit inmaculatum Deo emundabit conscientiam vestram ab operibus mortuis ad serviendum Deo viventi;
<Vulgate Hebrews.9.15> et ideo novi testamenti mediator est ut morte intercedente in redemptionem earum praevaricationum quae erant sub priore testamento repromissionem accipiant qui vocati sunt aeternae hereditatis;
<Vulgate Hebrews.9.16> ubi enim testamentum mors necesse est intercedat testatoris;
<Vulgate Hebrews.9.17> testamentum enim in mortuis confirmatum est alioquin nondum valet dum vivit qui testatus est;
<Vulgate Hebrews.9.18> unde ne primum quidem sine sanguine dedicatum est;
<Vulgate Hebrews.9.19> lecto enim omni mandato legis a Mose universo populo accipiens sanguinem vitulorum et hircorum cum aqua et lana coccinea et hysopo ipsum quoque librum et omnem populum aspersit;
<Vulgate Hebrews.9.20> dicens hic sanguis testamenti quod mandavit ad vos Deus;
<Vulgate Hebrews.9.21> etiam tabernaculum et omnia vasa ministerii sanguine similiter aspersit;
<Vulgate Hebrews.9.22> et omnia paene in sanguine mundantur secundum legem et sine sanguinis fusione non fit remissio;
<Vulgate Hebrews.9.23> necesse est ergo exemplaria quidem caelestium his mundari ipsa autem caelestia melioribus hostiis quam istis;
<Vulgate Hebrews.9.24> non enim in manufactis sanctis Iesus introiit exemplaria verorum sed in ipsum caelum ut appareat nunc vultui Dei pro nobis;
<Vulgate Hebrews.9.25> neque ut saepe offerat semet ipsum quemadmodum pontifex intrat in sancta per singulos annos in sanguine alieno;
<Vulgate Hebrews.9.26> alioquin oportebat eum frequenter pati ab origine mundi nunc autem semel in consummatione saeculorum ad destitutionem peccati per hostiam suam apparuit;
<Vulgate Hebrews.9.27> et quemadmodum statutum est hominibus semel mori post hoc autem iudicium;
<Vulgate Hebrews.9.28> sic et Christus semel oblatus ad multorum exhaurienda peccata secundo sine peccato apparebit expectantibus se in salutem;
<Vulgate Hebrews.10.1> umbram enim habens lex bonorum futurorum non ipsam imaginem rerum per singulos annos hisdem ipsis hostiis quas offerunt indesinenter numquam potest accedentes perfectos facere;
<Vulgate Hebrews.10.2> alioquin non cessassent offerri ideo quod nullam haberent ultra conscientiam peccati cultores semel mundati;
<Vulgate Hebrews.10.3> sed in ipsis commemoratio peccatorum per singulos annos fit;
<Vulgate Hebrews.10.4> inpossibile enim est sanguine taurorum et hircorum auferri peccata;
<Vulgate Hebrews.10.5> ideo ingrediens mundum dicit hostiam et oblationem noluisti corpus autem aptasti mihi;
<Vulgate Hebrews.10.6> holocaustomata et pro peccato non tibi placuit;
<Vulgate Hebrews.10.7> tunc dixi ecce venio in capitulo libri scriptum est de me ut faciam Deus voluntatem tuam;
<Vulgate Hebrews.10.8> superius dicens quia hostias et oblationes et holocaustomata et pro peccato noluisti nec placita sunt tibi quae secundum legem offeruntur;
<Vulgate Hebrews.10.9> tunc dixit ecce venio ut faciam Deus voluntatem tuam aufert primum ut sequens statuat;
<Vulgate Hebrews.10.10> in qua voluntate sanctificati sumus per oblationem corporis Christi Iesu in semel;
<Vulgate Hebrews.10.11> et omnis quidem sacerdos praesto est cotidie ministrans et easdem saepe offerens hostias quae numquam possunt auferre peccata;
<Vulgate Hebrews.10.12> hic autem unam pro peccatis offerens hostiam in sempiternum sedit in dextera Dei;
<Vulgate Hebrews.10.13> de cetero expectans donec ponantur inimici eius scabillum pedum eius;
<Vulgate Hebrews.10.14> una enim oblatione consummavit in sempiternum sanctificatos;
<Vulgate Hebrews.10.15> contestatur autem nos et Spiritus Sanctus postquam enim dixit;
<Vulgate Hebrews.10.16> hoc autem testamentum quod testabor ad illos post dies illos dicit Dominus dando leges meas in cordibus eorum et in mente eorum superscribam eas;
<Vulgate Hebrews.10.17> et peccatorum et iniquitatium eorum iam non recordabor amplius;
<Vulgate Hebrews.10.18> ubi autem horum remissio iam non oblatio pro peccato;
<Vulgate Hebrews.10.19> habentes itaque fratres fiduciam in introitu sanctorum in sanguine Christi;
<Vulgate Hebrews.10.20> quam initiavit nobis viam novam et viventem per velamen id est carnem suam;
<Vulgate Hebrews.10.21> et sacerdotem magnum super domum Dei;
<Vulgate Hebrews.10.22> accedamus cum vero corde in plenitudine fidei aspersi corda a conscientia mala et abluti corpus aqua munda;
<Vulgate Hebrews.10.23> teneamus spei nostrae confessionem indeclinabilem fidelis enim est qui repromisit;
<Vulgate Hebrews.10.24> et consideremus invicem in provocationem caritatis et bonorum operum;
<Vulgate Hebrews.10.25> non deserentes collectionem nostram sicut est consuetudinis quibusdam sed consolantes et tanto magis quanto videritis adpropinquantem diem;
<Vulgate Hebrews.10.26> voluntarie enim peccantibus nobis post acceptam notitiam veritatis iam non relinquitur pro peccatis hostia;
<Vulgate Hebrews.10.27> terribilis autem quaedam expectatio iudicii et ignis aemulatio quae consumptura est adversarios;
<Vulgate Hebrews.10.28> irritam quis faciens legem Mosi sine ulla miseratione duobus vel tribus testibus moritur;
<Vulgate Hebrews.10.29> quanto magis putatis deteriora mereri supplicia qui Filium Dei conculcaverit et sanguinem testamenti pollutum duxerit in quo sanctificatus est et Spiritui gratiae contumeliam fecerit;
<Vulgate Hebrews.10.30> scimus enim qui dixit mihi vindictam ego reddam et iterum quia iudicabit Dominus populum suum;
<Vulgate Hebrews.10.31> horrendum est incidere in manus Dei viventis;
<Vulgate Hebrews.10.32> rememoramini autem pristinos dies in quibus inluminati magnum certamen sustinuistis passionum;
<Vulgate Hebrews.10.33> et in altero quidem obprobriis et tribulationibus spectaculum facti in altero autem socii taliter conversantium effecti;
<Vulgate Hebrews.10.34> nam et vinctis conpassi estis et rapinam bonorum vestrorum cum gaudio suscepistis cognoscentes vos habere meliorem et manentem substantiam;
<Vulgate Hebrews.10.35> nolite itaque amittere confidentiam vestram quae magnam habet remunerationem;
<Vulgate Hebrews.10.36> patientia enim vobis necessaria est ut voluntatem Dei facientes reportetis promissionem;
<Vulgate Hebrews.10.37> adhuc enim modicum quantulum qui venturus est veniet et non tardabit;
<Vulgate Hebrews.10.38> iustus autem meus ex fide vivit quod si subtraxerit se non placebit animae meae;
<Vulgate Hebrews.10.39> nos autem non sumus subtractionis in perditionem sed fidei in adquisitionem animae;
<Vulgate Hebrews.11.1> est autem fides sperandorum substantia rerum argumentum non parentum;
<Vulgate Hebrews.11.2> in hac enim testimonium consecuti sunt senes;
<Vulgate Hebrews.11.3> fide intellegimus aptata esse saecula verbo Dei ut ex invisibilibus visibilia fierent;
<Vulgate Hebrews.11.4> fide plurimam hostiam Abel quam Cain obtulit Deo per quam testimonium consecutus est esse iustus testimonium perhibente muneribus eius Deo et per illam defunctus adhuc loquitur;
<Vulgate Hebrews.11.5> fide Enoch translatus est ne videret mortem et non inveniebatur quia transtulit illum Deus ante translationem enim testimonium habebat placuisse Deo;
<Vulgate Hebrews.11.6> sine fide autem inpossibile placere credere enim oportet accedentem ad Deum quia est et inquirentibus se remunerator fit;
<Vulgate Hebrews.11.7> fide Noe responso accepto de his quae adhuc non videbantur metuens aptavit arcam in salutem domus suae per quam damnavit mundum et iustitiae quae per fidem est heres est institutus;
<Vulgate Hebrews.11.8> fide qui vocatur Abraham oboedivit in locum exire quem accepturus erat in hereditatem et exiit nesciens quo iret;
<Vulgate Hebrews.11.9> fide moratus est in terra repromissionis tamquam in aliena in casulis habitando cum Isaac et Iacob coheredibus repromissionis eiusdem;
<Vulgate Hebrews.11.10> expectabat enim fundamenta habentem civitatem cuius artifex et conditor Deus;
<Vulgate Hebrews.11.11> fide et ipsa Sarra sterilis virtutem in conceptionem seminis accepit etiam praeter tempus aetatis quoniam fidelem credidit esse qui promiserat;
<Vulgate Hebrews.11.12> propter quod et ab uno orti sunt et haec emortuo tamquam sidera caeli in multitudinem et sicut harena quae est ad oram maris innumerabilis;
<Vulgate Hebrews.11.13> iuxta fidem defuncti sunt omnes isti non acceptis repromissionibus sed a longe eas aspicientes et salutantes et confitentes quia peregrini et hospites sunt supra terram;
<Vulgate Hebrews.11.14> qui enim haec dicunt significant se patriam inquirere;
<Vulgate Hebrews.11.15> et si quidem illius meminissent de qua exierunt habebant utique tempus revertendi;
<Vulgate Hebrews.11.16> nunc autem meliorem appetunt id est caelestem ideo non confunditur Deus vocari Deus eorum paravit enim illis civitatem;
<Vulgate Hebrews.11.17> fide obtulit Abraham Isaac cum temptaretur et unigenitum offerebat qui susceperat repromissiones;
<Vulgate Hebrews.11.18> ad quem dictum est quia in Isaac vocabitur tibi semen;
<Vulgate Hebrews.11.19> arbitrans quia et a mortuis suscitare potens est Deus unde eum et in parabola accepit;
<Vulgate Hebrews.11.20> fide et de futuris benedixit Isaac Iacob et Esau;
<Vulgate Hebrews.11.21> fide Iacob moriens singulis filiorum Ioseph benedixit et adoravit fastigium virgae eius;
<Vulgate Hebrews.11.22> fide Ioseph moriens de profectione filiorum Israhel memoratus est et de ossibus suis mandavit;
<Vulgate Hebrews.11.23> fide Moses natus occultatus est mensibus tribus a parentibus suis eo quod vidissent elegantem infantem et non timuerunt regis edictum;
<Vulgate Hebrews.11.24> fide Moses grandis factus negavit se esse filium filiae Pharaonis;
<Vulgate Hebrews.11.25> magis eligens adfligi cum populo Dei quam temporalis peccati habere iucunditatem;
<Vulgate Hebrews.11.26> maiores divitias aestimans thesauro Aegyptiorum inproperium Christi aspiciebat enim in remunerationem;
<Vulgate Hebrews.11.27> fide reliquit Aegyptum non veritus animositatem regis invisibilem enim tamquam videns sustinuit;
<Vulgate Hebrews.11.28> fide celebravit pascha et sanguinis effusionem ne qui vastabat primitiva tangeret eos;
<Vulgate Hebrews.11.29> fide transierunt mare Rubrum tamquam per aridam terram quod experti Aegyptii devorati sunt;
<Vulgate Hebrews.11.30> fide muri Hiericho ruerunt circuiti dierum septem;
<Vulgate Hebrews.11.31> fide Raab meretrix non periit cum incredulis excipiens exploratores cum pace;
<Vulgate Hebrews.11.32> et quid adhuc dicam deficiet enim me tempus enarrantem de Gedeon Barac Samson Iepthae David et Samuhel et prophetis;
<Vulgate Hebrews.11.33> qui per fidem devicerunt regna operati sunt iustitiam adepti sunt repromissiones obturaverunt ora leonum;
<Vulgate Hebrews.11.34> extinxerunt impetum ignis effugerunt aciem gladii convaluerunt de infirmitate fortes facti sunt in bello castra verterunt exterorum;
<Vulgate Hebrews.11.35> acceperunt mulieres de resurrectione mortuos suos alii autem distenti sunt non suscipientes redemptionem ut meliorem invenirent resurrectionem;
<Vulgate Hebrews.11.36> alii vero ludibria et verbera experti insuper et vincula et carceres;
<Vulgate Hebrews.11.37> lapidati sunt secti sunt temptati sunt in occisione gladii mortui sunt circumierunt in melotis in pellibus caprinis egentes angustiati adflicti;
<Vulgate Hebrews.11.38> quibus dignus non erat mundus in solitudinibus errantes et montibus et speluncis et in cavernis terrae;
<Vulgate Hebrews.11.39> et hii omnes testimonio fidei probati non acceperunt repromissionem;
<Vulgate Hebrews.11.40> Deo pro nobis melius aliquid providente ut ne sine nobis consummarentur;
<Vulgate Hebrews.12.1> ideoque et nos tantam habentes inpositam nubem testium deponentes omne pondus et circumstans nos peccatum per patientiam curramus propositum nobis certamen;
<Vulgate Hebrews.12.2> aspicientes in auctorem fidei et consummatorem Iesum qui pro proposito sibi gaudio sustinuit crucem confusione contempta atque in dextera sedis Dei sedit;
<Vulgate Hebrews.12.3> recogitate enim eum qui talem sustinuit a peccatoribus adversum semet ipsos contradictionem ut ne fatigemini animis vestris deficientes;
<Vulgate Hebrews.12.4> nondum usque ad sanguinem restitistis adversus peccatum repugnantes;
<Vulgate Hebrews.12.5> et obliti estis consolationis quae vobis tamquam filiis loquitur dicens fili mi noli neglegere disciplinam Domini neque fatigeris dum ab eo argueris;
<Vulgate Hebrews.12.6> quem enim diligit Dominus castigat flagellat autem omnem filium quem recipit;
<Vulgate Hebrews.12.7> in disciplina perseverate tamquam filiis vobis offert Deus quis enim filius quem non corripit pater;
<Vulgate Hebrews.12.8> quod si extra disciplinam estis cuius participes facti sunt omnes ergo adulteri et non filii estis;
<Vulgate Hebrews.12.9> deinde patres quidem carnis nostrae habuimus eruditores et reverebamur non multo magis obtemperabimus Patri spirituum et vivemus;
<Vulgate Hebrews.12.10> et illi quidem in tempore paucorum dierum secundum voluntatem suam erudiebant nos hic autem ad id quod utile est in recipiendo sanctificationem eius;
<Vulgate Hebrews.12.11> omnis autem disciplina in praesenti quidem videtur non esse gaudii sed maeroris postea autem fructum pacatissimum exercitatis per eam reddit iustitiae;
<Vulgate Hebrews.12.12> propter quod remissas manus et soluta genua erigite;
<Vulgate Hebrews.12.13> et gressus rectos facite pedibus vestris ut non claudicans erret magis autem sanetur;
<Vulgate Hebrews.12.14> pacem sequimini cum omnibus et sanctimoniam sine qua nemo videbit Dominum;
<Vulgate Hebrews.12.15> contemplantes ne quis desit gratiae Dei ne qua radix amaritudinis sursum germinans inpediat et per illam inquinentur multi;
<Vulgate Hebrews.12.16> ne quis fornicator aut profanus ut Esau qui propter unam escam vendidit primitiva sua;
<Vulgate Hebrews.12.17> scitote enim quoniam et postea cupiens hereditare benedictionem reprobatus est non enim invenit paenitentiae locum quamquam cum lacrimis inquisisset eam;
<Vulgate Hebrews.12.18> non enim accessistis ad tractabilem et accensibilem ignem et turbinem et caliginem et procellam;
<Vulgate Hebrews.12.19> et tubae sonum et vocem verborum quam qui audierunt excusaverunt se ne eis fieret verbum;
<Vulgate Hebrews.12.20> non enim portabant quod dicebatur et si bestia tetigerit montem lapidabitur;
<Vulgate Hebrews.12.21> et ita terribile erat quod videbatur Moses dixit exterritus sum et tremebundus;
<Vulgate Hebrews.12.22> sed accessistis ad Sion montem et civitatem Dei viventis Hierusalem caelestem et multorum milium angelorum frequentiae;
<Vulgate Hebrews.12.23> et ecclesiam primitivorum qui conscripti sunt in caelis et iudicem omnium Deum et spiritus iustorum perfectorum;
<Vulgate Hebrews.12.24> et testamenti novi mediatorem Iesum et sanguinis sparsionem melius loquentem quam Abel;
<Vulgate Hebrews.12.25> videte ne recusetis loquentem si enim illi non effugerunt recusantes eum qui super terram loquebatur multo magis nos qui de caelis loquentem nobis avertimur;
<Vulgate Hebrews.12.26> cuius vox movit terram tunc modo autem repromittit dicens adhuc semel ego movebo non solum terram sed et caelum;
<Vulgate Hebrews.12.27> quod autem adhuc semel dicit declarat mobilium translationem tamquam factorum ut maneant ea quae sunt inmobilia;
<Vulgate Hebrews.12.28> itaque regnum inmobile suscipientes habemus gratiam per quam serviamus placentes Deo cum metu et reverentia;
<Vulgate Hebrews.12.29> etenim Deus noster ignis consumens est;
<Vulgate Hebrews.13.1> caritas fraternitatis maneat;
<Vulgate Hebrews.13.2> hospitalitatem nolite oblivisci per hanc enim latuerunt quidam angelis hospitio receptis;
<Vulgate Hebrews.13.3> mementote vinctorum tamquam simul vincti et laborantium tamquam et ipsi in corpore morantes;
<Vulgate Hebrews.13.4> honorabile conubium in omnibus et torus inmaculatus fornicatores enim et adulteros iudicabit Deus;
<Vulgate Hebrews.13.5> sint mores sine avaritia contenti praesentibus ipse enim dixit non te deseram neque derelinquam;
<Vulgate Hebrews.13.6> ita ut confidenter dicamus Dominus mihi adiutor non timebo quid faciat mihi homo;
<Vulgate Hebrews.13.7> mementote praepositorum vestrorum qui vobis locuti sunt verbum Dei quorum intuentes exitum conversationis imitamini fidem;
<Vulgate Hebrews.13.8> Iesus Christus heri et hodie ipse et in saecula;
<Vulgate Hebrews.13.9> doctrinis variis et peregrinis nolite abduci optimum enim est gratia stabiliri cor non escis quae non profuerunt ambulantibus in eis;
<Vulgate Hebrews.13.10> habemus altare de quo edere non habent potestatem qui tabernaculo deserviunt;
<Vulgate Hebrews.13.11> quorum enim animalium infertur sanguis pro peccato in sancta per pontificem horum corpora cremantur extra castra;
<Vulgate Hebrews.13.12> propter quod et Iesus ut sanctificaret per suum sanguinem populum extra portam passus est;
<Vulgate Hebrews.13.13> exeamus igitur ad eum extra castra inproperium eius portantes;
<Vulgate Hebrews.13.14> non enim habemus hic manentem civitatem sed futuram inquirimus;
<Vulgate Hebrews.13.15> per ipsum ergo offeramus hostiam laudis semper Deo id est fructum labiorum confitentium nomini eius;
<Vulgate Hebrews.13.16> beneficientiae autem et communionis nolite oblivisci talibus enim hostiis promeretur Deus;
<Vulgate Hebrews.13.17> oboedite praepositis vestris et subiacete eis ipsi enim pervigilant quasi rationem pro animabus vestris reddituri ut cum gaudio hoc faciant et non gementes hoc enim non expedit vobis;
<Vulgate Hebrews.13.18> orate pro nobis confidimus enim quia bonam conscientiam habemus in omnibus bene volentes conversari;
<Vulgate Hebrews.13.19> amplius autem deprecor vos hoc facere ut quo celerius restituar vobis;
<Vulgate Hebrews.13.20> Deus autem pacis qui eduxit de mortuis pastorem magnum ovium in sanguine testamenti aeterni Dominum nostrum Iesum;
<Vulgate Hebrews.13.21> aptet vos in omni bono ut faciatis voluntatem eius faciens in vobis quod placeat coram se per Iesum Christum cui gloria in saecula saeculorum amen;
<Vulgate Hebrews.13.22> rogo autem vos fratres sufferatis verbum solacii etenim perpaucis scripsi vobis;
<Vulgate Hebrews.13.23> cognoscite fratrem nostrum Timotheum dimissum cum quo si celerius venerit videbo vos;
<Vulgate Hebrews.13.24> salutate omnes praepositos vestros et omnes sanctos salutant vos de Italia;
<Vulgate Hebrews.13.25> gratia cum omnibus vobis amen;
