<Vulgate Philemon.1.1> Paulus vinctus Iesu Christi et Timotheus frater Philemoni dilecto et adiutori nostro;
<Vulgate Philemon.1.2> et Appiae sorori et Archippo commilitoni nostro et ecclesiae quae in domo tua est;
<Vulgate Philemon.1.3> gratia vobis et pax a Deo Patre nostro et Domino Iesu Christo;
<Vulgate Philemon.1.4> gratias ago Deo meo semper memoriam tui faciens in orationibus meis;
<Vulgate Philemon.1.5> audiens caritatem tuam et fidem quam habes in Domino Iesu et in omnes sanctos;
<Vulgate Philemon.1.6> ut communicatio fidei tuae evidens fiat in agnitione omnis boni in nobis in Christo Iesu;
<Vulgate Philemon.1.7> gaudium enim magnum habui et consolationem in caritate tua quia viscera sanctorum requieverunt per te frater;
<Vulgate Philemon.1.8> propter quod multam fiduciam habentes in Christo Iesu imperandi tibi quod ad rem pertinet;
<Vulgate Philemon.1.9> propter caritatem magis obsecro cum sis talis ut Paulus senex nunc autem et vinctus Iesu Christi;
<Vulgate Philemon.1.10> obsecro te de meo filio quem genui in vinculis Onesimo;
<Vulgate Philemon.1.11> qui tibi aliquando inutilis fuit nunc autem et tibi et mihi utilis;
<Vulgate Philemon.1.12> quem remisi tu autem illum id est mea viscera suscipe;
<Vulgate Philemon.1.13> quem ego volueram mecum detinere ut pro te mihi ministraret in vinculis evangelii;
<Vulgate Philemon.1.14> sine consilio autem tuo nihil volui facere uti ne velut ex necessitate bonum tuum esset sed voluntarium;
<Vulgate Philemon.1.15> forsitan enim ideo discessit ad horam a te ut aeternum illum recipere;
<Vulgate Philemon.1.16> iam non ut servum sed plus servo carissimum fratrem maxime mihi quanto autem magis tibi et in carne et in Domino;
<Vulgate Philemon.1.17> si ergo habes me socium suscipe illum sicut me;
<Vulgate Philemon.1.18> si autem aliquid nocuit tibi aut debet hoc mihi inputa;
<Vulgate Philemon.1.19> ego Paulus scripsi mea manu ego reddam ut non dicam tibi quod et te ipsum mihi debes;
<Vulgate Philemon.1.20> ita frater ego te fruar in Domino refice viscera mea in Domino;
<Vulgate Philemon.1.21> confidens oboedientia tua scripsi tibi sciens quoniam et super id quod dico facies;
<Vulgate Philemon.1.22> simul autem et para mihi hospitium nam spero per orationes vestras donari me vobis;
<Vulgate Philemon.1.23> salutat te Epaphras concaptivus meus in Christo Iesu;
<Vulgate Philemon.1.24> Marcus Aristarchus Demas Lucas adiutores mei;
<Vulgate Philemon.1.25> gratia Domini nostri Iesu Christi cum spiritu vestro amen;
