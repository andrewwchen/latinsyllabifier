<Vulgate Romans.1.1> Paulus servus Christi Iesu vocatus apostolus segregatus in evangelium Dei;
<Vulgate Romans.1.2> quod ante promiserat per prophetas suos in scripturis sanctis;
<Vulgate Romans.1.3> de Filio suo qui factus est ex semine David secundum carnem;
<Vulgate Romans.1.4> qui praedestinatus est Filius Dei in virtute secundum Spiritum sanctificationis ex resurrectione mortuorum Iesu Christi Domini nostri;
<Vulgate Romans.1.5> per quem accepimus gratiam et apostolatum ad oboediendum fidei in omnibus gentibus pro nomine eius;
<Vulgate Romans.1.6> in quibus estis et vos vocati Iesu Christi;
<Vulgate Romans.1.7> omnibus qui sunt Romae dilectis Dei vocatis sanctis gratia vobis et pax a Deo Patre nostro et Domino Iesu Christo;
<Vulgate Romans.1.8> primum quidem gratias ago Deo meo per Iesum Christum pro omnibus vobis quia fides vestra adnuntiatur in universo mundo;
<Vulgate Romans.1.9> testis enim mihi est Deus cui servio in spiritu meo in evangelio Filii eius quod sine intermissione memoriam vestri facio;
<Vulgate Romans.1.10> semper in orationibus meis obsecrans si quo modo tandem aliquando prosperum iter habeam in voluntate Dei veniendi ad vos;
<Vulgate Romans.1.11> desidero enim videre vos ut aliquid inpertiar gratiae vobis spiritalis ad confirmandos vos;
<Vulgate Romans.1.12> id est simul consolari in vobis per eam quae invicem est fidem vestram atque meam;
<Vulgate Romans.1.13> nolo autem vos ignorare fratres quia saepe proposui venire ad vos et prohibitus sum usque adhuc ut aliquem fructum habeam et in vobis sicut et in ceteris gentibus;
<Vulgate Romans.1.14> Graecis ac barbaris sapientibus et insipientibus debitor sum;
<Vulgate Romans.1.15> ita quod in me promptum est et vobis qui Romae estis evangelizare;
<Vulgate Romans.1.16> non enim erubesco evangelium virtus enim Dei est in salutem omni credenti Iudaeo primum et Graeco;
<Vulgate Romans.1.17> iustitia enim Dei in eo revelatur ex fide in fidem sicut scriptum est iustus autem ex fide vivit;
<Vulgate Romans.1.18> revelatur enim ira Dei de caelo super omnem impietatem et iniustitiam hominum eorum qui veritatem in iniustitiam detinent;
<Vulgate Romans.1.19> quia quod notum est Dei manifestum est in illis Deus enim illis manifestavit;
<Vulgate Romans.1.20> invisibilia enim ipsius a creatura mundi per ea quae facta sunt intellecta conspiciuntur sempiterna quoque eius virtus et divinitas ut sint inexcusabiles;
<Vulgate Romans.1.21> quia cum cognovissent Deum non sicut Deum glorificaverunt aut gratias egerunt sed evanuerunt in cogitationibus suis et obscuratum est insipiens cor eorum;
<Vulgate Romans.1.22> dicentes enim se esse sapientes stulti facti sunt;
<Vulgate Romans.1.23> et mutaverunt gloriam incorruptibilis Dei in similitudinem imaginis corruptibilis hominis et volucrum et quadrupedum et serpentium;
<Vulgate Romans.1.24> propter quod tradidit illos Deus in desideria cordis eorum in inmunditiam ut contumeliis adficiant corpora sua in semet ipsis;
<Vulgate Romans.1.25> qui commutaverunt veritatem Dei in mendacio et coluerunt et servierunt creaturae potius quam creatori qui est benedictus in saecula amen;
<Vulgate Romans.1.26> propterea tradidit illos Deus in passiones ignominiae nam feminae eorum inmutaverunt naturalem usum in eum usum qui est contra naturam;
<Vulgate Romans.1.27> similiter autem et masculi relicto naturali usu feminae exarserunt in desideriis suis in invicem masculi in masculos turpitudinem operantes et mercedem quam oportuit erroris sui in semet ipsis recipientes;
<Vulgate Romans.1.28> et sicut non probaverunt Deum habere in notitia tradidit eos Deus in reprobum sensum ut faciant quae non conveniunt;
<Vulgate Romans.1.29> repletos omni iniquitate malitia fornicatione avaritia nequitia plenos invidia homicidio contentione dolo malignitate susurrones;
<Vulgate Romans.1.30> detractores Deo odibiles contumeliosos superbos elatos inventores malorum parentibus non oboedientes;
<Vulgate Romans.1.31> insipientes inconpositos sine affectione absque foedere sine misericordia;
<Vulgate Romans.1.32> qui cum iustitiam Dei cognovissent non intellexerunt quoniam qui talia agunt digni sunt morte non solum ea faciunt sed et consentiunt facientibus;
<Vulgate Romans.2.1> propter quod inexcusabilis es o homo omnis qui iudicas in quo enim iudicas alterum te ipsum condemnas eadem enim agis qui iudicas;
<Vulgate Romans.2.2> scimus enim quoniam iudicium Dei est secundum veritatem in eos qui talia agunt;
<Vulgate Romans.2.3> existimas autem hoc o homo qui iudicas eos qui talia agunt et facis ea quia tu effugies iudicium Dei;
<Vulgate Romans.2.4> an divitias bonitatis eius et patientiae et longanimitatis contemnis ignorans quoniam benignitas Dei ad paenitentiam te adducit;
<Vulgate Romans.2.5> secundum duritiam autem tuam et inpaenitens cor thesaurizas tibi iram in die irae et revelationis iusti iudicii Dei;
<Vulgate Romans.2.6> qui reddet unicuique secundum opera eius;
<Vulgate Romans.2.7> his quidem qui secundum patientiam boni operis gloriam et honorem et incorruptionem quaerentibus vitam aeternam;
<Vulgate Romans.2.8> his autem qui ex contentione et qui non adquiescunt veritati credunt autem iniquitati ira et indignatio;
<Vulgate Romans.2.9> tribulatio et angustia in omnem animam hominis operantis malum Iudaei primum et Graeci;
<Vulgate Romans.2.10> gloria autem et honor et pax omni operanti bonum Iudaeo primum et Graeco;
<Vulgate Romans.2.11> non est enim personarum acceptio apud Deum;
<Vulgate Romans.2.12> quicumque enim sine lege peccaverunt sine lege et peribunt et quicumque in lege peccaverunt per legem iudicabuntur;
<Vulgate Romans.2.13> non enim auditores legis iusti sunt apud Deum sed factores legis iustificabuntur;
<Vulgate Romans.2.14> cum enim gentes quae legem non habent naturaliter quae legis sunt faciunt eiusmodi legem non habentes ipsi sibi sunt lex;
<Vulgate Romans.2.15> qui ostendunt opus legis scriptum in cordibus suis testimonium reddente illis conscientia ipsorum et inter se invicem cogitationum accusantium aut etiam defendentium;
<Vulgate Romans.2.16> in die cum iudicabit Deus occulta hominum secundum evangelium meum per Iesum Christum;
<Vulgate Romans.2.17> si autem tu Iudaeus cognominaris et requiescis in lege et gloriaris in Deo;
<Vulgate Romans.2.18> et nosti voluntatem et probas utiliora instructus per legem;
<Vulgate Romans.2.19> confidis te ipsum ducem esse caecorum lumen eorum qui in tenebris sunt;
<Vulgate Romans.2.20> eruditorem insipientium magistrum infantium habentem formam scientiae et veritatis in lege;
<Vulgate Romans.2.21> qui ergo alium doces te ipsum non doces qui praedicas non furandum furaris;
<Vulgate Romans.2.22> qui dicis non moechandum moecharis qui abominaris idola sacrilegium facis;
<Vulgate Romans.2.23> qui in lege gloriaris per praevaricationem legis Deum inhonoras;
<Vulgate Romans.2.24> nomen enim Dei per vos blasphematur inter gentes sicut scriptum est;
<Vulgate Romans.2.25> circumcisio quidem prodest si legem observes si autem praevaricator legis sis circumcisio tua praeputium facta est;
<Vulgate Romans.2.26> si igitur praeputium iustitias legis custodiat nonne praeputium illius in circumcisionem reputabitur;
<Vulgate Romans.2.27> et iudicabit quod ex natura est praeputium legem consummans te qui per litteram et circumcisionem praevaricator legis es;
<Vulgate Romans.2.28> non enim qui in manifesto Iudaeus est neque quae in manifesto in carne circumcisio;
<Vulgate Romans.2.29> sed qui in abscondito Iudaeus et circumcisio cordis in spiritu non littera cuius laus non ex hominibus sed ex Deo est;
<Vulgate Romans.3.1> quid ergo amplius est Iudaeo aut quae utilitas circumcisionis;
<Vulgate Romans.3.2> multum per omnem modum primum quidem quia credita sunt illis eloquia Dei;
<Vulgate Romans.3.3> quid enim si quidam illorum non crediderunt numquid incredulitas illorum fidem Dei evacuabit absit;
<Vulgate Romans.3.4> est autem Deus verax omnis autem homo mendax sicut scriptum est ut iustificeris in sermonibus tuis et vincas cum iudicaris;
<Vulgate Romans.3.5> si autem iniquitas nostra iustitiam Dei commendat quid dicemus numquid iniquus Deus qui infert iram secundum hominem dico;
<Vulgate Romans.3.6> absit alioquin quomodo iudicabit Deus mundum;
<Vulgate Romans.3.7> si enim veritas Dei in meo mendacio abundavit in gloriam ipsius quid adhuc et ego tamquam peccator iudicor;
<Vulgate Romans.3.8> et non sicut blasphemamur et sicut aiunt nos quidam dicere faciamus mala ut veniant bona quorum damnatio iusta est;
<Vulgate Romans.3.9> quid igitur praecellimus eos nequaquam causati enim sumus Iudaeos et Graecos omnes sub peccato esse;
<Vulgate Romans.3.10> sicut scriptum est quia non est iustus quisquam;
<Vulgate Romans.3.11> non est intellegens non est requirens Deum;
<Vulgate Romans.3.12> omnes declinaverunt simul inutiles facti sunt non est qui faciat bonum non est usque ad unum;
<Vulgate Romans.3.13> sepulchrum patens est guttur eorum linguis suis dolose agebant venenum aspidum sub labiis eorum;
<Vulgate Romans.3.14> quorum os maledictione et amaritudine plenum est;
<Vulgate Romans.3.15> veloces pedes eorum ad effundendum sanguinem;
<Vulgate Romans.3.16> contritio et infelicitas in viis eorum;
<Vulgate Romans.3.17> et viam pacis non cognoverunt;
<Vulgate Romans.3.18> non est timor Dei ante oculos eorum;
<Vulgate Romans.3.19> scimus autem quoniam quaecumque lex loquitur his qui in lege sunt loquitur ut omne os obstruatur et subditus fiat omnis mundus Deo;
<Vulgate Romans.3.20> quia ex operibus legis non iustificabitur omnis caro coram illo per legem enim cognitio peccati;
<Vulgate Romans.3.21> nunc autem sine lege iustitia Dei manifestata est testificata a lege et prophetis;
<Vulgate Romans.3.22> iustitia autem Dei per fidem Iesu Christi super omnes qui credunt non enim est distinctio;
<Vulgate Romans.3.23> omnes enim peccaverunt et egent gloriam Dei;
<Vulgate Romans.3.24> iustificati gratis per gratiam ipsius per redemptionem quae est in Christo Iesu;
<Vulgate Romans.3.25> quem proposuit Deus propitiationem per fidem in sanguine ipsius ad ostensionem iustitiae suae propter remissionem praecedentium delictorum;
<Vulgate Romans.3.26> in sustentatione Dei ad ostensionem iustitiae eius in hoc tempore ut sit ipse iustus et iustificans eum qui ex fide est Iesu;
<Vulgate Romans.3.27> ubi est ergo gloriatio exclusa est per quam legem factorum non sed per legem fidei;
<Vulgate Romans.3.28> arbitramur enim iustificari hominem per fidem sine operibus legis;
<Vulgate Romans.3.29> an Iudaeorum Deus tantum nonne et gentium immo et gentium;
<Vulgate Romans.3.30> quoniam quidem unus Deus qui iustificabit circumcisionem ex fide et praeputium per fidem;
<Vulgate Romans.3.31> legem ergo destruimus per fidem absit sed legem statuimus;
<Vulgate Romans.4.1> quid ergo dicemus invenisse Abraham patrem nostrum secundum carnem;
<Vulgate Romans.4.2> si enim Abraham ex operibus iustificatus est habet gloriam sed non apud Deum;
<Vulgate Romans.4.3> quid enim scriptura dicit credidit Abraham Deo et reputatum est illi ad iustitiam;
<Vulgate Romans.4.4> ei autem qui operatur merces non inputatur secundum gratiam sed secundum debitum;
<Vulgate Romans.4.5> ei vero qui non operatur credenti autem in eum qui iustificat impium reputatur fides eius ad iustitiam;
<Vulgate Romans.4.6> sicut et David dicit beatitudinem hominis cui Deus accepto fert iustitiam sine operibus;
<Vulgate Romans.4.7> beati quorum remissae sunt iniquitates et quorum tecta sunt peccata;
<Vulgate Romans.4.8> beatus vir cui non inputabit Dominus peccatum;
<Vulgate Romans.4.9> beatitudo ergo haec in circumcisione an etiam in praeputio dicimus enim quia reputata est Abrahae fides ad iustitiam;
<Vulgate Romans.4.10> quomodo ergo reputata est in circumcisione an in praeputio non in circumcisione sed in praeputio;
<Vulgate Romans.4.11> et signum accepit circumcisionis signaculum iustitiae fidei quae est in praeputio ut sit pater omnium credentium per praeputium ut reputetur et illis ad iustitiam;
<Vulgate Romans.4.12> et sit pater circumcisionis non his tantum qui sunt ex circumcisione sed et his qui sectantur vestigia quae est in praeputio fidei patris nostri Abrahae;
<Vulgate Romans.4.13> non enim per legem promissio Abrahae aut semini eius ut heres esset mundi sed per iustitiam fidei;
<Vulgate Romans.4.14> si enim qui ex lege heredes sunt exinanita est fides abolita est promissio;
<Vulgate Romans.4.15> lex enim iram operatur ubi enim non est lex nec praevaricatio;
<Vulgate Romans.4.16> ideo ex fide ut secundum gratiam ut firma sit promissio omni semini non ei qui ex lege est solum sed et ei qui ex fide est Abrahae qui est pater omnium nostrum;
<Vulgate Romans.4.17> sicut scriptum est quia patrem multarum gentium posui te ante Deum cui credidit qui vivificat mortuos et vocat quae non sunt tamquam ea quae sunt;
<Vulgate Romans.4.18> qui contra spem in spem credidit ut fieret pater multarum gentium secundum quod dictum est sic erit semen tuum;
<Vulgate Romans.4.19> et non infirmatus fide consideravit corpus suum emortuum cum fere centum annorum esset et emortuam vulvam Sarrae;
<Vulgate Romans.4.20> in repromissione etiam Dei non haesitavit diffidentia sed confortatus est fide dans gloriam Deo;
<Vulgate Romans.4.21> plenissime sciens quia quaecumque promisit potens est et facere;
<Vulgate Romans.4.22> ideo et reputatum est illi ad iustitiam;
<Vulgate Romans.4.23> non est autem scriptum tantum propter ipsum quia reputatum est illi;
<Vulgate Romans.4.24> sed et propter nos quibus reputabitur credentibus in eum qui suscitavit Iesum Dominum nostrum a mortuis;
<Vulgate Romans.4.25> qui traditus est propter delicta nostra et resurrexit propter iustificationem nostram;
<Vulgate Romans.5.1> iustificati igitur ex fide pacem habeamus ad Deum per Dominum nostrum Iesum Christum;
<Vulgate Romans.5.2> per quem et accessum habemus fide in gratiam istam in qua stamus et gloriamur in spe gloriae filiorum Dei;
<Vulgate Romans.5.3> non solum autem sed et gloriamur in tribulationibus scientes quod tribulatio patientiam operatur;
<Vulgate Romans.5.4> patientia autem probationem probatio vero spem;
<Vulgate Romans.5.5> spes autem non confundit quia caritas Dei diffusa est in cordibus nostris per Spiritum Sanctum qui datus est nobis;
<Vulgate Romans.5.6> ut quid enim Christus cum adhuc infirmi essemus secundum tempus pro impiis mortuus est;
<Vulgate Romans.5.7> vix enim pro iusto quis moritur nam pro bono forsitan quis et audeat mori;
<Vulgate Romans.5.8> commendat autem suam caritatem Deus in nos quoniam cum adhuc peccatores essemus;
<Vulgate Romans.5.9> Christus pro nobis mortuus est multo igitur magis iustificati nunc in sanguine ipsius salvi erimus ab ira per ipsum;
<Vulgate Romans.5.10> si enim cum inimici essemus reconciliati sumus Deo per mortem Filii eius multo magis reconciliati salvi erimus in vita ipsius;
<Vulgate Romans.5.11> non solum autem sed et gloriamur in Deo per Dominum nostrum Iesum Christum per quem nunc reconciliationem accepimus;
<Vulgate Romans.5.12> propterea sicut per unum hominem in hunc mundum peccatum intravit et per peccatum mors et ita in omnes homines mors pertransiit in quo omnes peccaverunt;
<Vulgate Romans.5.13> usque ad legem enim peccatum erat in mundo peccatum autem non inputatur cum lex non est;
<Vulgate Romans.5.14> sed regnavit mors ab Adam usque ad Mosen etiam in eos qui non peccaverunt in similitudinem praevaricationis Adae qui est forma futuri;
<Vulgate Romans.5.15> sed non sicut delictum ita et donum si enim unius delicto multi mortui sunt multo magis gratia Dei et donum in gratiam unius hominis Iesu Christi in plures abundavit;
<Vulgate Romans.5.16> et non sicut per unum peccantem ita et donum nam iudicium ex uno in condemnationem gratia autem ex multis delictis in iustificationem;
<Vulgate Romans.5.17> si enim in unius delicto mors regnavit per unum multo magis abundantiam gratiae et donationis et iustitiae accipientes in vita regnabunt per unum Iesum Christum;
<Vulgate Romans.5.18> igitur sicut per unius delictum in omnes homines in condemnationem sic et per unius iustitiam in omnes homines in iustificationem vitae;
<Vulgate Romans.5.19> sicut enim per inoboedientiam unius hominis peccatores constituti sunt multi ita et per unius oboeditionem iusti constituentur multi;
<Vulgate Romans.5.20> lex autem subintravit ut abundaret delictum ubi autem abundavit delictum superabundavit gratia;
<Vulgate Romans.5.21> ut sicut regnavit peccatum in morte ita et gratia regnet per iustitiam in vitam aeternam per Iesum Christum Dominum nostrum;
<Vulgate Romans.6.1> quid ergo dicemus permanebimus in peccato ut gratia abundet;
<Vulgate Romans.6.2> absit qui enim mortui sumus peccato quomodo adhuc vivemus in illo;
<Vulgate Romans.6.3> an ignoratis quia quicumque baptizati sumus in Christo Iesu in morte ipsius baptizati sumus;
<Vulgate Romans.6.4> consepulti enim sumus cum illo per baptismum in mortem ut quomodo surrexit Christus a mortuis per gloriam Patris ita et nos in novitate vitae ambulemus;
<Vulgate Romans.6.5> si enim conplantati facti sumus similitudini mortis eius simul et resurrectionis erimus;
<Vulgate Romans.6.6> hoc scientes quia vetus homo noster simul crucifixus est ut destruatur corpus peccati ut ultra non serviamus peccato;
<Vulgate Romans.6.7> qui enim mortuus est iustificatus est a peccato;
<Vulgate Romans.6.8> si autem mortui sumus cum Christo credimus quia simul etiam vivemus cum Christo;
<Vulgate Romans.6.9> scientes quod Christus surgens ex mortuis iam non moritur mors illi ultra non dominabitur;
<Vulgate Romans.6.10> quod enim mortuus est peccato mortuus est semel quod autem vivit vivit Deo;
<Vulgate Romans.6.11> ita et vos existimate vos mortuos quidem esse peccato viventes autem Deo in Christo Iesu;
<Vulgate Romans.6.12> non ergo regnet peccatum in vestro mortali corpore ut oboediatis concupiscentiis eius;
<Vulgate Romans.6.13> sed neque exhibeatis membra vestra arma iniquitatis peccato sed exhibete vos Deo tamquam ex mortuis viventes et membra vestra arma iustitiae Deo;
<Vulgate Romans.6.14> peccatum enim vobis non dominabitur non enim sub lege estis sed sub gratia;
<Vulgate Romans.6.15> quid ergo peccavimus quoniam non sumus sub lege sed sub gratia absit;
<Vulgate Romans.6.16> nescitis quoniam cui exhibetis vos servos ad oboediendum servi estis eius cui oboeditis sive peccati sive oboeditionis ad iustitiam;
<Vulgate Romans.6.17> gratias autem Deo quod fuistis servi peccati oboedistis autem ex corde in eam formam doctrinae in qua traditi estis;
<Vulgate Romans.6.18> liberati autem a peccato servi facti estis iustitiae;
<Vulgate Romans.6.19> humanum dico propter infirmitatem carnis vestrae sicut enim exhibuistis membra vestra servire inmunditiae et iniquitati ad iniquitatem ita nunc exhibete membra vestra servire iustitiae in sanctificationem;
<Vulgate Romans.6.20> cum enim servi essetis peccati liberi fuistis iustitiae;
<Vulgate Romans.6.21> quem ergo fructum habuistis tunc in quibus nunc erubescitis nam finis illorum mors est;
<Vulgate Romans.6.22> nunc vero liberati a peccato servi autem facti Deo habetis fructum vestrum in sanctificationem finem vero vitam aeternam;
<Vulgate Romans.6.23> stipendia enim peccati mors gratia autem Dei vita aeterna in Christo Iesu Domino nostro;
<Vulgate Romans.7.1> an ignoratis fratres scientibus enim legem loquor quia lex in homine dominatur quanto tempore vivit;
<Vulgate Romans.7.2> nam quae sub viro est mulier vivente viro alligata est legi si autem mortuus fuerit vir soluta est a lege viri;
<Vulgate Romans.7.3> igitur vivente viro vocabitur adultera si fuerit cum alio viro si autem mortuus fuerit vir eius liberata est a lege ut non sit adultera si fuerit cum alio viro;
<Vulgate Romans.7.4> itaque fratres mei et vos mortificati estis legi per corpus Christi ut sitis alterius qui ex mortuis resurrexit ut fructificaremus Deo;
<Vulgate Romans.7.5> cum enim essemus in carne passiones peccatorum quae per legem erant operabantur in membris nostris ut fructificarent morti;
<Vulgate Romans.7.6> nunc autem soluti sumus a lege morientes in quo detinebamur ita ut serviamus in novitate spiritus et non in vetustate litterae;
<Vulgate Romans.7.7> quid ergo dicemus lex peccatum est absit sed peccatum non cognovi nisi per legem nam concupiscentiam nesciebam nisi lex diceret non concupisces;
<Vulgate Romans.7.8> occasione autem accepta peccatum per mandatum operatum est in me omnem concupiscentiam sine lege enim peccatum mortuum erat;
<Vulgate Romans.7.9> ego autem vivebam sine lege aliquando sed cum venisset mandatum peccatum revixit;
<Vulgate Romans.7.10> ego autem mortuus sum et inventum est mihi mandatum quod erat ad vitam hoc esse ad mortem;
<Vulgate Romans.7.11> nam peccatum occasione accepta per mandatum seduxit me et per illud occidit;
<Vulgate Romans.7.12> itaque lex quidem sancta et mandatum sanctum et iustum et bonum;
<Vulgate Romans.7.13> quod ergo bonum est mihi factum est mors absit sed peccatum ut appareat peccatum per bonum mihi operatum est mortem ut fiat supra modum peccans peccatum per mandatum;
<Vulgate Romans.7.14> scimus enim quod lex spiritalis est ego autem carnalis sum venundatus sub peccato;
<Vulgate Romans.7.15> quod enim operor non intellego non enim quod volo hoc ago sed quod odi illud facio;
<Vulgate Romans.7.16> si autem quod nolo illud facio consentio legi quoniam bona;
<Vulgate Romans.7.17> nunc autem iam non ego operor illud sed quod habitat in me peccatum;
<Vulgate Romans.7.18> scio enim quia non habitat in me hoc est in carne mea bonum nam velle adiacet mihi perficere autem bonum non invenio;
<Vulgate Romans.7.19> non enim quod volo bonum hoc facio sed quod nolo malum hoc ago;
<Vulgate Romans.7.20> si autem quod nolo illud facio non ego operor illud sed quod habitat in me peccatum;
<Vulgate Romans.7.21> invenio igitur legem volenti mihi facere bonum quoniam mihi malum adiacet;
<Vulgate Romans.7.22> condelector enim legi Dei secundum interiorem hominem;
<Vulgate Romans.7.23> video autem aliam legem in membris meis repugnantem legi mentis meae et captivantem me in lege peccati quae est in membris meis;
<Vulgate Romans.7.24> infelix ego homo quis me liberabit de corpore mortis huius;
<Vulgate Romans.7.25> gratia Dei per Iesum Christum Dominum nostrum igitur ego ipse mente servio legi Dei carne autem legi peccati;
<Vulgate Romans.8.1> nihil ergo nunc damnationis est his qui sunt in Christo Iesu qui non secundum carnem ambulant;
<Vulgate Romans.8.2> lex enim Spiritus vitae in Christo Iesu liberavit me a lege peccati et mortis;
<Vulgate Romans.8.3> nam quod inpossibile erat legis in quo infirmabatur per carnem Deus Filium suum mittens in similitudinem carnis peccati et de peccato damnavit peccatum in carne;
<Vulgate Romans.8.4> ut iustificatio legis impleretur in nobis qui non secundum carnem ambulamus sed secundum Spiritum;
<Vulgate Romans.8.5> qui enim secundum carnem sunt quae carnis sunt sapiunt qui vero secundum Spiritum quae sunt Spiritus sentiunt;
<Vulgate Romans.8.6> nam prudentia carnis mors prudentia autem Spiritus vita et pax;
<Vulgate Romans.8.7> quoniam sapientia carnis inimicitia est in Deum legi enim Dei non subicitur nec enim potest;
<Vulgate Romans.8.8> qui autem in carne sunt Deo placere non possunt;
<Vulgate Romans.8.9> vos autem in carne non estis sed in Spiritu si tamen Spiritus Dei habitat in vobis si quis autem Spiritum Christi non habet hic non est eius;
<Vulgate Romans.8.10> si autem Christus in vobis est corpus quidem mortuum est propter peccatum spiritus vero vita propter iustificationem;
<Vulgate Romans.8.11> quod si Spiritus eius qui suscitavit Iesum a mortuis habitat in vobis qui suscitavit Iesum Christum a mortuis vivificabit et mortalia corpora vestra propter inhabitantem Spiritum eius in vobis;
<Vulgate Romans.8.12> ergo fratres debitores sumus non carni ut secundum carnem vivamus;
<Vulgate Romans.8.13> si enim secundum carnem vixeritis moriemini si autem Spiritu facta carnis mortificatis vivetis;
<Vulgate Romans.8.14> quicumque enim Spiritu Dei aguntur hii filii sunt Dei;
<Vulgate Romans.8.15> non enim accepistis spiritum servitutis iterum in timore sed accepistis Spiritum adoptionis filiorum in quo clamamus Abba Pater;
<Vulgate Romans.8.16> ipse Spiritus testimonium reddit spiritui nostro quod sumus filii Dei;
<Vulgate Romans.8.17> si autem filii et heredes heredes quidem Dei coheredes autem Christi si tamen conpatimur ut et conglorificemur;
<Vulgate Romans.8.18> existimo enim quod non sunt condignae passiones huius temporis ad futuram gloriam quae revelabitur in nobis;
<Vulgate Romans.8.19> nam expectatio creaturae revelationem filiorum Dei expectat;
<Vulgate Romans.8.20> vanitati enim creatura subiecta est non volens sed propter eum qui subiecit in spem;
<Vulgate Romans.8.21> quia et ipsa creatura liberabitur a servitute corruptionis in libertatem gloriae filiorum Dei;
<Vulgate Romans.8.22> scimus enim quod omnis creatura ingemescit et parturit usque adhuc;
<Vulgate Romans.8.23> non solum autem illa sed et nos ipsi primitias Spiritus habentes et ipsi intra nos gemimus adoptionem filiorum expectantes redemptionem corporis nostri;
<Vulgate Romans.8.24> spe enim salvi facti sumus spes autem quae videtur non est spes nam quod videt quis quid sperat;
<Vulgate Romans.8.25> si autem quod non videmus speramus per patientiam expectamus;
<Vulgate Romans.8.26> similiter autem et Spiritus adiuvat infirmitatem nostram nam quid oremus sicut oportet nescimus sed ipse Spiritus postulat pro nobis gemitibus inenarrabilibus;
<Vulgate Romans.8.27> qui autem scrutatur corda scit quid desideret Spiritus quia secundum Deum postulat pro sanctis;
<Vulgate Romans.8.28> scimus autem quoniam diligentibus Deum omnia cooperantur in bonum his qui secundum propositum vocati sunt sancti;
<Vulgate Romans.8.29> nam quos praescivit et praedestinavit conformes fieri imaginis Filii eius ut sit ipse primogenitus in multis fratribus;
<Vulgate Romans.8.30> quos autem praedestinavit hos et vocavit et quos vocavit hos et iustificavit quos autem iustificavit illos et glorificavit;
<Vulgate Romans.8.31> quid ergo dicemus ad haec si Deus pro nobis quis contra nos;
<Vulgate Romans.8.32> qui etiam Filio suo non pepercit sed pro nobis omnibus tradidit illum quomodo non etiam cum illo omnia nobis donabit;
<Vulgate Romans.8.33> quis accusabit adversus electos Dei Deus qui iustificat;
<Vulgate Romans.8.34> quis est qui condemnet Christus Iesus qui mortuus est immo qui resurrexit qui et est ad dexteram Dei qui etiam interpellat pro nobis;
<Vulgate Romans.8.35> quis nos separabit a caritate Christi tribulatio an angustia an persecutio an fames an nuditas an periculum an gladius;
<Vulgate Romans.8.36> sicut scriptum est quia propter te mortificamur tota die aestimati sumus ut oves occisionis;
<Vulgate Romans.8.37> sed in his omnibus superamus propter eum qui dilexit nos;
<Vulgate Romans.8.38> certus sum enim quia neque mors neque vita neque angeli neque principatus neque instantia neque futura neque fortitudines;
<Vulgate Romans.8.39> neque altitudo neque profundum neque creatura alia poterit nos separare a caritate Dei quae est in Christo Iesu Domino nostro;
<Vulgate Romans.9.1> veritatem dico in Christo non mentior testimonium mihi perhibente conscientia mea in Spiritu Sancto;
<Vulgate Romans.9.2> quoniam tristitia est mihi magna et continuus dolor cordi meo;
<Vulgate Romans.9.3> optabam enim ipse ego anathema esse a Christo pro fratribus meis qui sunt cognati mei secundum carnem;
<Vulgate Romans.9.4> qui sunt Israhelitae quorum adoptio est filiorum et gloria et testamenta et legislatio et obsequium et promissa;
<Vulgate Romans.9.5> quorum patres et ex quibus Christus secundum carnem qui est super omnia Deus benedictus in saecula amen;
<Vulgate Romans.9.6> non autem quod exciderit verbum Dei non enim omnes qui ex Israhel hii sunt Israhel;
<Vulgate Romans.9.7> neque quia semen sunt Abrahae omnes filii sed in Isaac vocabitur tibi semen;
<Vulgate Romans.9.8> id est non qui filii carnis hii filii Dei sed qui filii sunt promissionis aestimantur in semine;
<Vulgate Romans.9.9> promissionis enim verbum hoc est secundum hoc tempus veniam et erit Sarrae filius;
<Vulgate Romans.9.10> non solum autem sed et Rebecca ex uno concubitum habens Isaac patre nostro;
<Vulgate Romans.9.11> cum enim nondum nati fuissent aut aliquid egissent bonum aut malum ut secundum electionem propositum Dei maneret;
<Vulgate Romans.9.12> non ex operibus sed ex vocante dictum est ei quia maior serviet minori;
<Vulgate Romans.9.13> sicut scriptum est Iacob dilexi Esau autem odio habui;
<Vulgate Romans.9.14> quid ergo dicemus numquid iniquitas apud Deum absit;
<Vulgate Romans.9.15> Mosi enim dicit miserebor cuius misereor et misericordiam praestabo cuius miserebor;
<Vulgate Romans.9.16> igitur non volentis neque currentis sed miserentis Dei;
<Vulgate Romans.9.17> dicit enim scriptura Pharaoni quia in hoc ipsum excitavi te ut ostendam in te virtutem meam et ut adnuntietur nomen meum in universa terra;
<Vulgate Romans.9.18> ergo cuius vult miseretur et quem vult indurat;
<Vulgate Romans.9.19> dicis itaque mihi quid adhuc queritur voluntati enim eius quis resistit;
<Vulgate Romans.9.20> o homo tu quis es qui respondeas Deo numquid dicit figmentum ei qui se finxit quid me fecisti sic;
<Vulgate Romans.9.21> an non habet potestatem figulus luti ex eadem massa facere aliud quidem vas in honorem aliud vero in contumeliam;
<Vulgate Romans.9.22> quod si volens Deus ostendere iram et notam facere potentiam suam sustinuit in multa patientia vasa irae aptata in interitum;
<Vulgate Romans.9.23> ut ostenderet divitias gloriae suae in vasa misericordiae quae praeparavit in gloriam;
<Vulgate Romans.9.24> quos et vocavit nos non solum ex Iudaeis sed etiam ex gentibus;
<Vulgate Romans.9.25> sicut in Osee dicit vocabo non plebem meam plebem meam et non misericordiam consecutam misericordiam consecutam;
<Vulgate Romans.9.26> et erit in loco ubi dictum est eis non plebs mea vos ibi vocabuntur filii Dei vivi;
<Vulgate Romans.9.27> Esaias autem clamat pro Israhel si fuerit numerus filiorum Israhel tamquam harena maris reliquiae salvae fient;
<Vulgate Romans.9.28> verbum enim consummans et brevians in aequitate quia verbum breviatum faciet Dominus super terram;
<Vulgate Romans.9.29> et sicut praedixit Esaias nisi Dominus Sabaoth reliquisset nobis semen sicut Sodoma facti essemus et sicut Gomorra similes fuissemus;
<Vulgate Romans.9.30> quid ergo dicemus quod gentes quae non sectabantur iustitiam adprehenderunt iustitiam iustitiam autem quae ex fide est;
<Vulgate Romans.9.31> Israhel vero sectans legem iustitiae in legem iustitiae non pervenit;
<Vulgate Romans.9.32> quare quia non ex fide sed quasi ex operibus offenderunt in lapidem offensionis;
<Vulgate Romans.9.33> sicut scriptum est ecce pono in Sion lapidem offensionis et petram scandali et omnis qui credit in eum non confundetur;
<Vulgate Romans.10.1> fratres voluntas quidem cordis mei et obsecratio ad Deum fit pro illis in salutem;
<Vulgate Romans.10.2> testimonium enim perhibeo illis quod aemulationem Dei habent sed non secundum scientiam;
<Vulgate Romans.10.3> ignorantes enim Dei iustitiam et suam quaerentes statuere iustitiae Dei non sunt subiecti;
<Vulgate Romans.10.4> finis enim legis Christus ad iustitiam omni credenti;
<Vulgate Romans.10.5> Moses enim scripsit quoniam iustitiam quae ex lege est qui fecerit homo vivet in ea;
<Vulgate Romans.10.6> quae autem ex fide est iustitia sic dicit ne dixeris in corde tuo quis ascendit in caelum id est Christum deducere;
<Vulgate Romans.10.7> aut quis descendit in abyssum hoc est Christum ex mortuis revocare;
<Vulgate Romans.10.8> sed quid dicit prope est verbum in ore tuo et in corde tuo hoc est verbum fidei quod praedicamus;
<Vulgate Romans.10.9> quia si confitearis in ore tuo Dominum Iesum et in corde tuo credideris quod Deus illum excitavit ex mortuis salvus eris;
<Vulgate Romans.10.10> corde enim creditur ad iustitiam ore autem confessio fit in salutem;
<Vulgate Romans.10.11> dicit enim scriptura omnis qui credit in illum non confundetur;
<Vulgate Romans.10.12> non enim est distinctio Iudaei et Graeci nam idem Dominus omnium dives in omnes qui invocant illum;
<Vulgate Romans.10.13> omnis enim quicumque invocaverit nomen Domini salvus erit;
<Vulgate Romans.10.14> quomodo ergo invocabunt in quem non crediderunt aut quomodo credent ei quem non audierunt quomodo autem audient sine praedicante;
<Vulgate Romans.10.15> quomodo vero praedicabunt nisi mittantur sicut scriptum est quam speciosi pedes evangelizantium pacem evangelizantium bona;
<Vulgate Romans.10.16> sed non omnes oboedierunt evangelio Esaias enim dicit Domine quis credidit auditui nostro;
<Vulgate Romans.10.17> ergo fides ex auditu auditus autem per verbum Christi;
<Vulgate Romans.10.18> sed dico numquid non audierunt et quidem in omnem terram exiit sonus eorum et in fines orbis terrae verba eorum;
<Vulgate Romans.10.19> sed dico numquid Israhel non cognovit primus Moses dicit ego ad aemulationem vos adducam in non gentem in gentem insipientem in iram vos mittam;
<Vulgate Romans.10.20> Esaias autem audet et dicit inventus sum non quaerentibus me palam apparui his qui me non interrogabant;
<Vulgate Romans.10.21> ad Israhel autem dicit tota die expandi manus meas ad populum non credentem et contradicentem;
<Vulgate Romans.11.1> dico ergo numquid reppulit Deus populum suum absit nam et ego Israhelita sum ex semine Abraham tribu Beniamin;
<Vulgate Romans.11.2> non reppulit Deus plebem suam quam praesciit an nescitis in Helia quid dicit scriptura quemadmodum interpellat Deum adversus Israhel;
<Vulgate Romans.11.3> Domine prophetas tuos occiderunt altaria tua suffoderunt et ego relictus sum solus et quaerunt animam meam;
<Vulgate Romans.11.4> sed quid dicit illi responsum divinum reliqui mihi septem milia virorum qui non curvaverunt genu Baal;
<Vulgate Romans.11.5> sic ergo et in hoc tempore reliquiae secundum electionem gratiae factae sunt;
<Vulgate Romans.11.6> si autem gratia non ex operibus alioquin gratia iam non est gratia;
<Vulgate Romans.11.7> quid ergo quod quaerebat Israhel hoc non est consecutus electio autem consecuta est ceteri vero excaecati sunt;
<Vulgate Romans.11.8> sicut scriptum est dedit illis Deus spiritum conpunctionis oculos ut non videant et aures ut non audiant usque in hodiernum diem;
<Vulgate Romans.11.9> et David dicit fiat mensa eorum in laqueum et in captionem et in scandalum et in retributionem illis;
<Vulgate Romans.11.10> obscurentur oculi eorum ne videant et dorsum illorum semper incurva;
<Vulgate Romans.11.11> dico ergo numquid sic offenderunt ut caderent absit sed illorum delicto salus gentibus ut illos aemulentur;
<Vulgate Romans.11.12> quod si delictum illorum divitiae sunt mundi et deminutio eorum divitiae gentium quanto magis plenitudo eorum;
<Vulgate Romans.11.13> vobis enim dico gentibus quamdiu quidem ego sum gentium apostolus ministerium meum honorificabo;
<Vulgate Romans.11.14> si quo modo ad aemulandum provocem carnem meam et salvos faciam aliquos ex illis;
<Vulgate Romans.11.15> si enim amissio eorum reconciliatio est mundi quae adsumptio nisi vita ex mortuis;
<Vulgate Romans.11.16> quod si delibatio sancta est et massa et si radix sancta et rami;
<Vulgate Romans.11.17> quod si aliqui ex ramis fracti sunt tu autem cum oleaster esses insertus es in illis et socius radicis et pinguidinis olivae factus es;
<Vulgate Romans.11.18> noli gloriari adversus ramos quod si gloriaris non tu radicem portas sed radix te;
<Vulgate Romans.11.19> dices ergo fracti sunt rami ut ego inserar;
<Vulgate Romans.11.20> bene propter incredulitatem fracti sunt tu autem fide stas noli altum sapere sed time;
<Vulgate Romans.11.21> si enim Deus naturalibus ramis non pepercit ne forte nec tibi parcat;
<Vulgate Romans.11.22> vide ergo bonitatem et severitatem Dei in eos quidem qui ceciderunt severitatem in te autem bonitatem Dei si permanseris in bonitate alioquin et tu excideris;
<Vulgate Romans.11.23> sed et illi si non permanserint in incredulitate inserentur potens est enim Deus iterum inserere illos;
<Vulgate Romans.11.24> nam si tu ex naturali excisus es oleastro et contra naturam insertus es in bonam olivam quanto magis hii secundum naturam inserentur suae olivae;
<Vulgate Romans.11.25> nolo enim vos ignorare fratres mysterium hoc ut non sitis vobis ipsis sapientes quia caecitas ex parte contigit in Israhel donec plenitudo gentium intraret;
<Vulgate Romans.11.26> et sic omnis Israhel salvus fieret sicut scriptum est veniet ex Sion qui eripiat avertet impietates ab Iacob;
<Vulgate Romans.11.27> et hoc illis a me testamentum cum abstulero peccata eorum;
<Vulgate Romans.11.28> secundum evangelium quidem inimici propter vos secundum electionem autem carissimi propter patres;
<Vulgate Romans.11.29> sine paenitentia enim sunt dona et vocatio Dei;
<Vulgate Romans.11.30> sicut enim aliquando et vos non credidistis Deo nunc autem misericordiam consecuti estis propter illorum incredulitatem;
<Vulgate Romans.11.31> ita et isti nunc non crediderunt in vestram misericordiam ut et ipsi misericordiam consequantur;
<Vulgate Romans.11.32> conclusit enim Deus omnia in incredulitatem ut omnium misereatur;
<Vulgate Romans.11.33> o altitudo divitiarum sapientiae et scientiae Dei quam inconprehensibilia sunt iudicia eius et investigabiles viae eius;
<Vulgate Romans.11.34> quis enim cognovit sensum Domini aut quis consiliarius eius fuit;
<Vulgate Romans.11.35> aut quis prior dedit illi et retribuetur ei;
<Vulgate Romans.11.36> quoniam ex ipso et per ipsum et in ipso omnia ipsi gloria in saecula amen;
<Vulgate Romans.12.1> obsecro itaque vos fratres per misericordiam Dei ut exhibeatis corpora vestra hostiam viventem sanctam Deo placentem rationabile obsequium vestrum;
<Vulgate Romans.12.2> et nolite conformari huic saeculo sed reformamini in novitate sensus vestri ut probetis quae sit voluntas Dei bona et placens et perfecta;
<Vulgate Romans.12.3> dico enim per gratiam quae data est mihi omnibus qui sunt inter vos non plus sapere quam oportet sapere sed sapere ad sobrietatem unicuique sicut Deus divisit mensuram fidei;
<Vulgate Romans.12.4> sicut enim in uno corpore multa membra habemus omnia autem membra non eundem actum habent;
<Vulgate Romans.12.5> ita multi unum corpus sumus in Christo singuli autem alter alterius membra;
<Vulgate Romans.12.6> habentes autem donationes secundum gratiam quae data est nobis differentes sive prophetiam secundum rationem fidei;
<Vulgate Romans.12.7> sive ministerium in ministrando sive qui docet in doctrina;
<Vulgate Romans.12.8> qui exhortatur in exhortando qui tribuit in simplicitate qui praeest in sollicitudine qui miseretur in hilaritate;
<Vulgate Romans.12.9> dilectio sine simulatione odientes malum adherentes bono;
<Vulgate Romans.12.10> caritatem fraternitatis invicem diligentes honore invicem praevenientes;
<Vulgate Romans.12.11> sollicitudine non pigri spiritu ferventes Domino servientes;
<Vulgate Romans.12.12> spe gaudentes in tribulatione patientes orationi instantes;
<Vulgate Romans.12.13> necessitatibus sanctorum communicantes hospitalitatem sectantes;
<Vulgate Romans.12.14> benedicite persequentibus benedicite et nolite maledicere;
<Vulgate Romans.12.15> gaudere cum gaudentibus flere cum flentibus;
<Vulgate Romans.12.16> id ipsum invicem sentientes non alta sapientes sed humilibus consentientes nolite esse prudentes apud vosmet ipsos;
<Vulgate Romans.12.17> nulli malum pro malo reddentes providentes bona non tantum coram Deo sed etiam coram omnibus hominibus;
<Vulgate Romans.12.18> si fieri potest quod ex vobis est cum omnibus hominibus pacem habentes;
<Vulgate Romans.12.19> non vosmet ipsos defendentes carissimi sed date locum irae scriptum est enim mihi vindictam ego retribuam dicit Dominus;
<Vulgate Romans.12.20> sed si esurierit inimicus tuus ciba illum si sitit potum da illi hoc enim faciens carbones ignis congeres super caput eius;
<Vulgate Romans.12.21> noli vinci a malo sed vince in bono malum;
<Vulgate Romans.13.1> omnis anima potestatibus sublimioribus subdita sit non est enim potestas nisi a Deo quae autem sunt a Deo ordinatae sunt;
<Vulgate Romans.13.2> itaque qui resistit potestati Dei ordinationi resistit qui autem resistunt ipsi sibi damnationem adquirunt;
<Vulgate Romans.13.3> nam principes non sunt timori boni operis sed mali vis autem non timere potestatem bonum fac et habebis laudem ex illa;
<Vulgate Romans.13.4> Dei enim minister est tibi in bonum si autem male feceris time non enim sine causa gladium portat Dei enim minister est vindex in iram ei qui malum agit;
<Vulgate Romans.13.5> ideo necessitate subditi estote non solum propter iram sed et propter conscientiam;
<Vulgate Romans.13.6> ideo enim et tributa praestatis ministri enim Dei sunt in hoc ipsum servientes;
<Vulgate Romans.13.7> reddite omnibus debita cui tributum tributum cui vectigal vectigal cui timorem timorem cui honorem honorem;
<Vulgate Romans.13.8> nemini quicquam debeatis nisi ut invicem diligatis qui enim diligit proximum legem implevit;
<Vulgate Romans.13.9> nam non adulterabis non occides non furaberis non concupisces et si quod est aliud mandatum in hoc verbo instauratur diliges proximum tuum tamquam te ipsum;
<Vulgate Romans.13.10> dilectio proximo malum non operatur plenitudo ergo legis est dilectio;
<Vulgate Romans.13.11> et hoc scientes tempus quia hora est iam nos de somno surgere nunc enim propior est nostra salus quam cum credidimus;
<Vulgate Romans.13.12> nox praecessit dies autem adpropiavit abiciamus ergo opera tenebrarum et induamur arma lucis;
<Vulgate Romans.13.13> sicut in die honeste ambulemus non in comesationibus et ebrietatibus non in cubilibus et inpudicitiis non in contentione et aemulatione;
<Vulgate Romans.13.14> sed induite Dominum Iesum Christum et carnis curam ne feceritis in desideriis;
<Vulgate Romans.14.1> infirmum autem in fide adsumite non in disceptationibus cogitationum;
<Vulgate Romans.14.2> alius enim credit manducare omnia qui autem infirmus est holus manducat;
<Vulgate Romans.14.3> is qui manducat non manducantem non spernat et qui non manducat manducantem non iudicet Deus enim illum adsumpsit;
<Vulgate Romans.14.4> tu quis es qui iudices alienum servum suo domino stat aut cadit stabit autem potens est enim Deus statuere illum;
<Vulgate Romans.14.5> nam alius iudicat diem plus inter diem alius iudicat omnem diem unusquisque in suo sensu abundet;
<Vulgate Romans.14.6> qui sapit diem Domino sapit et qui manducat Domino manducat gratias enim agit Deo et qui non manducat Domino non manducat et gratias agit Deo;
<Vulgate Romans.14.7> nemo enim nostrum sibi vivit et nemo sibi moritur;
<Vulgate Romans.14.8> sive enim vivimus Domino vivimus sive morimur Domino morimur sive ergo vivimus sive morimur Domini sumus;
<Vulgate Romans.14.9> in hoc enim Christus et mortuus est et revixit ut et mortuorum et vivorum dominetur;
<Vulgate Romans.14.10> tu autem quid iudicas fratrem tuum aut tu quare spernis fratrem tuum omnes enim stabimus ante tribunal Dei;
<Vulgate Romans.14.11> scriptum est enim vivo ego dicit Dominus quoniam mihi flectet omne genu et omnis lingua confitebitur Deo;
<Vulgate Romans.14.12> itaque unusquisque nostrum pro se rationem reddet Deo;
<Vulgate Romans.14.13> non ergo amplius invicem iudicemus sed hoc iudicate magis ne ponatis offendiculum fratri vel scandalum;
<Vulgate Romans.14.14> scio et confido in Domino Iesu quia nihil commune per ipsum nisi ei qui existimat quid commune esse illi commune est;
<Vulgate Romans.14.15> si enim propter cibum frater tuus contristatur iam non secundum caritatem ambulas noli cibo tuo illum perdere pro quo Christus mortuus est;
<Vulgate Romans.14.16> non ergo blasphemetur bonum nostrum;
<Vulgate Romans.14.17> non est regnum Dei esca et potus sed iustitia et pax et gaudium in Spiritu Sancto;
<Vulgate Romans.14.18> qui enim in hoc servit Christo placet Deo et probatus est hominibus;
<Vulgate Romans.14.19> itaque quae pacis sunt sectemur et quae aedificationis sunt in invicem;
<Vulgate Romans.14.20> noli propter escam destruere opus Dei omnia quidem munda sunt sed malum est homini qui per offendiculum manducat;
<Vulgate Romans.14.21> bonum est non manducare carnem et non bibere vinum neque in quo frater tuus offendit aut scandalizatur aut infirmatur;
<Vulgate Romans.14.22> tu fidem habes penes temet ipsum habe coram Deo beatus qui non iudicat semet ipsum in eo quo probat;
<Vulgate Romans.14.23> qui autem discernit si manducaverit damnatus est quia non ex fide omne autem quod non ex fide peccatum est;
<Vulgate Romans.15.1> debemus autem nos firmiores inbecillitates infirmorum sustinere et non nobis placere;
<Vulgate Romans.15.2> unusquisque vestrum proximo suo placeat in bonum ad aedificationem;
<Vulgate Romans.15.3> etenim Christus non sibi placuit sed sicut scriptum est inproperia inproperantium tibi ceciderunt super me;
<Vulgate Romans.15.4> quaecumque enim scripta sunt ad nostram doctrinam scripta sunt ut per patientiam et consolationem scripturarum spem habeamus;
<Vulgate Romans.15.5> Deus autem patientiae et solacii det vobis id ipsum sapere in alterutrum secundum Iesum Christum;
<Vulgate Romans.15.6> ut unianimes uno ore honorificetis Deum et Patrem Domini nostri Iesu Christi;
<Vulgate Romans.15.7> propter quod suscipite invicem sicut et Christus suscepit vos in honorem Dei;
<Vulgate Romans.15.8> dico enim Christum Iesum ministrum fuisse circumcisionis propter veritatem Dei ad confirmandas promissiones patrum;
<Vulgate Romans.15.9> gentes autem super misericordiam honorare Deum sicut scriptum est propter hoc confitebor tibi in gentibus et nomini tuo cantabo;
<Vulgate Romans.15.10> et iterum dicit laetamini gentes cum plebe eius;
<Vulgate Romans.15.11> et iterum laudate omnes gentes Dominum et magnificate eum omnes populi;
<Vulgate Romans.15.12> et rursus Esaias ait erit radix Iesse et qui exsurget regere gentes in eo gentes sperabunt;
<Vulgate Romans.15.13> Deus autem spei repleat vos omni gaudio et pace in credendo ut abundetis in spe in virtute Spiritus Sancti;
<Vulgate Romans.15.14> certus sum autem fratres mei et ego ipse de vobis quoniam et ipsi pleni estis dilectione repleti omni scientia ita ut possitis alterutrum monere;
<Vulgate Romans.15.15> audacius autem scripsi vobis fratres ex parte tamquam in memoriam vos reducens propter gratiam quae data est mihi a Deo;
<Vulgate Romans.15.16> ut sim minister Christi Iesu in gentibus sanctificans evangelium Dei ut fiat oblatio gentium accepta sanctificata in Spiritu Sancto;
<Vulgate Romans.15.17> habeo igitur gloriam in Christo Iesu ad Deum;
<Vulgate Romans.15.18> non enim audeo aliquid loqui eorum quae per me non effecit Christus in oboedientiam gentium verbo et factis;
<Vulgate Romans.15.19> in virtute signorum et prodigiorum in virtute Spiritus Sancti ita ut ab Hierusalem per circuitum usque in Illyricum repleverim evangelium Christi;
<Vulgate Romans.15.20> sic autem hoc praedicavi evangelium non ubi nominatus est Christus ne super alienum fundamentum aedificarem;
<Vulgate Romans.15.21> sed sicut scriptum est quibus non est adnuntiatum de eo videbunt et qui non audierunt intellegent;
<Vulgate Romans.15.22> propter quod et inpediebar plurimum venire ad vos;
<Vulgate Romans.15.23> nunc vero ulterius locum non habens in his regionibus cupiditatem autem habens veniendi ad vos ex multis iam annis;
<Vulgate Romans.15.24> cum in Hispaniam proficisci coepero spero quod praeteriens videam vos et a vobis deducar illuc si vobis primum ex parte fruitus fuero;
<Vulgate Romans.15.25> nunc igitur proficiscar in Hierusalem ministrare sanctis;
<Vulgate Romans.15.26> probaverunt enim Macedonia et Achaia conlationem aliquam facere in pauperes sanctorum qui sunt in Hierusalem;
<Vulgate Romans.15.27> placuit enim eis et debitores sunt eorum nam si spiritalium eorum participes facti sunt gentiles debent et in carnalibus ministrare eis;
<Vulgate Romans.15.28> hoc igitur cum consummavero et adsignavero eis fructum hunc proficiscar per vos in Hispaniam;
<Vulgate Romans.15.29> scio autem quoniam veniens ad vos in abundantia benedictionis Christi veniam;
<Vulgate Romans.15.30> obsecro igitur vos fratres per Dominum nostrum Iesum Christum et per caritatem Spiritus ut adiuvetis me in orationibus pro me ad Deum;
<Vulgate Romans.15.31> ut liberer ab infidelibus qui sunt in Iudaea et obsequii mei oblatio accepta fiat in Hierosolyma sanctis;
<Vulgate Romans.15.32> ut veniam ad vos in gaudio per voluntatem Dei et refrigerer vobiscum;
<Vulgate Romans.15.33> Deus autem pacis sit cum omnibus vobis amen;
<Vulgate Romans.16.1> commendo autem vobis Phoebem sororem nostram quae est in ministerio ecclesiae quae est Cenchris;
<Vulgate Romans.16.2> ut eam suscipiatis in Domino digne sanctis et adsistatis ei in quocumque negotio vestri indiguerit etenim ipsa quoque adstitit multis et mihi ipsi;
<Vulgate Romans.16.3> salutate Priscam et Aquilam adiutores meos in Christo Iesu;
<Vulgate Romans.16.4> qui pro anima mea suas cervices subposuerunt quibus non solus ego gratias ago sed et cunctae ecclesiae gentium;
<Vulgate Romans.16.5> et domesticam eorum ecclesiam salutate Ephaenetum dilectum mihi qui est primitivus Asiae in Christo;
<Vulgate Romans.16.6> salutate Mariam quae multum laboravit in vobis;
<Vulgate Romans.16.7> salutate Andronicum et Iuniam cognatos et concaptivos meos qui sunt nobiles in apostolis qui et ante me fuerunt in Christo;
<Vulgate Romans.16.8> salutate Ampliatum dilectissimum mihi in Domino;
<Vulgate Romans.16.9> salutate Urbanum adiutorem nostrum in Christo et Stachyn dilectum meum;
<Vulgate Romans.16.10> salutate Apellen probum in Christo;
<Vulgate Romans.16.11> salutate eos qui sunt ex Aristoboli salutate Herodionem cognatum meum salutate eos qui sunt ex Narcissi qui sunt in Domino;
<Vulgate Romans.16.12> salutate Tryfenam et Tryfosam quae laborant in Domino salutate Persidam carissimam quae multum laboravit in Domino;
<Vulgate Romans.16.13> salutate Rufum electum in Domino et matrem eius et meam;
<Vulgate Romans.16.14> salutate Asyncritum Flegonta Hermen Patrobam Hermam et qui cum eis sunt fratres;
<Vulgate Romans.16.15> salutate Filologum et Iuliam Nereum et sororem eius et Olympiadem et omnes qui cum eis sunt sanctos;
<Vulgate Romans.16.16> salutate invicem in osculo sancto salutant vos omnes ecclesiae Christi;
<Vulgate Romans.16.17> rogo autem vos fratres ut observetis eos qui dissensiones et offendicula praeter doctrinam quam vos didicistis faciunt et declinate ab illis;
<Vulgate Romans.16.18> huiusmodi enim Christo Domino nostro non serviunt sed suo ventri et per dulces sermones et benedictiones seducunt corda innocentium;
<Vulgate Romans.16.19> vestra enim oboedientia in omnem locum divulgata est gaudeo igitur in vobis sed volo vos sapientes esse in bono et simplices in malo;
<Vulgate Romans.16.20> Deus autem pacis conteret Satanan sub pedibus vestris velociter gratia Domini nostri Iesu Christi vobiscum;
<Vulgate Romans.16.21> salutat vos Timotheus adiutor meus et Lucius et Iason et Sosipater cognati mei;
<Vulgate Romans.16.22> saluto vos ego Tertius qui scripsi epistulam in Domino;
<Vulgate Romans.16.23> salutat vos Gaius hospes meus et universae ecclesiae salutat vos Erastus arcarius civitatis et Quartus frater;
<Vulgate Romans.16.24> [];
<Vulgate Romans.16.25> ei autem qui potens est vos confirmare iuxta evangelium meum et praedicationem Iesu Christi secundum revelationem mysterii temporibus aeternis taciti;
<Vulgate Romans.16.26> quod nunc patefactum est per scripturas prophetarum secundum praeceptum aeterni Dei ad oboeditionem fidei in cunctis gentibus cognito;
<Vulgate Romans.16.27> solo sapienti Deo per Iesum Christum cui honor in saecula saeculorum amen;
