<Vulgate Ephesians.1.1> Paulus apostolus Christi Iesu per voluntatem Dei sanctis omnibus qui sunt Ephesi et fidelibus in Christo Iesu;
<Vulgate Ephesians.1.2> gratia vobis et pax a Deo Patre nostro et Domino Iesu Christo;
<Vulgate Ephesians.1.3> benedictus Deus et Pater Domini nostri Iesu Christi qui benedixit nos in omni benedictione spiritali in caelestibus in Christo;
<Vulgate Ephesians.1.4> sicut elegit nos in ipso ante mundi constitutionem ut essemus sancti et inmaculati in conspectu eius in caritate;
<Vulgate Ephesians.1.5> qui praedestinavit nos in adoptionem filiorum per Iesum Christum in ipsum secundum propositum voluntatis suae;
<Vulgate Ephesians.1.6> in laudem gloriae gratiae suae in qua gratificavit nos in dilecto;
<Vulgate Ephesians.1.7> in quo habemus redemptionem per sanguinem eius remissionem peccatorum secundum divitias gratiae eius;
<Vulgate Ephesians.1.8> quae superabundavit in nobis in omni sapientia et prudentia;
<Vulgate Ephesians.1.9> ut notum faceret nobis sacramentum voluntatis suae secundum bonum placitum eius quod proposuit in eo;
<Vulgate Ephesians.1.10> in dispensationem plenitudinis temporum instaurare omnia in Christo quae in caelis et quae in terra sunt in ipso;
<Vulgate Ephesians.1.11> in quo etiam sorte vocati sumus praedestinati secundum propositum eius qui omnia operatur secundum consilium voluntatis suae;
<Vulgate Ephesians.1.12> ut simus in laudem gloriae eius qui ante speravimus in Christo;
<Vulgate Ephesians.1.13> in quo et vos cum audissetis verbum veritatis evangelium salutis vestrae in quo et credentes signati estis Spiritu promissionis Sancto;
<Vulgate Ephesians.1.14> qui est pignus hereditatis nostrae in redemptionem adquisitionis in laudem gloriae ipsius;
<Vulgate Ephesians.1.15> propterea et ego audiens fidem vestram quae est in Domino Iesu et dilectionem in omnes sanctos;
<Vulgate Ephesians.1.16> non cesso gratias agens pro vobis memoriam vestri faciens in orationibus meis;
<Vulgate Ephesians.1.17> ut Deus Domini nostri Iesu Christi Pater gloriae det vobis spiritum sapientiae et revelationis in agnitione eius;
<Vulgate Ephesians.1.18> inluminatos oculos cordis vestri ut sciatis quae sit spes vocationis eius quae divitiae gloriae hereditatis eius in sanctis;
<Vulgate Ephesians.1.19> et quae sit supereminens magnitudo virtutis eius in nos qui credidimus secundum operationem potentiae virtutis eius;
<Vulgate Ephesians.1.20> quam operatus est in Christo suscitans illum a mortuis et constituens ad dexteram suam in caelestibus;
<Vulgate Ephesians.1.21> supra omnem principatum et potestatem et virtutem et dominationem et omne nomen quod nominatur non solum in hoc saeculo sed et in futuro;
<Vulgate Ephesians.1.22> et omnia subiecit sub pedibus eius et ipsum dedit caput supra omnia ecclesiae;
<Vulgate Ephesians.1.23> quae est corpus ipsius plenitudo eius qui omnia in omnibus adimpletur;
<Vulgate Ephesians.2.1> et vos cum essetis mortui delictis et peccatis vestris;
<Vulgate Ephesians.2.2> in quibus aliquando ambulastis secundum saeculum mundi huius secundum principem potestatis aeris huius spiritus qui nunc operatur in filios diffidentiae;
<Vulgate Ephesians.2.3> in quibus et nos omnes aliquando conversati sumus in desideriis carnis nostrae facientes voluntates carnis et cogitationum et eramus natura filii irae sicut et ceteri;
<Vulgate Ephesians.2.4> Deus autem qui dives est in misericordia propter nimiam caritatem suam qua dilexit nos;
<Vulgate Ephesians.2.5> et cum essemus mortui peccatis convivificavit nos Christo gratia estis salvati;
<Vulgate Ephesians.2.6> et conresuscitavit et consedere fecit in caelestibus in Christo Iesu;
<Vulgate Ephesians.2.7> ut ostenderet in saeculis supervenientibus abundantes divitias gratiae suae in bonitate super nos in Christo Iesu;
<Vulgate Ephesians.2.8> gratia enim estis salvati per fidem et hoc non ex vobis Dei enim donum est;
<Vulgate Ephesians.2.9> non ex operibus ut ne quis glorietur;
<Vulgate Ephesians.2.10> ipsius enim sumus factura creati in Christo Iesu in operibus bonis quae praeparavit Deus ut in illis ambulemus;
<Vulgate Ephesians.2.11> propter quod memores estote quod aliquando vos gentes in carne qui dicimini praeputium ab ea quae dicitur circumcisio in carne manufacta;
<Vulgate Ephesians.2.12> quia eratis illo in tempore sine Christo alienati a conversatione Israhel et hospites testamentorum promissionis spem non habentes et sine Deo in mundo;
<Vulgate Ephesians.2.13> nunc autem in Christo Iesu vos qui aliquando eratis longe facti estis prope in sanguine Christi;
<Vulgate Ephesians.2.14> ipse est enim pax nostra qui fecit utraque unum et medium parietem maceriae solvens inimicitiam in carne sua;
<Vulgate Ephesians.2.15> legem mandatorum decretis evacuans ut duos condat in semet ipsum in unum novum hominem faciens pacem;
<Vulgate Ephesians.2.16> et reconciliet ambos in uno corpore Deo per crucem interficiens inimicitiam in semet ipso;
<Vulgate Ephesians.2.17> et veniens evangelizavit pacem vobis qui longe fuistis et pacem his qui prope;
<Vulgate Ephesians.2.18> quoniam per ipsum habemus accessum ambo in uno Spiritu ad Patrem;
<Vulgate Ephesians.2.19> ergo iam non estis hospites et advenae sed estis cives sanctorum et domestici Dei;
<Vulgate Ephesians.2.20> superaedificati super fundamentum apostolorum et prophetarum ipso summo angulari lapide Christo Iesu;
<Vulgate Ephesians.2.21> in quo omnis aedificatio constructa crescit in templum sanctum in Domino;
<Vulgate Ephesians.2.22> in quo et vos coaedificamini in habitaculum Dei in Spiritu;
<Vulgate Ephesians.3.1> huius rei gratia ego Paulus vinctus Christi Iesu pro vobis gentibus;
<Vulgate Ephesians.3.2> si tamen audistis dispensationem gratiae Dei quae data est mihi in vobis;
<Vulgate Ephesians.3.3> quoniam secundum revelationem notum mihi factum est sacramentum sicut supra scripsi in brevi;
<Vulgate Ephesians.3.4> prout potestis legentes intellegere prudentiam meam in mysterio Christi;
<Vulgate Ephesians.3.5> quod aliis generationibus non est agnitum filiis hominum sicuti nunc revelatum est sanctis apostolis eius et prophetis in Spiritu;
<Vulgate Ephesians.3.6> esse gentes coheredes et concorporales et conparticipes promissionis in Christo Iesu per evangelium;
<Vulgate Ephesians.3.7> cuius factus sum minister secundum donum gratiae Dei quae data est mihi secundum operationem virtutis eius;
<Vulgate Ephesians.3.8> mihi omnium sanctorum minimo data est gratia haec in gentibus evangelizare ininvestigabiles divitias Christi;
<Vulgate Ephesians.3.9> et inluminare omnes quae sit dispensatio sacramenti absconditi a saeculis in Deo qui omnia creavit;
<Vulgate Ephesians.3.10> ut innotescat principibus et potestatibus in caelestibus per ecclesiam multiformis sapientia Dei;
<Vulgate Ephesians.3.11> secundum praefinitionem saeculorum quam fecit in Christo Iesu Domino nostro;
<Vulgate Ephesians.3.12> in quo habemus fiduciam et accessum in confidentia per fidem eius;
<Vulgate Ephesians.3.13> propter quod peto ne deficiatis in tribulationibus meis pro vobis quae est gloria vestra;
<Vulgate Ephesians.3.14> huius rei gratia flecto genua mea ad Patrem Domini nostri Iesu Christi;
<Vulgate Ephesians.3.15> ex quo omnis paternitas in caelis et in terra nominatur;
<Vulgate Ephesians.3.16> ut det vobis secundum divitias gloriae suae virtute corroborari per Spiritum eius in interiore homine;
<Vulgate Ephesians.3.17> habitare Christum per fidem in cordibus vestris in caritate radicati et fundati;
<Vulgate Ephesians.3.18> ut possitis conprehendere cum omnibus sanctis quae sit latitudo et longitudo et sublimitas et profundum;
<Vulgate Ephesians.3.19> scire etiam supereminentem scientiae caritatem Christi ut impleamini in omnem plenitudinem Dei;
<Vulgate Ephesians.3.20> ei autem qui potens est omnia facere superabundanter quam petimus aut intellegimus secundum virtutem quae operatur in nobis;
<Vulgate Ephesians.3.21> ipsi gloria in ecclesia et in Christo Iesu in omnes generationes saeculi saeculorum amen;
<Vulgate Ephesians.4.1> obsecro itaque vos ego vinctus in Domino ut digne ambuletis vocatione qua vocati estis;
<Vulgate Ephesians.4.2> cum omni humilitate et mansuetudine cum patientia subportantes invicem in caritate;
<Vulgate Ephesians.4.3> solliciti servare unitatem spiritus in vinculo pacis;
<Vulgate Ephesians.4.4> unum corpus et unus spiritus sicut vocati estis in una spe vocationis vestrae;
<Vulgate Ephesians.4.5> unus Dominus una fides unum baptisma;
<Vulgate Ephesians.4.6> unus Deus et Pater omnium qui super omnes et per omnia et in omnibus nobis;
<Vulgate Ephesians.4.7> unicuique autem nostrum data est gratia secundum mensuram donationis Christi;
<Vulgate Ephesians.4.8> propter quod dicit ascendens in altum captivam duxit captivitatem dedit dona hominibus;
<Vulgate Ephesians.4.9> quod autem ascendit quid est nisi quia et descendit primum in inferiores partes terrae;
<Vulgate Ephesians.4.10> qui descendit ipse est et qui ascendit super omnes caelos ut impleret omnia;
<Vulgate Ephesians.4.11> et ipse dedit quosdam quidem apostolos quosdam autem prophetas alios vero evangelistas alios autem pastores et doctores;
<Vulgate Ephesians.4.12> ad consummationem sanctorum in opus ministerii in aedificationem corporis Christi;
<Vulgate Ephesians.4.13> donec occurramus omnes in unitatem fidei et agnitionis Filii Dei in virum perfectum in mensuram aetatis plenitudinis Christi;
<Vulgate Ephesians.4.14> ut iam non simus parvuli fluctuantes et circumferamur omni vento doctrinae in nequitia hominum in astutia ad circumventionem erroris;
<Vulgate Ephesians.4.15> veritatem autem facientes in caritate crescamus in illo per omnia qui est caput Christus;
<Vulgate Ephesians.4.16> ex quo totum corpus conpactum et conexum per omnem iuncturam subministrationis secundum operationem in mensuram uniuscuiusque membri augmentum corporis facit in aedificationem sui in caritate;
<Vulgate Ephesians.4.17> hoc igitur dico et testificor in Domino ut iam non ambuletis sicut gentes ambulant in vanitate sensus sui;
<Vulgate Ephesians.4.18> tenebris obscuratum habentes intellectum alienati a vita Dei per ignorantiam quae est in illis propter caecitatem cordis ipsorum;
<Vulgate Ephesians.4.19> qui desperantes semet ipsos tradiderunt inpudicitiae in operationem inmunditiae omnis in avaritia;
<Vulgate Ephesians.4.20> vos autem non ita didicistis Christum;
<Vulgate Ephesians.4.21> si tamen illum audistis et in ipso edocti estis sicut est veritas in Iesu;
<Vulgate Ephesians.4.22> deponere vos secundum pristinam conversationem veterem hominem qui corrumpitur secundum desideria erroris;
<Vulgate Ephesians.4.23> renovamini autem spiritu mentis vestrae;
<Vulgate Ephesians.4.24> et induite novum hominem qui secundum Deum creatus est in iustitia et sanctitate veritatis;
<Vulgate Ephesians.4.25> propter quod deponentes mendacium loquimini veritatem unusquisque cum proximo suo quoniam sumus invicem membra;
<Vulgate Ephesians.4.26> irascimini et nolite peccare sol non occidat super iracundiam vestram;
<Vulgate Ephesians.4.27> nolite locum dare diabolo;
<Vulgate Ephesians.4.28> qui furabatur iam non furetur magis autem laboret operando manibus quod bonum est ut habeat unde tribuat necessitatem patienti;
<Vulgate Ephesians.4.29> omnis sermo malus ex ore vestro non procedat sed si quis bonus ad aedificationem oportunitatis ut det gratiam audientibus;
<Vulgate Ephesians.4.30> et nolite contristare Spiritum Sanctum Dei in quo signati estis in die redemptionis;
<Vulgate Ephesians.4.31> omnis amaritudo et ira et indignatio et clamor et blasphemia tollatur a vobis cum omni malitia;
<Vulgate Ephesians.4.32> estote autem invicem benigni misericordes donantes invicem sicut et Deus in Christo donavit nobis;
<Vulgate Ephesians.5.1> estote ergo imitatores Dei sicut filii carissimi;
<Vulgate Ephesians.5.2> et ambulate in dilectione sicut et Christus dilexit nos et tradidit se ipsum pro nobis oblationem et hostiam Deo in odorem suavitatis;
<Vulgate Ephesians.5.3> fornicatio autem et omnis inmunditia aut avaritia nec nominetur in vobis sicut decet sanctos;
<Vulgate Ephesians.5.4> aut turpitudo aut stultiloquium aut scurrilitas quae ad rem non pertinent sed magis gratiarum actio;
<Vulgate Ephesians.5.5> hoc enim scitote intellegentes quod omnis fornicator aut inmundus aut avarus quod est idolorum servitus non habet hereditatem in regno Christi et Dei;
<Vulgate Ephesians.5.6> nemo vos seducat inanibus verbis propter haec enim venit ira Dei in filios diffidentiae;
<Vulgate Ephesians.5.7> nolite ergo effici participes eorum;
<Vulgate Ephesians.5.8> eratis enim aliquando tenebrae nunc autem lux in Domino ut filii lucis ambulate;
<Vulgate Ephesians.5.9> fructus enim lucis est in omni bonitate et iustitia et veritate;
<Vulgate Ephesians.5.10> probantes quid sit beneplacitum Deo;
<Vulgate Ephesians.5.11> et nolite communicare operibus infructuosis tenebrarum magis autem et redarguite;
<Vulgate Ephesians.5.12> quae enim in occulto fiunt ab ipsis turpe est et dicere;
<Vulgate Ephesians.5.13> omnia autem quae arguuntur a lumine manifestantur omne enim quod manifestatur lumen est;
<Vulgate Ephesians.5.14> propter quod dicit surge qui dormis et exsurge a mortuis et inluminabit tibi Christus;
<Vulgate Ephesians.5.15> videte itaque fratres quomodo caute ambuletis non quasi insipientes sed ut sapientes;
<Vulgate Ephesians.5.16> redimentes tempus quoniam dies mali sunt;
<Vulgate Ephesians.5.17> propterea nolite fieri inprudentes sed intellegentes quae sit voluntas Domini;
<Vulgate Ephesians.5.18> et nolite inebriari vino in quo est luxuria sed implemini Spiritu;
<Vulgate Ephesians.5.19> loquentes vobismet ipsis in psalmis et hymnis et canticis spiritalibus cantantes et psallentes in cordibus vestris Domino;
<Vulgate Ephesians.5.20> gratias agentes semper pro omnibus in nomine Domini nostri Iesu Christi Deo et Patri;
<Vulgate Ephesians.5.21> subiecti invicem in timore Christi;
<Vulgate Ephesians.5.22> mulieres viris suis subditae sint sicut Domino;
<Vulgate Ephesians.5.23> quoniam vir caput est mulieris sicut Christus caput est ecclesiae ipse salvator corporis;
<Vulgate Ephesians.5.24> sed ut ecclesia subiecta est Christo ita et mulieres viris suis in omnibus;
<Vulgate Ephesians.5.25> viri diligite uxores sicut et Christus dilexit ecclesiam et se ipsum tradidit pro ea;
<Vulgate Ephesians.5.26> ut illam sanctificaret mundans lavacro aquae in verbo;
<Vulgate Ephesians.5.27> ut exhiberet ipse sibi gloriosam ecclesiam non habentem maculam aut rugam aut aliquid eiusmodi sed ut sit sancta et inmaculata;
<Vulgate Ephesians.5.28> ita et viri debent diligere uxores suas ut corpora sua qui suam uxorem diligit se ipsum diligit;
<Vulgate Ephesians.5.29> nemo enim umquam carnem suam odio habuit sed nutrit et fovet eam sicut et Christus ecclesiam;
<Vulgate Ephesians.5.30> quia membra sumus corporis eius de carne eius et de ossibus eius;
<Vulgate Ephesians.5.31> propter hoc relinquet homo patrem et matrem suam et adherebit uxori suae et erunt duo in carne una;
<Vulgate Ephesians.5.32> sacramentum hoc magnum est ego autem dico in Christo et in ecclesia;
<Vulgate Ephesians.5.33> verumtamen et vos singuli unusquisque suam uxorem sicut se ipsum diligat uxor autem ut timeat virum;
<Vulgate Ephesians.6.1> filii oboedite parentibus vestris in Domino hoc enim est iustum;
<Vulgate Ephesians.6.2> honora patrem tuum et matrem quod est mandatum primum in promissione;
<Vulgate Ephesians.6.3> ut bene sit tibi et sis longevus super terram;
<Vulgate Ephesians.6.4> et patres nolite ad iracundiam provocare filios vestros sed educate illos in disciplina et correptione Domini;
<Vulgate Ephesians.6.5> servi oboedite dominis carnalibus cum timore et tremore in simplicitate cordis vestri sicut Christo;
<Vulgate Ephesians.6.6> non ad oculum servientes quasi hominibus placentes sed ut servi Christi facientes voluntatem Dei ex animo;
<Vulgate Ephesians.6.7> cum bona voluntate servientes sicut Domino et non hominibus;
<Vulgate Ephesians.6.8> scientes quoniam unusquisque quodcumque fecerit bonum hoc percipiet a Domino sive servus sive liber;
<Vulgate Ephesians.6.9> et domini eadem facite illis remittentes minas scientes quia et illorum et vester Dominus est in caelis et personarum acceptio non est apud eum;
<Vulgate Ephesians.6.10> de cetero fratres confortamini in Domino et in potentia virtutis eius;
<Vulgate Ephesians.6.11> induite vos arma Dei ut possitis stare adversus insidias diaboli;
<Vulgate Ephesians.6.12> quia non est nobis conluctatio adversus carnem et sanguinem sed adversus principes et potestates adversus mundi rectores tenebrarum harum contra spiritalia nequitiae in caelestibus;
<Vulgate Ephesians.6.13> propterea accipite armaturam Dei ut possitis resistere in die malo et omnibus perfectis stare;
<Vulgate Ephesians.6.14> state ergo succincti lumbos vestros in veritate et induti loricam iustitiae;
<Vulgate Ephesians.6.15> et calciati pedes in praeparatione evangelii pacis;
<Vulgate Ephesians.6.16> in omnibus sumentes scutum fidei in quo possitis omnia tela nequissimi ignea extinguere;
<Vulgate Ephesians.6.17> et galeam salutis adsumite et gladium Spiritus quod est verbum Dei;
<Vulgate Ephesians.6.18> per omnem orationem et obsecrationem orantes omni tempore in Spiritu et in ipso vigilantes in omni instantia et obsecratione pro omnibus sanctis;
<Vulgate Ephesians.6.19> et pro me ut detur mihi sermo in apertione oris mei cum fiducia notum facere mysterium evangelii;
<Vulgate Ephesians.6.20> pro quo legatione fungor in catena ita ut in ipso audeam prout oportet me loqui;
<Vulgate Ephesians.6.21> ut autem et vos sciatis quae circa me sunt quid agam omnia nota vobis faciet Tychicus carissimus frater et fidelis minister in Domino;
<Vulgate Ephesians.6.22> quem misi ad vos in hoc ipsum ut cognoscatis quae circa nos sunt et consoletur corda vestra;
<Vulgate Ephesians.6.23> pax fratribus et caritas cum fide a Deo Patre et Domino Iesu Christo;
<Vulgate Ephesians.6.24> gratia cum omnibus qui diligunt Dominum nostrum Iesum Christum in incorruptione;
