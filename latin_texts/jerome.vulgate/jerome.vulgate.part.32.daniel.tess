<Vulgate Daniel.1.1> anno tertio regni Ioachim regis Iuda venit Nabuchodonosor rex Babylonis Hierusalem et obsedit eam;
<Vulgate Daniel.1.2> et tradidit Dominus in manu eius Ioachim regem Iudae et partem vasorum domus Dei et asportavit ea in terram Sennaar in domum dei sui et vasa intulit in domum thesauri dei sui;
<Vulgate Daniel.1.3> et ait rex Asfanaz praeposito eunuchorum suorum ut introduceret de filiis Israhel et de semine regio et tyrannorum;
<Vulgate Daniel.1.4> pueros in quibus nulla esset macula decoros forma et eruditos omni sapientia cautos scientia et doctos disciplina et qui possent stare in palatio regis ut doceret eos litteras et linguam Chaldeorum;
<Vulgate Daniel.1.5> et constituit eis rex annonam per singulos dies de cibis suis et de vino unde bibebat ipse ut enutriti tribus annis postea starent in conspectu regis;
<Vulgate Daniel.1.6> fuerunt ergo inter eos de filiis Iuda Danihel Ananias Misahel et Azarias;
<Vulgate Daniel.1.7> et inposuit eis praepositus eunuchorum nomina Daniheli Balthasar et Ananiae Sedrac Misaheli Misac et Azariae Abdenago;
<Vulgate Daniel.1.8> proposuit autem Danihel in corde suo ne pollueretur de mensa regis neque de vino potus eius et rogavit eunuchorum praepositum ne contaminaretur;
<Vulgate Daniel.1.9> dedit autem Deus Daniheli gratiam et misericordiam in conspectu principis eunuchorum;
<Vulgate Daniel.1.10> et ait princeps eunuchorum ad Danihel timeo ego dominum meum regem qui constituit vobis cibum et potum qui si viderit vultus vestros macilentiores prae ceteris adulescentibus coaevis vestris condemnabitis caput meum regi;
<Vulgate Daniel.1.11> et dixit Danihel ad Malassar quem constituerat princeps eunuchorum super Danihel Ananiam Misahel et Azariam;
<Vulgate Daniel.1.12> tempta nos obsecro servos tuos diebus decem et dentur nobis legumina ad vescendum et aqua ad bibendum;
<Vulgate Daniel.1.13> et contemplare vultus nostros et vultus puerorum qui vescuntur cibo regio et sicut videris facies cum servis tuis;
<Vulgate Daniel.1.14> qui audito sermone huiuscemodi temptavit eos diebus decem;
<Vulgate Daniel.1.15> post dies autem decem apparuerunt vultus eorum meliores et corpulentiores prae omnibus pueris qui vescebantur cibo regio;
<Vulgate Daniel.1.16> porro Malassar tollebat cibaria et vinum potus eorum dabatque eis legumina;
<Vulgate Daniel.1.17> pueris autem his dedit Deus scientiam et disciplinam in omni libro et sapientia Daniheli autem intellegentiam omnium visionum et somniorum;
<Vulgate Daniel.1.18> conpletis itaque diebus post quos dixerat rex ut introducerentur introduxit eos praepositus eunuchorum in conspectu Nabuchodonosor;
<Vulgate Daniel.1.19> cumque locutus eis fuisset rex non sunt inventi de universis tales ut Danihel Ananias Misahel et Azarias et steterunt in conspectu regis;
<Vulgate Daniel.1.20> et omne verbum sapientiae et intellectus quod sciscitatus est ab eis rex invenit in eis decuplum super cunctos ariolos et magos qui erant in universo regno eius;
<Vulgate Daniel.1.21> fuit autem Danihel usque ad annum primum Cyri regis;
<Vulgate Daniel.2.1> in anno secundo regni Nabuchodonosor vidit Nabuchodonosor somnium et conterritus est spiritus eius et somnium eius fugit ab eo;
<Vulgate Daniel.2.2> praecepit ergo rex ut convocarentur arioli et magi et malefici et Chaldei et indicarent regi somnia sua qui cum venissent steterunt coram rege;
<Vulgate Daniel.2.3> et dixit ad eos rex vidi somnium et mente confusus ignoro quid viderim;
<Vulgate Daniel.2.4> responderuntque Chaldei regi syriace rex in sempiternum vive dic somnium servis tuis et interpretationem eius indicabimus;
<Vulgate Daniel.2.5> et respondens rex ait Chaldeis sermo recessit a me nisi indicaveritis mihi somnium et coniecturam eius peribitis vos et domus vestrae publicabuntur;
<Vulgate Daniel.2.6> si autem somnium et coniecturam eius narraveritis praemia et dona et honorem multum accipietis a me somnium igitur et interpretationem eius indicate mihi;
<Vulgate Daniel.2.7> responderunt secundo atque dixerunt rex somnium dicat servis suis et interpretationem illius indicabimus;
<Vulgate Daniel.2.8> respondit rex et ait certo novi quia tempus redimitis scientes quod recesserit a me sermo;
<Vulgate Daniel.2.9> si ergo somnium non indicaveritis mihi una est de vobis sententia quod interpretationem quoque fallacem et deceptione plenam conposueritis ut loquamini mihi donec tempus pertranseat somnium itaque dicite mihi ut sciam quod interpretationem quoque eius veram loquamini;
<Vulgate Daniel.2.10> respondentes ergo Chaldei coram rege dixerunt non est homo super terram qui sermonem tuum rex possit implere sed neque regum quisquam magnus et potens verbum huiuscemodi sciscitatur ab omni ariolo et mago et Chaldeo;
<Vulgate Daniel.2.11> sermo enim quem tu rex quaeris gravis est nec repperietur quisquam qui indicet illum in conspectu regis exceptis diis quorum non est cum hominibus conversatio;
<Vulgate Daniel.2.12> quo audito rex in furore et in ira magna praecepit ut perirent omnes sapientes Babylonis;
<Vulgate Daniel.2.13> et egressa sententia sapientes interficiebantur quaerebaturque Danihel et socii eius ut perirent;
<Vulgate Daniel.2.14> tunc Danihel requisivit de lege atque sententia ab Arioch principe militiae regis qui egressus fuerat ad interficiendos sapientes Babylonis;
<Vulgate Daniel.2.15> et interrogavit eum qui a rege acceperat potestatem quam ob causam tam crudelis sententia a facie esset regis egressa cum ergo rem indicasset Arioch Daniheli;
<Vulgate Daniel.2.16> Danihel ingressus rogavit regem ut tempus daret sibi ad solutionem indicandam regi;
<Vulgate Daniel.2.17> et ingressus est domum suam Ananiaeque Misaheli et Azariae sociis suis indicavit negotium;
<Vulgate Daniel.2.18> ut quaererent misericordiam a facie Dei caeli super sacramento isto et non perirent Danihel et socii eius cum ceteris sapientibus Babylonis;
<Vulgate Daniel.2.19> tunc Daniheli per visionem nocte mysterium revelatum est et Danihel benedixit Deo caeli;
<Vulgate Daniel.2.20> et locutus ait sit nomen Domini benedictum a saeculo et usque in saeculum quia sapientia et fortitudo eius sunt;
<Vulgate Daniel.2.21> et ipse mutat tempora et aetates transfert regna atque constituit dat sapientiam sapientibus et scientiam intellegentibus disciplinam;
<Vulgate Daniel.2.22> ipse revelat profunda et abscondita et novit in tenebris constituta et lux cum eo est;
<Vulgate Daniel.2.23> tibi Deus patrum meorum confiteor teque laudo quia sapientiam et fortitudinem dedisti mihi et nunc ostendisti mihi quae rogavimus te quia sermonem regis aperuisti nobis;
<Vulgate Daniel.2.24> post haec Danihel ingressus ad Arioch quem constituerat rex ut perderet sapientes Babylonis sic ei locutus est sapientes Babylonis ne perdas introduc me in conspectu regis et solutionem regi enarrabo;
<Vulgate Daniel.2.25> tunc Arioch festinus introduxit Danihelem ad regem et dixit ei inveni hominem de filiis transmigrationis Iudae qui solutionem regi adnuntiet;
<Vulgate Daniel.2.26> respondit rex et dixit Daniheli cuius nomen erat Balthasar putasne vere potes indicare mihi somnium quod vidi et interpretationem eius;
<Vulgate Daniel.2.27> et respondens Danihel coram rege ait mysterium quod rex interrogat sapientes magi et arioli et aruspices non queunt indicare regi;
<Vulgate Daniel.2.28> sed est Deus in caelo revelans mysteria qui indicavit tibi rex Nabuchodonosor quae ventura sunt novissimis temporibus somnium tuum et visiones capitis tui in cubili tuo huiuscemodi sunt;
<Vulgate Daniel.2.29> tu rex cogitare coepisti in stratu tuo quid esset futurum post haec et qui revelat mysteria ostendit tibi quae ventura sunt;
<Vulgate Daniel.2.30> mihi quoque non in sapientia quae est in me plus quam in cunctis viventibus sacramentum hoc revelatum est sed ut interpretatio regi manifesta fieret et cogitationes mentis tuae scires;
<Vulgate Daniel.2.31> tu rex videbas et ecce quasi statua una grandis statua illa magna et statura sublimis stabat contra te et intuitus eius erat terribilis;
<Vulgate Daniel.2.32> huius statuae caput ex auro optimo erat pectus autem et brachia de argento porro venter et femora ex aere;
<Vulgate Daniel.2.33> tibiae autem ferreae pedum quaedam pars erat ferrea quaedam fictilis;
<Vulgate Daniel.2.34> videbas ita donec abscisus est lapis sine manibus et percussit statuam in pedibus eius ferreis et fictilibus et comminuit eos;
<Vulgate Daniel.2.35> tunc contrita sunt pariter ferrum testa aes argentum et aurum et redacta quasi in favillam aestivae areae rapta sunt vento nullusque locus inventus est eis lapis autem qui percusserat statuam factus est mons magnus et implevit universam terram;
<Vulgate Daniel.2.36> hoc est somnium interpretationem quoque eius dicemus coram te rex;
<Vulgate Daniel.2.37> tu rex regum es et Deus caeli regnum fortitudinem et imperium et gloriam dedit tibi;
<Vulgate Daniel.2.38> et omnia in quibus habitant filii hominum et bestiae agri volucresque caeli dedit in manu tua et sub dicione tua universa constituit tu es ergo caput aureum;
<Vulgate Daniel.2.39> et post te consurget regnum aliud minus te et regnum tertium aliud aereum quod imperabit universae terrae;
<Vulgate Daniel.2.40> et regnum quartum erit velut ferrum quomodo ferrum comminuit et domat omnia sic comminuet omnia haec et conteret;
<Vulgate Daniel.2.41> porro quia vidisti pedum et digitorum partem testae figuli et partem ferream regnum divisum erit quod tamen de plantario ferri orietur secundum quod vidisti ferrum mixtum testae ex luto;
<Vulgate Daniel.2.42> et digitos pedum ex parte ferreos et ex parte fictiles ex parte regnum erit solidum et ex parte contritum;
<Vulgate Daniel.2.43> quia autem vidisti ferrum mixtum testae ex luto commiscebuntur quidem humano semine sed non adherebunt sibi sicuti ferrum misceri non potest testae;
<Vulgate Daniel.2.44> in diebus autem regnorum illorum suscitabit Deus caeli regnum quod in aeternum non dissipabitur et regnum eius populo alteri non tradetur comminuet et consumet universa regna haec et ipsum stabit in aeternum;
<Vulgate Daniel.2.45> secundum quod vidisti quod de monte abscisus est lapis sine manibus et comminuit testam et ferrum et aes et argentum et aurum Deus magnus ostendit regi quae futura sunt postea et verum est somnium et fidelis interpretatio eius;
<Vulgate Daniel.2.46> tunc rex Nabuchodonosor cecidit in faciem suam et Danihelum adoravit et hostias et incensum praecepit ut sacrificarent ei;
<Vulgate Daniel.2.47> loquens ergo rex ait Daniheli vere Deus vester Deus deorum est et Dominus regum et revelans mysteria quoniam potuisti aperire sacramentum hoc;
<Vulgate Daniel.2.48> tunc rex Danihelum in sublime extulit et munera multa et magna dedit ei et constituit eum principem super omnes provincias Babylonis et praefectum magistratuum super cunctos sapientes Babylonis;
<Vulgate Daniel.2.49> Danihel autem postulavit a rege et constituit super opera provinciae Babylonis Sedrac Misac et Abdenago ipse autem Danihel erat in foribus regis;
<Vulgate Daniel.3.1> Nabuchodonosor rex fecit statuam auream altitudine cubitorum sexaginta latitudine cubitorum sex et statuit eam in campo Duram provinciae Babylonis;
<Vulgate Daniel.3.2> itaque Nabuchodonosor rex misit ad congregandos satrapas magistratus et iudices duces et tyrannos et praefectos omnesque principes regionum ut convenirent ad dedicationem statuae quam erexerat Nabuchodonosor rex;
<Vulgate Daniel.3.3> tunc congregati sunt satrapae magistratus et iudices duces et tyranni et optimates qui erant in potestatibus constituti et universi principes regionum ut convenirent ad dedicationem statuae quam erexerat Nabuchodonosor rex stabant autem in conspectu statuae quam posuerat Nabuchodonosor;
<Vulgate Daniel.3.4> et praeco clamabat valenter vobis dicitur populis tribubus et linguis;
<Vulgate Daniel.3.5> in hora qua audieritis sonitum tubae et fistulae et citharae sambucae et psalterii et symphoniae et universi generis musicorum cadentes adorate statuam auream quam constituit Nabuchodonosor rex;
<Vulgate Daniel.3.6> si quis autem non prostratus adoraverit eadem hora mittetur in fornacem ignis ardentis;
<Vulgate Daniel.3.7> post haec igitur statim ut audierunt omnes populi sonitum tubae fistulae et citharae sambucae et psalterii et symphoniae et omnis generis musicorum cadentes omnes populi et tribus et linguae adoraverunt statuam auream quam constituerat Nabuchodonosor rex;
<Vulgate Daniel.3.8> statimque et in ipso tempore accedentes viri chaldei accusaverunt Iudaeos;
<Vulgate Daniel.3.9> dixeruntque Nabuchodonosor regi rex in aeternum vive;
<Vulgate Daniel.3.10> tu rex posuisti decretum ut omnis homo qui audierit sonitum tubae fistulae et citharae sambucae et psalterii et symphoniae et universi generis musicorum prosternat se et adoret statuam auream;
<Vulgate Daniel.3.11> si quis autem non procidens adoraverit mittatur in fornacem ignis ardentem;
<Vulgate Daniel.3.12> sunt ergo viri iudaei quos constituisti super opera regionis Babyloniae Sedrac Misac et Abdenago viri isti contempserunt rex decretum tuum deos tuos non colunt et statuam auream quam erexisti non adorant;
<Vulgate Daniel.3.13> tunc Nabuchodonosor in furore et in ira praecepit ut adducerentur Sedrac Misac et Abdenago qui confestim adducti sunt in conspectu regis;
<Vulgate Daniel.3.14> pronuntiansque Nabuchodonosor rex ait eis verene Sedrac Misac et Abdenago deos meos non colitis et statuam auream quam constitui non adoratis;
<Vulgate Daniel.3.15> nunc ergo si estis parati quacumque hora audieritis sonitum tubae fistulae et citharae sambucae psalterii et symphoniae omnisque generis musicorum prosternite vos et adorate statuam quam feci quod si non adoraveritis eadem hora mittemini in fornacem ignis ardentem et quis est Deus qui eripiat vos de manu mea;
<Vulgate Daniel.3.16> respondentes Sedrac Misac et Abdenago dixerunt regi Nabuchodonosor non oportet nos de hac re respondere tibi;
<Vulgate Daniel.3.17> ecce enim Deus noster quem colimus potest eripere nos de camino ignis ardentis et de manibus tuis rex liberare;
<Vulgate Daniel.3.18> quod si noluerit notum tibi sit rex quia deos tuos non colimus et statuam auream quam erexisti non adoramus;
<Vulgate Daniel.3.19> tunc Nabuchodonosor repletus est furore et aspectus faciei illius inmutatus est super Sedrac Misac et Abdenago et praecepit ut succenderetur fornax septuplum quam succendi consuerat;
<Vulgate Daniel.3.20> et viris fortissimis de exercitu suo iussit ut ligatis pedibus Sedrac Misac et Abdenago mitterent eos in fornacem ignis ardentem;
<Vulgate Daniel.3.21> et confestim viri illi vincti cum bracis suis et tiaris et calciamentis et vestibus missi sunt in medium fornacis ignis ardentis;
<Vulgate Daniel.3.22> nam iussio regis urguebat fornax autem succensa erat nimis porro viros illos qui miserant Sedrac Misac et Abdenago interfecit flamma ignis;
<Vulgate Daniel.3.23> viri autem hii id est tres Sedrac Misac et Abdenago ceciderunt in medio camini ignis ardentis conligati;
