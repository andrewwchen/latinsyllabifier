<Vulgate Song of Songs.1.1> osculetur me osculo oris sui quia meliora sunt ubera tua vino;
<Vulgate Song of Songs.1.2> fraglantia unguentis optimis oleum effusum nomen tuum ideo adulescentulae dilexerunt te;
<Vulgate Song of Songs.1.3> trahe me post te curremus introduxit me rex in cellaria sua exultabimus et laetabimur in te memores uberum tuorum super vinum recti diligunt te;
<Vulgate Song of Songs.1.4> nigra sum sed formonsa filiae Hierusalem sicut tabernacula Cedar sicut pelles Salomonis;
<Vulgate Song of Songs.1.5> nolite me considerare quod fusca sim quia decoloravit me sol filii matris meae pugnaverunt contra me posuerunt me custodem in vineis vineam meam non custodivi;
<Vulgate Song of Songs.1.6> indica mihi quem diligit anima mea ubi pascas ubi cubes in meridie ne vagari incipiam per greges sodalium tuorum;
<Vulgate Song of Songs.1.7> si ignoras te o pulchra inter mulieres egredere et abi post vestigia gregum et pasce hedos tuos iuxta tabernacula pastorum;
<Vulgate Song of Songs.1.8> equitatui meo in curribus Pharaonis adsimilavi te amica mea;
<Vulgate Song of Songs.1.9> pulchrae sunt genae tuae sicut turturis collum tuum sicut monilia;
<Vulgate Song of Songs.1.10> murenulas aureas faciemus tibi vermiculatas argento;
<Vulgate Song of Songs.1.11> dum esset rex in accubitu suo nardus mea dedit odorem suum;
<Vulgate Song of Songs.1.12> fasciculus murrae dilectus meus mihi inter ubera mea commorabitur;
<Vulgate Song of Songs.1.13> botrus cypri dilectus meus mihi in vineis Engaddi;
<Vulgate Song of Songs.1.14> ecce tu pulchra es amica mea ecce tu pulchra oculi tui columbarum;
<Vulgate Song of Songs.1.15> ecce tu pulcher es dilecte mi et decorus lectulus noster floridus;
<Vulgate Song of Songs.1.16> tigna domorum nostrarum cedrina laquearia nostra cypressina;
<Vulgate Song of Songs.2.1> ego flos campi et lilium convallium;
<Vulgate Song of Songs.2.2> sicut lilium inter spinas sic amica mea inter filias;
<Vulgate Song of Songs.2.3> sicut malum inter ligna silvarum sic dilectus meus inter filios sub umbra illius quam desideraveram sedi et fructus eius dulcis gutturi meo;
<Vulgate Song of Songs.2.4> introduxit me in cellam vinariam ordinavit in me caritatem;
<Vulgate Song of Songs.2.5> fulcite me floribus stipate me malis quia amore langueo;
<Vulgate Song of Songs.2.6> leva eius sub capite meo et dextera illius amplexabitur me;
<Vulgate Song of Songs.2.7> adiuro vos filiae Hierusalem per capreas cervosque camporum ne suscitetis neque evigilare faciatis dilectam quoadusque ipsa velit;
<Vulgate Song of Songs.2.8> vox dilecti mei ecce iste venit saliens in montibus transiliens colles;
<Vulgate Song of Songs.2.9> similis est dilectus meus capreae hinuloque cervorum en ipse stat post parietem nostrum despiciens per fenestras prospiciens per cancellos;
<Vulgate Song of Songs.2.10> et dilectus meus loquitur mihi surge propera amica mea formonsa mea et veni;
<Vulgate Song of Songs.2.11> iam enim hiemps transiit imber abiit et recessit;
<Vulgate Song of Songs.2.12> flores apparuerunt in terra tempus putationis advenit vox turturis audita est in terra nostra;
<Vulgate Song of Songs.2.13> ficus protulit grossos suos vineae florent dederunt odorem surge amica mea speciosa mea et veni;
<Vulgate Song of Songs.2.14> columba mea in foraminibus petrae in caverna maceriae ostende mihi faciem tuam sonet vox tua in auribus meis vox enim tua dulcis et facies tua decora;
<Vulgate Song of Songs.2.15> capite nobis vulpes vulpes parvulas quae demoliuntur vineas nam vinea nostra floruit;
<Vulgate Song of Songs.2.16> dilectus meus mihi et ego illi qui pascitur inter lilia;
<Vulgate Song of Songs.2.17> donec adspiret dies et inclinentur umbrae revertere similis esto dilecte mi capreae aut hinulo cervorum super montes Bether;
<Vulgate Song of Songs.3.1> in lectulo meo per noctes quaesivi quem diligit anima mea quaesivi illum et non inveni;
<Vulgate Song of Songs.3.2> surgam et circuibo civitatem per vicos et plateas quaeram quem diligit anima mea quaesivi illum et non inveni;
<Vulgate Song of Songs.3.3> invenerunt me vigiles qui custodiunt civitatem num quem dilexit anima mea vidistis;
<Vulgate Song of Songs.3.4> paululum cum pertransissem eos inveni quem diligit anima mea tenui eum nec dimittam donec introducam illum in domum matris meae et in cubiculum genetricis meae;
<Vulgate Song of Songs.3.5> adiuro vos filiae Hierusalem per capreas cervosque camporum ne suscitetis neque evigilare faciatis dilectam donec ipsa velit;
<Vulgate Song of Songs.3.6> quae est ista quae ascendit per desertum sicut virgula fumi ex aromatibus murrae et turis et universi pulveris pigmentarii;
<Vulgate Song of Songs.3.7> en lectulum Salomonis sexaginta fortes ambiunt ex fortissimis Israhel;
<Vulgate Song of Songs.3.8> omnes tenentes gladios et ad bella doctissimi uniuscuiusque ensis super femur suum propter timores nocturnos;
<Vulgate Song of Songs.3.9> ferculum fecit sibi rex Salomon de lignis Libani;
<Vulgate Song of Songs.3.10> columnas eius fecit argenteas reclinatorium aureum ascensum purpureum media caritate constravit propter filias Hierusalem;
<Vulgate Song of Songs.3.11> egredimini et videte filiae Sion regem Salomonem in diademate quo coronavit eum mater sua in die disponsionis illius et in die laetitiae cordis eius;
<Vulgate Song of Songs.4.1> quam pulchra es amica mea quam pulchra es oculi tui columbarum absque eo quod intrinsecus latet capilli tui sicut greges caprarum quae ascenderunt de monte Galaad;
<Vulgate Song of Songs.4.2> dentes tui sicut greges tonsarum quae ascenderunt de lavacro omnes gemellis fetibus et sterilis non est inter eas;
<Vulgate Song of Songs.4.3> sicut vitta coccinea labia tua et eloquium tuum dulce sicut fragmen mali punici ita genae tuae absque eo quod intrinsecus latet;
<Vulgate Song of Songs.4.4> sicut turris David collum tuum quae aedificata est cum propugnaculis mille clypei pendent ex ea omnis armatura fortium;
<Vulgate Song of Songs.4.5> duo ubera tua sicut duo hinuli capreae gemelli qui pascuntur in liliis;
<Vulgate Song of Songs.4.6> donec adspiret dies et inclinentur umbrae vadam ad montem murrae et ad collem turis;
<Vulgate Song of Songs.4.7> tota pulchra es amica mea et macula non est in te;
<Vulgate Song of Songs.4.8> veni de Libano sponsa veni de Libano veni coronaberis de capite Amana de vertice Sanir et Hermon de cubilibus leonum de montibus pardorum;
<Vulgate Song of Songs.4.9> vulnerasti cor meum soror mea sponsa vulnerasti cor meum in uno oculorum tuorum et in uno crine colli tui;
<Vulgate Song of Songs.4.10> quam pulchrae sunt mammae tuae soror mea sponsa pulchriora ubera tua vino et odor unguentorum tuorum super omnia aromata;
<Vulgate Song of Songs.4.11> favus distillans labia tua sponsa mel et lac sub lingua tua et odor vestimentorum tuorum sicut odor turis;
<Vulgate Song of Songs.4.12> hortus conclusus soror mea sponsa hortus conclusus fons signatus;
<Vulgate Song of Songs.4.13> emissiones tuae paradisus malorum punicorum cum pomorum fructibus cypri cum nardo;
<Vulgate Song of Songs.4.14> nardus et crocus fistula et cinnamomum cum universis lignis Libani murra et aloe cum omnibus primis unguentis;
<Vulgate Song of Songs.4.15> fons hortorum puteus aquarum viventium quae fluunt impetu de Libano;
<Vulgate Song of Songs.4.16> surge aquilo et veni auster perfla hortum meum et fluant aromata illius;
<Vulgate Song of Songs.5.1> veniat dilectus meus in hortum suum et comedat fructum pomorum suorum veni in hortum meum soror mea sponsa messui murram meam cum aromatibus meis comedi favum cum melle meo bibi vinum meum cum lacte meo comedite amici bibite et inebriamini carissimi;
<Vulgate Song of Songs.5.2> ego dormio et cor meum vigilat vox dilecti mei pulsantis aperi mihi soror mea amica mea columba mea inmaculata mea quia caput meum plenum est rore et cincinni mei guttis noctium;
<Vulgate Song of Songs.5.3> expoliavi me tunica mea quomodo induar illa lavi pedes meos quomodo inquinabo illos;
<Vulgate Song of Songs.5.4> dilectus meus misit manum suam per foramen et venter meus intremuit ad tactum eius;
<Vulgate Song of Songs.5.5> surrexi ut aperirem dilecto meo manus meae stillaverunt murra digiti mei pleni murra probatissima;
<Vulgate Song of Songs.5.6> pessulum ostii aperui dilecto meo at ille declinaverat atque transierat anima mea liquefacta est ut locutus est quaesivi et non inveni illum vocavi et non respondit mihi;
<Vulgate Song of Songs.5.7> invenerunt me custodes qui circumeunt civitatem percusserunt me vulneraverunt me tulerunt pallium meum mihi custodes murorum;
<Vulgate Song of Songs.5.8> adiuro vos filiae Hierusalem si inveneritis dilectum meum ut nuntietis ei quia amore langueo;
<Vulgate Song of Songs.5.9> qualis est dilectus tuus ex dilecto o pulcherrima mulierum qualis est dilectus tuus ex dilecto quia sic adiurasti nos;
<Vulgate Song of Songs.5.10> dilectus meus candidus et rubicundus electus ex milibus;
<Vulgate Song of Songs.5.11> caput eius aurum optimum comae eius sicut elatae palmarum nigrae quasi corvus;
<Vulgate Song of Songs.5.12> oculi eius sicut columbae super rivulos aquarum quae lacte sunt lotae et resident iuxta fluenta plenissima;
<Vulgate Song of Songs.5.13> genae illius sicut areolae aromatum consitae a pigmentariis labia eius lilia distillantia murram primam;
<Vulgate Song of Songs.5.14> manus illius tornatiles aureae plenae hyacinthis venter eius eburneus distinctus sapphyris;
<Vulgate Song of Songs.5.15> crura illius columnae marmoreae quae fundatae sunt super bases aureas species eius ut Libani electus ut cedri;
<Vulgate Song of Songs.5.16> guttur illius suavissimum et totus desiderabilis talis est dilectus meus et iste est amicus meus filiae Hierusalem;
<Vulgate Song of Songs.5.17> quo abiit dilectus tuus o pulcherrima mulierum quo declinavit dilectus tuus et quaeremus eum tecum;
<Vulgate Song of Songs.6.1> dilectus meus descendit in hortum suum ad areolam aromatis ut pascatur in hortis et lilia colligat;
<Vulgate Song of Songs.6.2> ego dilecto meo et dilectus meus mihi qui pascitur inter lilia;
<Vulgate Song of Songs.6.3> pulchra es amica mea suavis et decora sicut Hierusalem terribilis ut castrorum acies ordinata;
<Vulgate Song of Songs.6.4> averte oculos tuos a me quia ipsi me avolare fecerunt capilli tui sicut grex caprarum quae apparuerunt de Galaad;
<Vulgate Song of Songs.6.5> dentes tui sicut grex ovium quae ascenderunt de lavacro omnes gemellis fetibus et sterilis non est in eis;
<Vulgate Song of Songs.6.6> sicut cortex mali punici genae tuae absque occultis tuis;
<Vulgate Song of Songs.6.7> sexaginta sunt reginae et octoginta concubinae et adulescentularum non est numerus;
<Vulgate Song of Songs.6.8> una est columba mea perfecta mea una est matris suae electa genetrici suae viderunt illam filiae et beatissimam praedicaverunt reginae et concubinae et laudaverunt eam;
<Vulgate Song of Songs.6.9> quae est ista quae progreditur quasi aurora consurgens pulchra ut luna electa ut sol terribilis ut acies ordinata;
<Vulgate Song of Songs.6.10> descendi ad hortum nucum ut viderem poma convallis ut inspicerem si floruisset vinea et germinassent mala punica;
<Vulgate Song of Songs.6.11> nescivi anima mea conturbavit me propter quadrigas Aminadab;
<Vulgate Song of Songs.6.12> revertere revertere Sulamitis revertere revertere ut intueamur te;
<Vulgate Song of Songs.7.1> quid videbis in Sulamiten nisi choros castrorum quam pulchri sunt gressus tui in calciamentis filia principis iunctura feminum tuorum sicut monilia quae fabricata sunt manu artificis;
<Vulgate Song of Songs.7.2> umbilicus tuus crater tornatilis numquam indigens poculis venter tuus sicut acervus tritici vallatus liliis;
<Vulgate Song of Songs.7.3> duo ubera tua sicut duo hinuli gemelli capreae;
<Vulgate Song of Songs.7.4> collum tuum sicut turris eburnea oculi tui sicut piscinae in Esebon quae sunt in porta filiae multitudinis nasus tuus sicut turris Libani quae respicit contra Damascum;
<Vulgate Song of Songs.7.5> caput tuum ut Carmelus et comae capitis tui sicut purpura regis vincta canalibus;
<Vulgate Song of Songs.7.6> quam pulchra es et quam decora carissima in deliciis;
<Vulgate Song of Songs.7.7> statura tua adsimilata est palmae et ubera tua botris;
<Vulgate Song of Songs.7.8> dixi ascendam in palmam adprehendam fructus eius et erunt ubera tua sicut botri vineae et odor oris tui sicut malorum;
<Vulgate Song of Songs.7.9> guttur tuum sicut vinum optimum dignum dilecto meo ad potandum labiisque et dentibus illius ruminandum;
<Vulgate Song of Songs.7.10> ego dilecto meo et ad me conversio eius;
<Vulgate Song of Songs.7.11> veni dilecte mi egrediamur in agrum commoremur in villis;
<Vulgate Song of Songs.7.12> mane surgamus ad vineas videamus si floruit vinea si flores fructus parturiunt si floruerunt mala punica ibi dabo tibi ubera mea;
<Vulgate Song of Songs.7.13> mandragorae dederunt odorem in portis nostris omnia poma nova et vetera dilecte mi servavi tibi;
<Vulgate Song of Songs.8.1> quis mihi det te fratrem meum sugentem ubera matris meae ut inveniam te foris et deosculer et iam me nemo despiciat;
<Vulgate Song of Songs.8.2> adprehendam te et ducam in domum matris meae ibi me docebis et dabo tibi poculum ex vino condito et mustum malorum granatorum meorum;
<Vulgate Song of Songs.8.3> leva eius sub capite meo et dextera illius amplexabitur me;
<Vulgate Song of Songs.8.4> adiuro vos filiae Hierusalem ne suscitetis et evigilare faciatis dilectam donec ipsa velit;
<Vulgate Song of Songs.8.5> quae est ista quae ascendit de deserto deliciis affluens et nixa super dilectum suum sub arbore malo suscitavi te ibi corrupta est mater tua ibi violata est genetrix tua;
<Vulgate Song of Songs.8.6> pone me ut signaculum super cor tuum ut signaculum super brachium tuum quia fortis est ut mors dilectio dura sicut inferus aemulatio lampades eius lampades ignis atque flammarum;
<Vulgate Song of Songs.8.7> aquae multae non poterunt extinguere caritatem nec flumina obruent illam si dederit homo omnem substantiam domus suae pro dilectione quasi nihil despicient eum;
<Vulgate Song of Songs.8.8> soror nostra parva et ubera non habet quid faciemus sorori nostrae in die quando adloquenda est;
<Vulgate Song of Songs.8.9> si murus est aedificemus super eum propugnacula argentea si ostium est conpingamus illud tabulis cedrinis;
<Vulgate Song of Songs.8.10> ego murus et ubera mea sicut turris ex quo facta sum coram eo quasi pacem repperiens;
<Vulgate Song of Songs.8.11> vinea fuit Pacifico in ea quae habet populos tradidit eam custodibus vir adfert pro fructu eius mille argenteos;
<Vulgate Song of Songs.8.12> vinea mea coram me est mille tui Pacifice et ducenti his qui custodiunt fructus eius;
<Vulgate Song of Songs.8.13> quae habitas in hortis amici auscultant fac me audire vocem tuam;
<Vulgate Song of Songs.8.14> fuge dilecte mi et adsimilare capreae hinuloque cervorum super montes aromatum;
