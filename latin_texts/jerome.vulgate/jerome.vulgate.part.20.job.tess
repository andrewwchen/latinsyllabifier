<Vulgate Job.1.1> vir erat in terra Hus nomine Iob et erat vir ille simplex et rectus ac timens Deum et recedens a malo;
<Vulgate Job.1.2> natique sunt ei septem filii et tres filiae;
<Vulgate Job.1.3> et fuit possessio eius septem milia ovium et tria milia camelorum quingenta quoque iuga boum et quingentae asinae ac familia multa nimis eratque vir ille magnus inter omnes Orientales;
<Vulgate Job.1.4> et ibant filii eius et faciebant convivium per domos unusquisque in die suo et mittentes vocabant tres sorores suas ut comederent et biberent cum eis;
<Vulgate Job.1.5> cumque in orbem transissent dies convivii mittebat ad eos Iob et sanctificabat illos consurgensque diluculo offerebat holocausta per singulos dicebat enim ne forte peccaverint filii mei et benedixerint Deo in cordibus suis sic faciebat Iob cunctis diebus;
<Vulgate Job.1.6> quadam autem die cum venissent filii Dei ut adsisterent coram Domino adfuit inter eos etiam Satan;
<Vulgate Job.1.7> cui dixit Dominus unde venis qui respondens ait circuivi terram et perambulavi eam;
<Vulgate Job.1.8> dixitque Dominus ad eum numquid considerasti servum meum Iob quod non sit ei similis in terra homo simplex et rectus et timens Deum ac recedens a malo;
<Vulgate Job.1.9> cui respondens Satan ait numquid frustra timet Iob Deum;
<Vulgate Job.1.10> nonne tu vallasti eum ac domum eius universamque substantiam per circuitum operibus manuum eius benedixisti et possessio illius crevit in terra;
<Vulgate Job.1.11> sed extende paululum manum tuam et tange cuncta quae possidet nisi in facie tua benedixerit tibi;
<Vulgate Job.1.12> dixit ergo Dominus ad Satan ecce universa quae habet in manu tua sunt tantum in eum ne extendas manum tuam egressusque est Satan a facie Domini;
<Vulgate Job.1.13> cum autem quadam die filii et filiae eius comederent et biberent vinum in domo fratris sui primogeniti;
<Vulgate Job.1.14> nuntius venit ad Iob qui diceret boves arabant et asinae pascebantur iuxta eos;
<Vulgate Job.1.15> et inruerunt Sabei tuleruntque omnia et pueros percusserunt gladio et evasi ego solus ut nuntiarem tibi;
<Vulgate Job.1.16> cumque adhuc ille loqueretur venit alter et dixit ignis Dei cecidit e caelo et tactas oves puerosque consumpsit et effugi ego solus ut nuntiarem tibi;
<Vulgate Job.1.17> sed et illo adhuc loquente venit alius et dixit Chaldei fecerunt tres turmas et invaserunt camelos et tulerunt eos necnon et pueros percusserunt gladio et ego fugi solus ut nuntiarem tibi;
<Vulgate Job.1.18> loquebatur ille et ecce alius intravit et dixit filiis tuis et filiabus vescentibus et bibentibus vinum in domo fratris sui primogeniti;
<Vulgate Job.1.19> repente ventus vehemens inruit a regione deserti et concussit quattuor angulos domus quae corruens oppressit liberos tuos et mortui sunt et effugi ego solus ut nuntiarem tibi;
<Vulgate Job.1.20> tunc surrexit Iob et scidit tunicam suam et tonso capite corruens in terram adoravit;
<Vulgate Job.1.21> et dixit nudus egressus sum de utero matris meae et nudus revertar illuc Dominus dedit Dominus abstulit sit nomen Domini benedictum;
<Vulgate Job.1.22> in omnibus his non peccavit Iob neque stultum quid contra Deum locutus est;
<Vulgate Job.2.1> factum est autem cum quadam die venissent filii Dei et starent coram Domino venisset quoque Satan inter eos et staret in conspectu eius;
<Vulgate Job.2.2> ut diceret Dominus ad Satan unde venis qui respondens ait circuivi terram et perambulavi eam;
<Vulgate Job.2.3> et dixit Dominus ad Satan numquid considerasti servum meum Iob quod non sit ei similis in terra vir simplex et rectus timens Deum ac recedens a malo et adhuc retinens innocentiam tu autem commovisti me adversus eum ut adfligerem illum frustra;
<Vulgate Job.2.4> cui respondens Satan ait pellem pro pelle et cuncta quae habet homo dabit pro anima sua;
<Vulgate Job.2.5> alioquin mitte manum tuam et tange os eius et carnem et tunc videbis quod in facie benedicat tibi;
<Vulgate Job.2.6> dixit ergo Dominus ad Satan ecce in manu tua est verumtamen animam illius serva;
<Vulgate Job.2.7> egressus igitur Satan a facie Domini percussit Iob ulcere pessimo a planta pedis usque ad verticem eius;
<Vulgate Job.2.8> qui testa saniem deradebat sedens in sterquilinio;
<Vulgate Job.2.9> dixit autem illi uxor sua adhuc tu permanes in simplicitate tua benedic Deo et morere;
<Vulgate Job.2.10> qui ait ad illam quasi una de stultis locuta es si bona suscepimus de manu Domini quare mala non suscipiamus in omnibus his non peccavit Iob labiis suis;
<Vulgate Job.2.11> igitur audientes tres amici Iob omne malum quod accidisset ei venerunt singuli de loco suo Eliphaz Themanites et Baldad Suites et Sophar Naamathites condixerant enim ut pariter venientes visitarent eum et consolarentur;
<Vulgate Job.2.12> cumque levassent procul oculos suos non cognoverunt eum et exclamantes ploraverunt scissisque vestibus sparserunt pulverem super caput suum in caelum;
<Vulgate Job.2.13> et sederunt cum eo in terram septem diebus et septem noctibus et nemo loquebatur ei verbum videbant enim dolorem esse vehementem;
<Vulgate Job.3.1> post haec aperuit Iob os suum et maledixit diei suo;
<Vulgate Job.3.2> et locutus est;
<Vulgate Job.3.3> pereat dies in qua natus sum et nox in qua dictum est conceptus est homo;
<Vulgate Job.3.4> dies ille vertatur in tenebras non requirat eum Deus desuper et non inlustret lumine;
<Vulgate Job.3.5> obscurent eum tenebrae et umbra mortis occupet eum caligo et involvatur amaritudine;
<Vulgate Job.3.6> noctem illam tenebrosus turbo possideat non conputetur in diebus anni nec numeretur in mensibus;
<Vulgate Job.3.7> sit nox illa solitaria nec laude digna;
<Vulgate Job.3.8> maledicant ei qui maledicunt diei qui parati sunt suscitare Leviathan;
<Vulgate Job.3.9> obtenebrentur stellae caligine eius expectet lucem et non videat nec ortum surgentis aurorae;
<Vulgate Job.3.10> quia non conclusit ostia ventris qui portavit me nec abstulit mala ab oculis meis;
<Vulgate Job.3.11> quare non in vulva mortuus sum egressus ex utero non statim perii;
<Vulgate Job.3.12> quare exceptus genibus cur lactatus uberibus;
<Vulgate Job.3.13> nunc enim dormiens silerem et somno meo requiescerem;
<Vulgate Job.3.14> cum regibus et consulibus terrae qui aedificant sibi solitudines;
<Vulgate Job.3.15> aut cum principibus qui possident aurum et replent domos suas argento;
<Vulgate Job.3.16> aut sicut abortivum absconditum non subsisterem vel qui concepti non viderunt lucem;
<Vulgate Job.3.17> ibi impii cessaverunt a tumultu et ibi requieverunt fessi robore;
<Vulgate Job.3.18> et quondam vincti pariter sine molestia non audierunt vocem exactoris;
<Vulgate Job.3.19> parvus et magnus ibi sunt et servus liber a domino suo;
<Vulgate Job.3.20> quare data est misero lux et vita his qui in amaritudine animae sunt;
<Vulgate Job.3.21> qui expectant mortem et non venit quasi effodientes thesaurum;
<Vulgate Job.3.22> gaudentque vehementer cum invenerint sepulchrum;
<Vulgate Job.3.23> viro cuius abscondita est via et circumdedit eum Deus tenebris;
<Vulgate Job.3.24> antequam comedam suspiro et quasi inundantes aquae sic rugitus meus;
<Vulgate Job.3.25> quia timor quem timebam evenit mihi et quod verebar accidit;
<Vulgate Job.3.26> nonne dissimulavi nonne silui nonne quievi et venit super me indignatio;
<Vulgate Job.4.1> respondens autem Eliphaz Themanites dixit;
<Vulgate Job.4.2> si coeperimus loqui tibi forsitan moleste accipias sed conceptum sermonem tenere quis possit;
<Vulgate Job.4.3> ecce docuisti multos et manus lassas roborasti;
<Vulgate Job.4.4> vacillantes confirmaverunt sermones tui et genua trementia confortasti;
<Vulgate Job.4.5> nunc autem venit super te plaga et defecisti tetigit te et conturbatus es;
<Vulgate Job.4.6> timor tuus fortitudo tua patientia tua et perfectio viarum tuarum;
<Vulgate Job.4.7> recordare obsecro te quis umquam innocens perierit aut quando recti deleti sint;
<Vulgate Job.4.8> quin potius vidi eos qui operantur iniquitatem et seminant dolores et metunt eos;
<Vulgate Job.4.9> flante Deo perisse et spiritu irae eius esse consumptos;
<Vulgate Job.4.10> rugitus leonis et vox leaenae et dentes catulorum leonum contriti sunt;
<Vulgate Job.4.11> tigris periit eo quod non haberet praedam et catuli leonis dissipati sunt;
<Vulgate Job.4.12> porro ad me dictum est verbum absconditum et quasi furtive suscepit auris mea venas susurri eius;
<Vulgate Job.4.13> in horrore visionis nocturnae quando solet sopor occupare homines;
<Vulgate Job.4.14> pavor tenuit me et tremor et omnia ossa mea perterrita sunt;
<Vulgate Job.4.15> et cum spiritus me praesente transiret inhorruerunt pili carnis meae;
<Vulgate Job.4.16> stetit quidam cuius non agnoscebam vultum imago coram oculis meis et vocem quasi aurae lenis audivi;
<Vulgate Job.4.17> numquid homo Dei conparatione iustificabitur aut factore suo purior erit vir;
<Vulgate Job.4.18> ecce qui serviunt ei non sunt stabiles et in angelis suis repperit pravitatem;
<Vulgate Job.4.19> quanto magis hii qui habitant domos luteas qui terrenum habent fundamentum consumentur velut a tinea;
<Vulgate Job.4.20> de mane usque ad vesperum succidentur et quia nullus intellegit in aeternum peribunt;
<Vulgate Job.4.21> qui autem reliqui fuerint auferentur ex eis morientur et non in sapientia;
<Vulgate Job.5.1> voca ergo si est qui tibi respondeat et ad aliquem sanctorum convertere;
<Vulgate Job.5.2> vere stultum interficit iracundia et parvulum occidit invidia;
<Vulgate Job.5.3> ego vidi stultum firma radice et maledixi pulchritudini eius statim;
<Vulgate Job.5.4> longe fient filii eius a salute et conterentur in porta et non erit qui eruat;
<Vulgate Job.5.5> cuius messem famelicus comedet et ipsum rapiet armatus et ebibent sitientes divitias eius;
<Vulgate Job.5.6> nihil in terra sine causa fit et de humo non orietur dolor;
<Vulgate Job.5.7> homo ad laborem nascitur et avis ad volatum;
<Vulgate Job.5.8> quam ob rem ego deprecabor Dominum et ad Deum ponam eloquium meum;
<Vulgate Job.5.9> qui facit magna et inscrutabilia et mirabilia absque numero;
<Vulgate Job.5.10> qui dat pluviam super faciem terrae et inrigat aquis universa;
<Vulgate Job.5.11> qui ponit humiles in sublimi et maerentes erigit sospitate;
<Vulgate Job.5.12> qui dissipat cogitationes malignorum ne possint implere manus eorum quod coeperant;
<Vulgate Job.5.13> qui adprehendit sapientes in astutia eorum et consilium pravorum dissipat;
<Vulgate Job.5.14> per diem incurrent tenebras et quasi in nocte sic palpabunt in meridie;
<Vulgate Job.5.15> porro salvum faciet a gladio oris eorum et de manu violenti pauperem;
<Vulgate Job.5.16> et erit egeno spes iniquitas autem contrahet os suum;
<Vulgate Job.5.17> beatus homo qui corripitur a Domino increpationem ergo Domini ne reprobes;
<Vulgate Job.5.18> quia ipse vulnerat et medetur percutit et manus eius sanabunt;
<Vulgate Job.5.19> in sex tribulationibus liberabit te et in septima non tanget te malum;
<Vulgate Job.5.20> in fame eruet te de morte et in bello de manu gladii;
<Vulgate Job.5.21> a flagello linguae absconderis et non timebis calamitatem cum venerit;
<Vulgate Job.5.22> in vastitate et fame ridebis et bestiam terrae non formidabis;
<Vulgate Job.5.23> sed cum lapidibus regionum pactum tuum et bestiae terrae pacificae erunt tibi;
<Vulgate Job.5.24> et scies quod pacem habeat tabernaculum tuum et visitans speciem tuam non peccabis;
<Vulgate Job.5.25> scies quoque quoniam multiplex erit semen tuum et progenies tua quasi herba terrae;
<Vulgate Job.5.26> ingredieris in abundantia sepulchrum sicut infertur acervus in tempore suo;
<Vulgate Job.5.27> ecce hoc ut investigavimus ita est quod auditum mente pertracta;
<Vulgate Job.6.1> respondens autem Iob dixit;
<Vulgate Job.6.2> utinam adpenderentur peccata mea quibus iram merui et calamitas quam patior in statera;
<Vulgate Job.6.3> quasi harena maris haec gravior appareret unde et verba mea dolore sunt plena;
<Vulgate Job.6.4> quia sagittae Domini in me sunt quarum indignatio ebibit spiritum meum et terrores Domini militant contra me;
<Vulgate Job.6.5> numquid rugiet onager cum habuerit herbam aut mugiet bos cum ante praesepe plenum steterit;
<Vulgate Job.6.6> aut poterit comedi insulsum quod non est sale conditum aut potest aliquis gustare quod gustatum adfert mortem;
<Vulgate Job.6.7> quae prius tangere nolebat anima mea nunc prae angustia cibi mei sunt;
<Vulgate Job.6.8> quis det ut veniat petitio mea et quod expecto tribuat mihi Deus;
<Vulgate Job.6.9> et qui coepit ipse me conterat solvat manum suam et succidat me;
<Vulgate Job.6.10> et haec mihi sit consolatio ut adfligens me dolore non parcat nec contradicam sermonibus Sancti;
<Vulgate Job.6.11> quae est enim fortitudo mea ut sustineam aut quis finis meus ut patienter agam;
<Vulgate Job.6.12> nec fortitudo lapidum fortitudo mea nec caro mea aerea est;
<Vulgate Job.6.13> ecce non est auxilium mihi in me et necessarii quoque mei recesserunt a me;
<Vulgate Job.6.14> qui tollit ab amico suo misericordiam timorem Domini derelinquit;
<Vulgate Job.6.15> fratres mei praeterierunt me sicut torrens qui raptim transit in convallibus;
<Vulgate Job.6.16> qui timent pruinam inruet super eos nix;
<Vulgate Job.6.17> tempore quo fuerint dissipati peribunt et ut incaluerit solventur de loco suo;
<Vulgate Job.6.18> involutae sunt semitae gressuum eorum ambulabunt in vacuum et peribunt;
<Vulgate Job.6.19> considerate semitas Theman itinera Saba et expectate paulisper;
<Vulgate Job.6.20> confusi sunt quia speravi venerunt quoque usque ad me et pudore cooperti sunt;
<Vulgate Job.6.21> nunc venistis et modo videntes plagam meam timetis;
<Vulgate Job.6.22> numquid dixi adferte mihi et de substantia vestra donate mihi;
<Vulgate Job.6.23> vel liberate me de manu hostis et de manu robustorum eruite me;
<Vulgate Job.6.24> docete me et ego tacebo et si quid forte ignoravi instruite me;
<Vulgate Job.6.25> quare detraxistis sermonibus veritatis cum e vobis nullus sit qui possit arguere;
<Vulgate Job.6.26> ad increpandum tantum eloquia concinnatis et in ventum verba profertis;
<Vulgate Job.6.27> super pupillum inruitis et subvertere nitimini amicum vestrum;
<Vulgate Job.6.28> verumtamen quod coepistis explete praebete aurem et videte an mentiar;
<Vulgate Job.6.29> respondete obsecro absque contentione et loquentes id quod iustum est iudicate;
<Vulgate Job.6.30> et non invenietis in lingua mea iniquitatem nec in faucibus meis stultitia personabit;
<Vulgate Job.7.1> militia est vita hominis super terram et sicut dies mercennarii dies eius;
<Vulgate Job.7.2> sicut servus desiderat umbram et sicut mercennarius praestolatur finem operis sui;
<Vulgate Job.7.3> sic et ego habui menses vacuos et noctes laboriosas enumeravi mihi;
<Vulgate Job.7.4> si dormiero dico quando consurgam et rursum expectabo vesperam et replebor doloribus usque ad tenebras;
<Vulgate Job.7.5> induta est caro mea putredine et sordibus pulveris cutis mea aruit et contracta est;
<Vulgate Job.7.6> dies mei velocius transierunt quam a texente tela succiditur et consumpti sunt absque ulla spe;
<Vulgate Job.7.7> memento quia ventus est vita mea et non revertetur oculus meus ut videat bona;
<Vulgate Job.7.8> nec aspiciet me visus hominis oculi tui in me et non subsistam;
<Vulgate Job.7.9> sicut consumitur nubes et pertransit sic qui descenderit ad inferos non ascendet;
<Vulgate Job.7.10> nec revertetur ultra in domum suam neque cognoscet eum amplius locus eius;
<Vulgate Job.7.11> quapropter et ego non parcam ori meo loquar in tribulatione spiritus mei confabulabor cum amaritudine animae meae;
<Vulgate Job.7.12> numquid mare sum ego aut cetus quia circumdedisti me carcere;
<Vulgate Job.7.13> si dixero consolabitur me lectulus meus et relevabor loquens mecum in strato meo;
<Vulgate Job.7.14> terrebis me per somnia et per visiones horrore concuties;
<Vulgate Job.7.15> quam ob rem elegit suspendium anima mea et mortem ossa mea;
<Vulgate Job.7.16> desperavi nequaquam ultra iam vivam parce mihi nihil enim sunt dies mei;
<Vulgate Job.7.17> quid est homo quia magnificas eum aut quia ponis erga eum cor tuum;
<Vulgate Job.7.18> visitas eum diluculo et subito probas illum;
<Vulgate Job.7.19> usquequo non parces mihi nec dimittis me ut gluttiam salivam meam;
<Vulgate Job.7.20> peccavi quid faciam tibi o custos hominum quare posuisti me contrarium tibi et factus sum mihimet ipsi gravis;
<Vulgate Job.7.21> cur non tolles peccatum meum et quare non auferes iniquitatem meam ecce nunc in pulvere dormiam et si mane me quaesieris non subsistam;
<Vulgate Job.8.1> respondens autem Baldad Suites dixit;
<Vulgate Job.8.2> usquequo loqueris talia et spiritus multiplex sermones oris tui;
<Vulgate Job.8.3> numquid Deus subplantat iudicium et Omnipotens subvertit quod iustum est;
<Vulgate Job.8.4> etiam si filii tui peccaverunt ei et dimisit eos in manu iniquitatis suae;
<Vulgate Job.8.5> tu tamen si diluculo consurrexeris ad Deum et Omnipotentem fueris deprecatus;
<Vulgate Job.8.6> si mundus et rectus incesseris statim evigilabit ad te et pacatum reddet habitaculum iustitiae tuae;
<Vulgate Job.8.7> in tantum ut priora tua fuerint parva et novissima tua multiplicentur nimis;
<Vulgate Job.8.8> interroga enim generationem pristinam et diligenter investiga patrum memoriam;
<Vulgate Job.8.9> hesterni quippe sumus et ignoramus quoniam sicut umbra dies nostri sunt super terram;
<Vulgate Job.8.10> et ipsi docebunt te loquentur tibi et de corde suo proferent eloquia;
<Vulgate Job.8.11> numquid vivere potest scirpus absque humore aut crescet carectum sine aqua;
<Vulgate Job.8.12> cum adhuc sit in flore nec carpatur manu ante omnes herbas arescit;
<Vulgate Job.8.13> sic viae omnium qui obliviscuntur Deum et spes hypocritae peribit;
<Vulgate Job.8.14> non ei placebit vecordia sua et sicut tela aranearum fiducia eius;
<Vulgate Job.8.15> innitetur super domum suam et non stabit fulciet eam et non consurget;
<Vulgate Job.8.16> humectus videtur antequam veniat sol et in horto suo germen eius egreditur;
<Vulgate Job.8.17> super acervum petrarum radices eius densabuntur et inter lapides commorabitur;
<Vulgate Job.8.18> si absorbuerit eum de loco suo negabit eum et dicet non novi te;
<Vulgate Job.8.19> haec est enim laetitia viae eius ut rursum de terra alii germinentur;
<Vulgate Job.8.20> Deus non proiciet simplicem nec porriget manum malignis;
<Vulgate Job.8.21> donec impleatur risu os tuum et labia tua iubilo;
<Vulgate Job.8.22> qui oderunt te induentur confusione et tabernaculum impiorum non subsistet;
<Vulgate Job.9.1> et respondens Iob ait;
<Vulgate Job.9.2> vere scio quod ita sit et quod non iustificetur homo conpositus Deo;
<Vulgate Job.9.3> si voluerit contendere cum eo non poterit ei respondere unum pro mille;
<Vulgate Job.9.4> sapiens corde est et fortis robore quis restitit ei et pacem habuit;
<Vulgate Job.9.5> qui transtulit montes et nescierunt hii quos subvertit in furore suo;
<Vulgate Job.9.6> qui commovet terram de loco suo et columnae eius concutiuntur;
<Vulgate Job.9.7> qui praecipit soli et non oritur et stellas claudit quasi sub signaculo;
<Vulgate Job.9.8> qui extendit caelos solus et graditur super fluctus maris;
<Vulgate Job.9.9> qui facit Arcturum et Oriona et Hyadas et interiora austri;
<Vulgate Job.9.10> qui facit magna et inconprehensibilia et mirabilia quorum non est numerus;
<Vulgate Job.9.11> si venerit ad me non videbo si abierit non intellegam eum;
<Vulgate Job.9.12> si repente interroget quis respondebit ei vel quis dicere potest cur facis;
<Vulgate Job.9.13> Deus cuius resistere irae nemo potest et sub quo curvantur qui portant orbem;
<Vulgate Job.9.14> quantus ergo sum ego qui respondeam ei et loquar verbis meis cum eo;
<Vulgate Job.9.15> qui etiam si habuero quippiam iustum non respondebo sed meum iudicem deprecabor;
<Vulgate Job.9.16> et cum invocantem exaudierit me non credo quod audierit vocem meam;
<Vulgate Job.9.17> in turbine enim conteret me et multiplicabit vulnera mea etiam sine causa;
<Vulgate Job.9.18> non concedit requiescere spiritum meum et implet me amaritudinibus;
<Vulgate Job.9.19> si fortitudo quaeritur robustissimus est si aequitas iudicii nemo pro me audet testimonium dicere;
<Vulgate Job.9.20> si iustificare me voluero os meum condemnabit me si innocentem ostendere pravum me conprobabit;
<Vulgate Job.9.21> etiam si simplex fuero hoc ipsum ignorabit anima mea et taedebit me vitae meae;
<Vulgate Job.9.22> unum est quod locutus sum et innocentem et impium ipse consumit;
<Vulgate Job.9.23> si flagellat occidat semel et non de poenis innocentum rideat;
<Vulgate Job.9.24> terra data est in manu impii vultum iudicum eius operit quod si non ille est quis ergo est;
<Vulgate Job.9.25> dies mei velociores fuerunt cursore fugerunt et non viderunt bonum;
<Vulgate Job.9.26> pertransierunt quasi naves poma portantes sicut aquila volans ad escam;
<Vulgate Job.9.27> cum dixero nequaquam ita loquar commuto faciem meam et dolore torqueor;
<Vulgate Job.9.28> verebar omnia opera mea sciens quod non parceres delinquenti;
<Vulgate Job.9.29> si autem et sic impius sum quare frustra laboravi;
<Vulgate Job.9.30> si lotus fuero quasi aquis nivis et fulserint velut mundissimae manus meae;
<Vulgate Job.9.31> tamen sordibus intingues me et abominabuntur me vestimenta mea;
<Vulgate Job.9.32> neque enim viro qui similis mei est respondebo nec qui mecum in iudicio ex aequo possit audiri;
<Vulgate Job.9.33> non est qui utrumque valeat arguere et ponere manum suam in ambobus;
<Vulgate Job.9.34> auferat a me virgam suam et pavor eius non me terreat;
<Vulgate Job.9.35> loquar et non timebo eum neque enim possum metuens respondere;
<Vulgate Job.10.1> taedet animam meam vitae meae dimittam adversum me eloquium meum loquar in amaritudine animae meae;
<Vulgate Job.10.2> dicam Deo noli me condemnare indica mihi cur me ita iudices;
<Vulgate Job.10.3> numquid bonum tibi videtur si calumnieris et opprimas me opus manuum tuarum et consilium impiorum adiuves;
<Vulgate Job.10.4> numquid oculi carnei tibi sunt aut sicut videt homo et tu videbis;
<Vulgate Job.10.5> numquid sicut dies hominis dies tui et anni tui sicut humana sunt tempora;
<Vulgate Job.10.6> ut quaeras iniquitatem meam et peccatum meum scruteris;
<Vulgate Job.10.7> et scias quia nihil impium fecerim cum sit nemo qui de manu tua possit eruere;
<Vulgate Job.10.8> manus tuae plasmaverunt me et fecerunt me totum in circuitu et sic repente praecipitas me;
<Vulgate Job.10.9> memento quaeso quod sicut lutum feceris me et in pulverem reduces me;
<Vulgate Job.10.10> nonne sicut lac mulsisti me et sicut caseum me coagulasti;
<Vulgate Job.10.11> pelle et carnibus vestisti me et ossibus et nervis conpegisti me;
<Vulgate Job.10.12> vitam et misericordiam tribuisti mihi et visitatio tua custodivit spiritum meum;
<Vulgate Job.10.13> licet haec celes in corde tuo tamen scio quia universorum memineris;
<Vulgate Job.10.14> si peccavi et ad horam pepercisti mihi cur ab iniquitate mea mundum me esse non pateris;
<Vulgate Job.10.15> et si impius fuero vae mihi est et si iustus non levabo caput saturatus adflictione et miseria;
<Vulgate Job.10.16> et propter superbiam quasi leaenam capies me reversusque mirabiliter me crucias;
<Vulgate Job.10.17> instauras testes tuos contra me et multiplicas iram tuam adversum me et poenae militant in me;
<Vulgate Job.10.18> quare de vulva eduxisti me qui utinam consumptus essem ne oculus me videret;
<Vulgate Job.10.19> fuissem quasi qui non essem de utero translatus ad tumulum;
<Vulgate Job.10.20> numquid non paucitas dierum meorum finietur brevi dimitte ergo me ut plangam paululum dolorem meum;
<Vulgate Job.10.21> antequam vadam et non revertar ad terram tenebrosam et opertam mortis caligine;
<Vulgate Job.10.22> terram miseriae et tenebrarum ubi umbra mortis et nullus ordo et sempiternus horror inhabitans;
<Vulgate Job.11.1> respondens autem Sophar Naamathites dixit;
<Vulgate Job.11.2> numquid qui multa loquitur non et audiet aut vir verbosus iustificabitur;
<Vulgate Job.11.3> tibi soli tacebunt homines et cum ceteros inriseris a nullo confutaberis;
<Vulgate Job.11.4> dixisti enim purus est sermo meus et mundus sum in conspectu tuo;
<Vulgate Job.11.5> atque utinam Deus loqueretur tecum et aperiret labia sua tibi;
<Vulgate Job.11.6> ut ostenderet tibi secreta sapientiae et quod multiplex esset lex eius et intellegeres quod multo minora exigaris a Deo quam meretur iniquitas tua;
<Vulgate Job.11.7> forsitan vestigia Dei conprehendes et usque ad perfectum Omnipotentem repperies;
<Vulgate Job.11.8> excelsior caelo est et quid facies profundior inferno et unde cognosces;
<Vulgate Job.11.9> longior terrae mensura eius et latior mari;
<Vulgate Job.11.10> si subverterit omnia vel in unum coartaverit quis contradicet ei;
<Vulgate Job.11.11> ipse enim novit hominum vanitatem et videns iniquitatem nonne considerat;
<Vulgate Job.11.12> vir vanus in superbiam erigitur et tamquam pullum onagri se liberum natum putat;
<Vulgate Job.11.13> tu autem firmasti cor tuum et expandisti ad eum manus tuas;
<Vulgate Job.11.14> si iniquitatem quod est in manu tua abstuleris a te et non manserit in tabernaculo tuo iniustitia;
<Vulgate Job.11.15> tum levare poteris faciem tuam absque macula et eris stabilis et non timebis;
<Vulgate Job.11.16> miseriae quoque oblivisceris et quasi aquarum quae praeterierint recordaberis;
<Vulgate Job.11.17> et quasi meridianus fulgor consurget tibi ad vesperam et cum te consumptum putaveris orieris ut lucifer;
<Vulgate Job.11.18> et habebis fiduciam proposita tibi spe et defossus securus dormies;
<Vulgate Job.11.19> requiesces et non erit qui te exterreat et deprecabuntur faciem tuam plurimi;
<Vulgate Job.11.20> oculi autem impiorum deficient et effugium peribit ab eis et spes eorum abominatio animae;
<Vulgate Job.12.1> respondens autem Iob dixit;
<Vulgate Job.12.2> ergo vos estis soli homines et vobiscum morietur sapientia;
<Vulgate Job.12.3> et mihi est cor sicut et vobis nec inferior vestri sum quis enim haec quae nostis ignorat;
<Vulgate Job.12.4> qui deridetur ab amico suo sicut ego invocabit Deum et exaudiet eum deridetur enim iusti simplicitas;
<Vulgate Job.12.5> lampas contempta apud cogitationes divitum parata ad tempus statutum;
<Vulgate Job.12.6> abundant tabernacula praedonum et audacter provocant Deum cum ipse dederit omnia in manibus eorum;
<Vulgate Job.12.7> nimirum interroga iumenta et docebunt te et volatilia caeli et indicabunt tibi;
<Vulgate Job.12.8> loquere terrae et respondebit tibi et narrabunt pisces maris;
<Vulgate Job.12.9> quis ignorat quod omnia haec manus Domini fecerit;
<Vulgate Job.12.10> in cuius manu anima omnis viventis et spiritus universae carnis hominis;
<Vulgate Job.12.11> nonne auris verba diiudicat et fauces comedentis saporem;
<Vulgate Job.12.12> in antiquis est sapientia et in multo tempore prudentia;
<Vulgate Job.12.13> apud ipsum est sapientia et fortitudo ipse habet consilium et intellegentiam;
<Vulgate Job.12.14> si destruxerit nemo est qui aedificet et si incluserit hominem nullus est qui aperiat;
<Vulgate Job.12.15> si continuerit aquas omnia siccabuntur et si emiserit eas subvertent terram;
<Vulgate Job.12.16> apud ipsum est fortitudo et sapientia ipse novit et decipientem et eum qui decipitur;
<Vulgate Job.12.17> adducit consiliarios in stultum finem et iudices in stuporem;
<Vulgate Job.12.18> balteum regum dissolvit et praecingit fune renes eorum;
<Vulgate Job.12.19> ducit sacerdotes inglorios et optimates subplantat;
<Vulgate Job.12.20> commutans labium veracium et doctrinam senum auferens;
<Vulgate Job.12.21> effundit despectionem super principes et eos qui oppressi fuerant relevans;
<Vulgate Job.12.22> qui revelat profunda de tenebris et producit in lucem umbram mortis;
<Vulgate Job.12.23> qui multiplicat gentes et perdet eas et subversas in integrum restituet;
<Vulgate Job.12.24> qui inmutat cor principum populi terrae et decipit eos ut frustra incedant per invium;
<Vulgate Job.12.25> palpabunt quasi in tenebris et non in luce et errare eos faciet quasi ebrios;
<Vulgate Job.13.1> ecce omnia et vidit oculus meus et audivit auris mea et intellexi singula;
<Vulgate Job.13.2> secundum scientiam vestram et ego novi nec inferior vestri sum;
<Vulgate Job.13.3> sed tamen ad Omnipotentem loquar et disputare cum Deo cupio;
<Vulgate Job.13.4> prius vos ostendens fabricatores mendacii et cultores perversorum dogmatum;
<Vulgate Job.13.5> atque utinam taceretis ut putaremini esse sapientes;
<Vulgate Job.13.6> audite ergo correptiones meas et iudicium labiorum meorum adtendite;
<Vulgate Job.13.7> numquid Deus indiget vestro mendacio ut pro illo loquamini dolos;
<Vulgate Job.13.8> numquid faciem eius accipitis et pro Deo iudicare nitimini;
<Vulgate Job.13.9> aut placebit ei quem celare nihil potest aut decipietur ut homo vestris fraudulentiis;
<Vulgate Job.13.10> ipse vos arguet quoniam in abscondito faciem eius accipitis;
<Vulgate Job.13.11> statim ut se commoverit turbabit vos et terror eius inruet super vos;
<Vulgate Job.13.12> memoria vestra conparabitur cineri et redigentur in lutum cervices vestrae;
<Vulgate Job.13.13> tacete paulisper ut loquar quodcumque mihi mens suggesserit;
<Vulgate Job.13.14> quare lacero carnes meas dentibus meis et animam meam porto in manibus meis;
<Vulgate Job.13.15> etiam si occiderit me in ipso sperabo verumtamen vias meas in conspectu eius arguam;
<Vulgate Job.13.16> et ipse erit salvator meus non enim veniet in conspectu eius omnis hypocrita;
<Vulgate Job.13.17> audite sermonem meum et enigmata percipite auribus vestris;
<Vulgate Job.13.18> si fuero iudicatus scio quod iustus inveniar;
<Vulgate Job.13.19> quis est qui iudicetur mecum veniat quare tacens consumor;
<Vulgate Job.13.20> duo tantum ne facias mihi et tunc a facie tua non abscondar;
<Vulgate Job.13.21> manum tuam longe fac a me et formido tua non me terreat;
<Vulgate Job.13.22> et voca me et respondebo tibi aut certe loquar et tu responde mihi;
<Vulgate Job.13.23> quantas habeo iniquitates et peccata scelera mea et delicta ostende mihi;
<Vulgate Job.13.24> cur faciem tuam abscondis et arbitraris me inimicum tuum;
<Vulgate Job.13.25> contra folium quod vento rapitur ostendis potentiam tuam et stipulam siccam persequeris;
<Vulgate Job.13.26> scribis enim contra me amaritudines et consumere me vis peccatis adulescentiae meae;
<Vulgate Job.13.27> posuisti in nervo pedem meum et observasti omnes semitas meas et vestigia pedum meorum considerasti;
<Vulgate Job.13.28> qui quasi putredo consumendus sum et quasi vestimentum quod comeditur a tinea;
<Vulgate Job.14.1> homo natus de muliere brevi vivens tempore repletus multis miseriis;
<Vulgate Job.14.2> quasi flos egreditur et conteritur et fugit velut umbra et numquam in eodem statu permanet;
<Vulgate Job.14.3> et dignum ducis super huiuscemodi aperire oculos tuos et adducere eum tecum in iudicium;
<Vulgate Job.14.4> quis potest facere mundum de inmundo conceptum semine nonne tu qui solus es;
<Vulgate Job.14.5> breves dies hominis sunt numerus mensuum eius apud te est constituisti terminos eius qui praeterire non poterunt;
<Vulgate Job.14.6> recede paululum ab eo ut quiescat donec optata veniat sicut mercennarii dies eius;
<Vulgate Job.14.7> lignum habet spem si praecisum fuerit rursum virescit et rami eius pullulant;
<Vulgate Job.14.8> si senuerit in terra radix eius et in pulvere emortuus fuerit truncus illius;
<Vulgate Job.14.9> ad odorem aquae germinabit et faciet comam quasi cum primum plantatum est;
<Vulgate Job.14.10> homo vero cum mortuus fuerit et nudatus atque consumptus ubi quaeso est;
<Vulgate Job.14.11> quomodo si recedant aquae de mari et fluvius vacuefactus arescat;
<Vulgate Job.14.12> sic homo cum dormierit non resurget donec adteratur caelum non evigilabit nec consurget de somno suo;
<Vulgate Job.14.13> quis mihi hoc tribuat ut in inferno protegas me ut abscondas me donec pertranseat furor tuus et constituas mihi tempus in quo recorderis mei;
<Vulgate Job.14.14> putasne mortuus homo rursum vivet cunctis diebus quibus nunc milito expecto donec veniat inmutatio mea;
<Vulgate Job.14.15> vocabis et ego respondebo tibi operi manuum tuarum porriges dexteram;
<Vulgate Job.14.16> tu quidem gressus meos dinumerasti sed parces peccatis meis;
<Vulgate Job.14.17> signasti quasi in sacculo delicta mea sed curasti iniquitatem meam;
<Vulgate Job.14.18> mons cadens defluet et saxum transfertur de loco suo;
<Vulgate Job.14.19> lapides excavant aquae et adluvione paulatim terra consumitur et homines ergo similiter perdes;
<Vulgate Job.14.20> roborasti eum paululum ut in perpetuum pertransiret inmutabis faciem eius et emittes eum;
<Vulgate Job.14.21> sive nobiles fuerint filii eius sive ignobiles non intelleget;
<Vulgate Job.14.22> attamen caro eius dum vivet dolebit et anima illius super semet ipso lugebit;
<Vulgate Job.15.1> respondens autem Eliphaz Themanites dixit;
<Vulgate Job.15.2> numquid sapiens respondebit quasi in ventum loquens et implebit ardore stomachum suum;
<Vulgate Job.15.3> arguis verbis eum qui non est aequalis tui et loqueris quod tibi non expedit;
<Vulgate Job.15.4> quantum in te est evacuasti timorem et tulisti preces coram Deo;
<Vulgate Job.15.5> docuit enim iniquitas tua os tuum et imitaris linguam blasphemantium;
<Vulgate Job.15.6> condemnabit te os tuum et non ego et labia tua respondebunt tibi;
<Vulgate Job.15.7> numquid primus homo tu natus es et ante colles formatus;
<Vulgate Job.15.8> numquid consilium Dei audisti et inferior te erit eius sapientia;
<Vulgate Job.15.9> quid nosti quod ignoremus quid intellegis quod nesciamus;
<Vulgate Job.15.10> et senes et antiqui sunt in nobis multo vetustiores quam patres tui;
<Vulgate Job.15.11> numquid grande est ut consoletur te Deus sed verba tua prava hoc prohibent;
<Vulgate Job.15.12> quid te elevat cor tuum et quasi magna cogitans adtonitos habes oculos;
<Vulgate Job.15.13> quid tumet contra Deum spiritus tuus ut proferas de ore huiuscemodi sermones;
<Vulgate Job.15.14> quid est homo ut inmaculatus sit et ut iustus appareat natus de muliere;
<Vulgate Job.15.15> ecce inter sanctos eius nemo inmutabilis et caeli non sunt mundi in conspectu eius;
<Vulgate Job.15.16> quanto magis abominabilis et inutilis homo qui bibit quasi aquas iniquitatem;
<Vulgate Job.15.17> ostendam tibi audi me quod vidi narrabo tibi;
<Vulgate Job.15.18> sapientes confitentur et non abscondunt patres suos;
<Vulgate Job.15.19> quibus solis data est terra et non transibit alienus per eos;
<Vulgate Job.15.20> cunctis diebus suis impius superbit et numerus annorum incertus est tyrannidis eius;
<Vulgate Job.15.21> sonitus terroris semper in auribus illius et cum pax sit ille insidias suspicatur;
<Vulgate Job.15.22> non credit quod reverti possit de tenebris circumspectans undique gladium;
<Vulgate Job.15.23> cum se moverit ad quaerendum panem novit quod paratus sit in manu eius tenebrarum dies;
<Vulgate Job.15.24> terrebit eum tribulatio et angustia vallabit eum sicut regem qui praeparatur ad proelium;
<Vulgate Job.15.25> tetendit enim adversus Deum manum suam et contra Omnipotentem roboratus est;
<Vulgate Job.15.26> cucurrit adversus eum erecto collo et pingui cervice armatus est;
<Vulgate Job.15.27> operuit faciem eius crassitudo et de lateribus eius arvina dependet;
<Vulgate Job.15.28> habitavit in civitatibus desolatis et in domibus desertis quae in tumulos sunt redactae;
<Vulgate Job.15.29> non ditabitur nec perseverabit substantia eius nec mittet in terra radicem suam;
<Vulgate Job.15.30> non recedet de tenebris ramos eius arefaciet flamma et auferetur spiritu oris sui;
<Vulgate Job.15.31> non credat frustra errore deceptus quod aliquo pretio redimendus sit;
<Vulgate Job.15.32> antequam dies eius impleantur peribit et manus eius arescet;
<Vulgate Job.15.33> laedetur quasi vinea in primo flore botrus eius et quasi oliva proiciens florem suum;
<Vulgate Job.15.34> congregatio enim hypocritae sterilis et ignis devorabit tabernacula eorum qui munera libenter accipiunt;
<Vulgate Job.15.35> concepit dolorem et peperit iniquitatem et uterus eius praeparat dolos;
<Vulgate Job.16.1> respondens autem Iob dixit;
<Vulgate Job.16.2> audivi frequenter talia consolatores onerosi omnes vos estis;
<Vulgate Job.16.3> numquid habebunt finem verba ventosa aut aliquid tibi molestum est si loquaris;
<Vulgate Job.16.4> poteram et ego similia vestri loqui atque utinam esset anima vestra pro anima mea;
<Vulgate Job.16.5> consolarer et ego vos sermonibus et moverem caput meum super vos;
<Vulgate Job.16.6> roborarem vos ore meo et moverem labia quasi parcens vobis;
<Vulgate Job.16.7> sed quid agam si locutus fuero non quiescet dolor meus et si tacuero non recedet a me;
<Vulgate Job.16.8> nunc autem oppressit me dolor meus et in nihili redacti sunt omnes artus mei;
<Vulgate Job.16.9> rugae meae testimonium dicunt contra me et suscitatur falsiloquus adversus faciem meam contradicens mihi;
<Vulgate Job.16.10> collegit furorem suum in me et comminans mihi infremuit contra me dentibus suis hostis meus terribilibus oculis me intuitus est;
<Vulgate Job.16.11> aperuerunt super me ora sua exprobrantes percusserunt maxillam meam satiati sunt poenis meis;
<Vulgate Job.16.12> conclusit me Deus apud iniquum et manibus impiorum me tradidit;
<Vulgate Job.16.13> ego ille quondam opulentus repente contritus sum tenuit cervicem meam confregit me et posuit sibi quasi in signum;
<Vulgate Job.16.14> circumdedit me lanceis suis convulneravit lumbos meos non pepercit et effudit in terra viscera mea;
<Vulgate Job.16.15> concidit me vulnere super vulnus inruit in me quasi gigans;
<Vulgate Job.16.16> saccum consui super cutem meam et operui cinere cornu meum;
<Vulgate Job.16.17> facies mea intumuit a fletu et palpebrae meae caligaverunt;
<Vulgate Job.16.18> haec passus sum absque iniquitate manus meae cum haberem mundas ad Deum preces;
<Vulgate Job.16.19> terra ne operias sanguinem meum neque inveniat locum in te latendi clamor meus;
<Vulgate Job.16.20> ecce enim in caelo testis meus et conscius meus in excelsis;
<Vulgate Job.16.21> verbosi mei amici mei ad Deum stillat oculus meus;
<Vulgate Job.16.22> atque utinam sic iudicaretur vir cum Deo quomodo iudicatur filius hominis cum collega suo;
<Vulgate Job.16.23> ecce enim breves anni transeunt et semitam per quam non revertar ambulo;
<Vulgate Job.17.1> spiritus meus adtenuabitur dies mei breviabuntur et solum mihi superest sepulchrum;
<Vulgate Job.17.2> non peccavi et in amaritudinibus moratur oculus meus;
<Vulgate Job.17.3> libera me et pone iuxta te et cuiusvis manus pugnet contra me;
<Vulgate Job.17.4> cor eorum longe fecisti a disciplina et propterea non exaltabuntur;
<Vulgate Job.17.5> praedam pollicetur sociis et oculi filiorum eius deficient;
<Vulgate Job.17.6> posuit me quasi in proverbium vulgi et exemplum sum coram eis;
<Vulgate Job.17.7> caligavit ab indignatione oculus meus et membra mea quasi in nihili redacta sunt;
<Vulgate Job.17.8> stupebunt iusti super hoc et innocens contra hypocritam suscitabitur;
<Vulgate Job.17.9> et tenebit iustus viam suam et mundis manibus addet fortitudinem;
<Vulgate Job.17.10> igitur vos omnes convertimini et venite et non inveniam in vobis ullum sapientem;
<Vulgate Job.17.11> dies mei transierunt cogitationes meae dissipatae sunt torquentes cor meum;
<Vulgate Job.17.12> noctem verterunt in diem et rursum post tenebras spero lucem;
<Vulgate Job.17.13> si sustinuero infernus domus mea est in tenebris stravi lectulum meum;
<Vulgate Job.17.14> putredini dixi pater meus es mater mea et soror mea vermibus;
<Vulgate Job.17.15> ubi est ergo nunc praestolatio mea et patientiam meam quis considerat;
<Vulgate Job.17.16> in profundissimum infernum descendent omnia mea putasne saltim ibi erit requies mihi;
<Vulgate Job.18.1> respondens autem Baldad Suites dixit;
<Vulgate Job.18.2> usque ad quem finem verba iactabitis intellegite prius et sic loquamur;
<Vulgate Job.18.3> quare reputati sumus ut iumenta et sorduimus coram vobis;
<Vulgate Job.18.4> qui perdis animam tuam in furore tuo numquid propter te derelinquetur terra et transferentur rupes de loco suo;
<Vulgate Job.18.5> nonne lux impii extinguetur nec splendebit flamma ignis eius;
<Vulgate Job.18.6> lux obtenebrescet in tabernaculo illius et lucerna quae super eum est extinguetur;
<Vulgate Job.18.7> artabuntur gressus virtutis eius et praecipitabit eum consilium suum;
<Vulgate Job.18.8> inmisit enim in rete pedes suos et in maculis eius ambulat;
<Vulgate Job.18.9> tenebitur planta illius laqueo et exardescet contra eum sitis;
<Vulgate Job.18.10> abscondita est in terra pedica eius et decipula illius super semitam;
<Vulgate Job.18.11> undique terrebunt eum formidines et involvent pedes eius;
<Vulgate Job.18.12> adtenuetur fame robur eius et inedia invadat costas illius;
<Vulgate Job.18.13> devoret pulchritudinem cutis eius consumat brachia illius primogenita mors;
<Vulgate Job.18.14> avellatur de tabernaculo suo fiducia eius et calcet super eum quasi rex interitus;
<Vulgate Job.18.15> habitent in tabernaculo illius socii eius qui non est aspergatur in tabernaculo eius sulphur;
<Vulgate Job.18.16> deorsum radices eius siccentur sursum autem adteratur messis eius;
<Vulgate Job.18.17> memoria illius pereat de terra et non celebretur nomen eius in plateis;
<Vulgate Job.18.18> expellet eum de luce in tenebras et de orbe transferet eum;
<Vulgate Job.18.19> non erit semen eius neque progenies in populo suo nec ullae reliquiae in regionibus eius;
<Vulgate Job.18.20> in die eius stupebunt novissimi et primos invadet horror;
<Vulgate Job.18.21> haec sunt ergo tabernacula iniqui et iste locus eius qui ignorat Deum;
<Vulgate Job.19.1> respondens autem Iob dixit;
<Vulgate Job.19.2> usquequo adfligitis animam meam et adteritis me sermonibus;
<Vulgate Job.19.3> en decies confunditis me et non erubescitis opprimentes me;
<Vulgate Job.19.4> nempe et si ignoravi mecum erit ignorantia mea;
<Vulgate Job.19.5> at vos contra me erigimini et arguitis me obprobriis meis;
<Vulgate Job.19.6> saltim nunc intellegite quia Deus non aequo iudicio adflixerit me et flagellis suis me cinxerit;
<Vulgate Job.19.7> ecce clamabo vim patiens et nemo audiet vociferabor et non est qui iudicet;
<Vulgate Job.19.8> semitam meam circumsepsit et transire non possum et in calle meo tenebras posuit;
<Vulgate Job.19.9> spoliavit me gloria mea et abstulit coronam de capite meo;
<Vulgate Job.19.10> destruxit me undique et pereo et quasi evulsae arbori abstulit spem meam;
<Vulgate Job.19.11> iratus est contra me furor eius et sic me habuit quasi hostem suum;
<Vulgate Job.19.12> simul venerunt latrones eius et fecerunt sibi viam per me et obsederunt in gyro tabernaculum meum;
<Vulgate Job.19.13> fratres meos longe fecit a me et noti mei quasi alieni recesserunt a me;
<Vulgate Job.19.14> dereliquerunt me propinqui mei et qui me noverant obliti sunt mei;
<Vulgate Job.19.15> inquilini domus meae et ancillae meae sicut alienum habuerunt me et quasi peregrinus fui in oculis eorum;
<Vulgate Job.19.16> servum meum vocavi et non respondit ore proprio deprecabar illum;
<Vulgate Job.19.17> halitum meum exhorruit uxor mea et orabam filios uteri mei;
<Vulgate Job.19.18> stulti quoque despiciebant me et cum ab eis recessissem detrahebant mihi;
<Vulgate Job.19.19> abominati sunt me quondam consiliarii mei et quem maxime diligebam aversatus est me;
<Vulgate Job.19.20> pelli meae consumptis carnibus adhesit os meum et derelicta sunt tantummodo labia circa dentes meos;
<Vulgate Job.19.21> miseremini mei miseremini mei saltim vos amici mei quia manus Domini tetigit me;
<Vulgate Job.19.22> quare persequimini me sicut Deus et carnibus meis saturamini;
<Vulgate Job.19.23> quis mihi tribuat ut scribantur sermones mei quis mihi det ut exarentur in libro;
<Vulgate Job.19.24> stilo ferreo et plumbi lammina vel certe sculpantur in silice;
<Vulgate Job.19.25> scio enim quod redemptor meus vivat et in novissimo de terra surrecturus sim;
<Vulgate Job.19.26> et rursum circumdabor pelle mea et in carne mea videbo Deum;
<Vulgate Job.19.27> quem visurus sum ego ipse et oculi mei conspecturi sunt et non alius reposita est haec spes mea in sinu meo;
<Vulgate Job.19.28> quare ergo nunc dicitis persequamur eum et radicem verbi inveniamus contra eum;
<Vulgate Job.19.29> fugite ergo a facie gladii quoniam ultor iniquitatum gladius est et scitote esse iudicium;
<Vulgate Job.20.1> respondens autem Sophar Naamathites dixit;
<Vulgate Job.20.2> idcirco cogitationes meae variae succedunt sibi et mens in diversa rapitur;
<Vulgate Job.20.3> doctrinam qua me arguis audiam et spiritus intellegentiae meae respondebit mihi;
<Vulgate Job.20.4> hoc scio a principio ex quo positus est homo super terram;
<Vulgate Job.20.5> quod laus impiorum brevis sit et gaudium hypocritae ad instar puncti;
<Vulgate Job.20.6> si ascenderit usque ad caelum superbia eius et caput eius nubes tetigerit;
<Vulgate Job.20.7> quasi sterquilinium in fine perdetur et qui eum viderant dicent ubi est;
<Vulgate Job.20.8> velut somnium avolans non invenietur transiet sicut visio nocturna;
<Vulgate Job.20.9> oculus qui eum viderat non videbit neque ultra intuebitur eum locus suus;
<Vulgate Job.20.10> filii eius adterentur egestate et manus illius reddent ei dolorem suum;
<Vulgate Job.20.11> ossa eius implebuntur vitiis adulescentiae eius et cum eo in pulverem dormient;
<Vulgate Job.20.12> cum enim dulce fuerit in ore eius malum abscondet illud sub lingua sua;
<Vulgate Job.20.13> parcet illi et non derelinquet illud et celabit in gutture suo;
<Vulgate Job.20.14> panis eius in utero illius vertetur in fel aspidum intrinsecus;
<Vulgate Job.20.15> divitias quas devoravit evomet et de ventre illius extrahet eas Deus;
<Vulgate Job.20.16> caput aspidum suget occidet eum lingua viperae;
<Vulgate Job.20.17> non videat rivulos fluminis torrentes mellis et butyri;
<Vulgate Job.20.18> luet quae fecit omnia nec tamen consumetur iuxta multitudinem adinventionum suarum sic et sustinebit;
<Vulgate Job.20.19> quoniam confringens nudavit pauperes domum rapuit et non aedificavit eam;
<Vulgate Job.20.20> nec est satiatus venter eius et cum habuerit quae cupierat possidere non poterit;
<Vulgate Job.20.21> non remansit de cibo eius et propterea nihil permanebit de bonis eius;
<Vulgate Job.20.22> cum satiatus fuerit artabitur aestuabit et omnis dolor inruet in eum;
<Vulgate Job.20.23> utinam impleatur venter eius ut emittat in eum iram furoris sui et pluat super illum bellum suum;
<Vulgate Job.20.24> fugiet arma ferrea et inruet in arcum aereum;
<Vulgate Job.20.25> eductus et egrediens de vagina sua et fulgurans in amaritudine sua vadent et venient super eum horribiles;
<Vulgate Job.20.26> omnes tenebrae absconditae sunt in occultis eius devorabit eum ignis qui non succenditur adfligetur relictus in tabernaculo suo;
<Vulgate Job.20.27> revelabunt caeli iniquitatem eius et terra consurget adversus eum;
<Vulgate Job.20.28> apertum erit germen domus illius detrahetur in die furoris Dei;
<Vulgate Job.20.29> haec est pars hominis impii a Deo et hereditas verborum eius a Domino;
<Vulgate Job.21.1> respondens autem Iob dixit;
<Vulgate Job.21.2> audite quaeso sermones meos et agetis paenitentiam;
<Vulgate Job.21.3> sustinete me ut et ego loquar et post mea si videbitur verba ridete;
<Vulgate Job.21.4> numquid contra hominem disputatio mea est ut merito non debeam contristari;
<Vulgate Job.21.5> adtendite me et obstupescite et superponite digitum ori vestro;
<Vulgate Job.21.6> et ego quando recordatus fuero pertimesco et concutit carnem meam tremor;
<Vulgate Job.21.7> quare ergo impii vivunt sublevati sunt confortatique divitiis;
<Vulgate Job.21.8> semen eorum permanet coram eis propinquorum turba et nepotum in conspectu eorum;
<Vulgate Job.21.9> domus eorum securae sunt et pacatae et non est virga Dei super illos;
<Vulgate Job.21.10> bos eorum concepit et non abortit vacca peperit et non est privata fetu suo;
<Vulgate Job.21.11> egrediuntur quasi greges parvuli eorum et infantes eorum exultant lusibus;
<Vulgate Job.21.12> tenent tympanum et citharam et gaudent ad sonitum organi;
<Vulgate Job.21.13> ducunt in bonis dies suos et in puncto ad inferna descendunt;
<Vulgate Job.21.14> qui dixerunt Deo recede a nobis et scientiam viarum tuarum nolumus;
<Vulgate Job.21.15> quid est Omnipotens ut serviamus ei et quid nobis prodest si oraverimus illum;
<Vulgate Job.21.16> verumtamen quia non sunt in manu eorum bona sua consilium impiorum longe sit a me;
<Vulgate Job.21.17> quotiens lucerna impiorum extinguetur et superveniet eis inundatio et dolores dividet furoris sui;
<Vulgate Job.21.18> erunt sicut paleae ante faciem venti et sicut favilla quam turbo dispergit;
<Vulgate Job.21.19> Deus servabit filiis illius dolorem patris et cum reddiderit tunc sciet;
<Vulgate Job.21.20> videbunt oculi eius interfectionem suam et de furore Omnipotentis bibet;
<Vulgate Job.21.21> quid enim ad eum pertinet de domo sua post se et si numerus mensuum eius dimidietur;
<Vulgate Job.21.22> numquid Deum quispiam docebit scientiam qui excelsos iudicat;
<Vulgate Job.21.23> iste moritur robustus et sanus dives et felix;
<Vulgate Job.21.24> viscera eius plena sunt adipe et medullis ossa illius inrigantur;
<Vulgate Job.21.25> alius vero moritur in amaritudine animae absque ullis opibus;
<Vulgate Job.21.26> et tamen simul in pulverem dormient et vermes operient eos;
<Vulgate Job.21.27> certe novi cogitationes vestras et sententias contra me iniquas;
<Vulgate Job.21.28> dicitis enim ubi est domus principis et ubi tabernacula impiorum;
<Vulgate Job.21.29> interrogate quemlibet de viatoribus et haec eadem eum intellegere cognoscetis;
<Vulgate Job.21.30> quia in diem perditionis servabitur malus et ad diem furoris ducitur;
<Vulgate Job.21.31> quis arguet coram eo viam eius et quae fecit quis reddet illi;
<Vulgate Job.21.32> ipse ad sepulchra ducetur et in congerie mortuorum vigilabit;
<Vulgate Job.21.33> dulcis fuit glareis Cocyti et post se omnem hominem trahet et ante se innumerabiles;
<Vulgate Job.21.34> quomodo igitur consolamini me frustra cum responsio vestra repugnare ostensa sit veritati;
<Vulgate Job.22.1> respondens autem Eliphaz Themanites dixit;
<Vulgate Job.22.2> numquid Deo conparari potest homo etiam cum perfectae fuerit scientiae;
<Vulgate Job.22.3> quid prodest Deo si iustus fueris aut quid ei confers si inmaculata fuerit via tua;
<Vulgate Job.22.4> numquid timens arguet te et veniet tecum in iudicium;
<Vulgate Job.22.5> et non propter malitiam tuam plurimam et infinitas iniquitates tuas;
<Vulgate Job.22.6> abstulisti enim pignus fratrum tuorum sine causa et nudos spoliasti vestibus;
<Vulgate Job.22.7> aquam lasso non dedisti et esurienti subtraxisti panem;
<Vulgate Job.22.8> in fortitudine brachii tui possidebas terram et potentissimus obtinebas eam;
<Vulgate Job.22.9> viduas dimisisti vacuas et lacertos pupillorum comminuisti;
<Vulgate Job.22.10> propterea circumdatus es laqueis et conturbat te formido subita;
<Vulgate Job.22.11> et putabas te tenebras non visurum et impetu aquarum inundantium non oppressurum;
<Vulgate Job.22.12> an cogitas quod Deus excelsior caelo et super stellarum vertices sublimetur;
<Vulgate Job.22.13> et dicis quid enim novit Deus et quasi per caliginem iudicat;
<Vulgate Job.22.14> nubes latibulum eius nec nostra considerat et circa cardines caeli perambulat;
<Vulgate Job.22.15> numquid semitam saeculorum custodire cupis quam calcaverunt viri iniqui;
<Vulgate Job.22.16> qui sublati sunt ante tempus suum et fluvius subvertit fundamentum eorum;
<Vulgate Job.22.17> qui dicebant Deo recede a nobis et quasi nihil possit facere Omnipotens aestimabant eum;
<Vulgate Job.22.18> cum ille implesset domos eorum bonis quorum sententia procul sit a me;
<Vulgate Job.22.19> videbunt iusti et laetabuntur et innocens subsannabit eos;
<Vulgate Job.22.20> nonne succisa est erectio eorum et reliquias eorum devoravit ignis;
<Vulgate Job.22.21> adquiesce igitur ei et habeto pacem et per haec habebis fructus optimos;
<Vulgate Job.22.22> suscipe ex ore illius legem et pone sermones eius in corde tuo;
<Vulgate Job.22.23> si reversus fueris ad Omnipotentem aedificaberis et longe facies iniquitatem a tabernaculo tuo;
<Vulgate Job.22.24> dabit pro terra silicem et pro silice torrentes aureos;
<Vulgate Job.22.25> eritque Omnipotens contra hostes tuos et argentum coacervabitur tibi;
<Vulgate Job.22.26> tunc super Omnipotentem deliciis afflues et elevabis ad Deum faciem tuam;
<Vulgate Job.22.27> rogabis eum et exaudiet te et vota tua reddes;
<Vulgate Job.22.28> decernes rem et veniet tibi et in viis tuis splendebit lumen;
<Vulgate Job.22.29> qui enim humiliatus fuerit erit in gloria et qui inclinaverit oculos suos ipse salvabitur;
<Vulgate Job.22.30> salvabitur innocens salvabitur autem munditia manuum suarum;
<Vulgate Job.23.1> respondens autem Iob dixit;
<Vulgate Job.23.2> nunc quoque in amaritudine est sermo meus et manus plagae meae adgravata est super gemitum meum;
<Vulgate Job.23.3> quis mihi tribuat ut cognoscam et inveniam illum et veniam usque ad solium eius;
<Vulgate Job.23.4> ponam coram eo iudicium et os meum replebo increpationibus;
<Vulgate Job.23.5> ut sciam verba quae mihi respondeat et intellegam quid loquatur mihi;
<Vulgate Job.23.6> nolo multa fortitudine contendat mecum nec magnitudinis suae mole me premat;
<Vulgate Job.23.7> proponat aequitatem contra me et perveniat ad victoriam iudicium meum;
<Vulgate Job.23.8> si ad orientem iero non apparet si ad occidentem non intellegam eum;
<Vulgate Job.23.9> si ad sinistram quid agat non adprehendam eum si me vertam ad dextram non videbo illum;
<Vulgate Job.23.10> ipse vero scit viam meam et probavit me quasi aurum quod per ignem transit;
<Vulgate Job.23.11> vestigia eius secutus est pes meus viam eius custodivi et non declinavi ex ea;
<Vulgate Job.23.12> a mandatis labiorum eius non recessi et in sinu meo abscondi verba oris eius;
<Vulgate Job.23.13> ipse enim solus est et nemo avertere potest cogitationem eius et anima eius quodcumque voluerit hoc facit;
<Vulgate Job.23.14> cum expleverit in me voluntatem suam et alia multa similia praesto sunt ei;
<Vulgate Job.23.15> et idcirco a facie eius turbatus sum et considerans eum timore sollicitor;
<Vulgate Job.23.16> Deus mollivit cor meum et Omnipotens conturbavit me;
<Vulgate Job.23.17> non enim perii propter inminentes tenebras nec faciem meam operuit caligo;
<Vulgate Job.24.1> ab Omnipotente non sunt abscondita tempora qui autem noverunt eum ignorant dies illius;
<Vulgate Job.24.2> alii terminos transtulerunt diripuerunt greges et paverunt eos;
<Vulgate Job.24.3> asinum pupillorum abigerunt et abstulerunt pro pignore bovem viduae;
<Vulgate Job.24.4> subverterunt pauperum viam et oppresserunt pariter mansuetos terrae;
<Vulgate Job.24.5> alii quasi onagri in deserto egrediuntur ad opus suum vigilantesque ad praedam praeparant panem liberis;
<Vulgate Job.24.6> agrum non suum demetunt et vineam eius quem vi oppresserunt vindemiant;
<Vulgate Job.24.7> nudos dimittunt homines indumenta tollentes quibus non est operimentum in frigore;
<Vulgate Job.24.8> quos imbres montium rigant et non habentes velamen amplexantur lapides;
<Vulgate Job.24.9> vim fecerunt depraedantes pupillos et vulgum pauperem spoliaverunt;
<Vulgate Job.24.10> nudis et incedentibus absque vestitu et esurientibus tulerunt spicas;
<Vulgate Job.24.11> inter acervos eorum meridiati sunt qui calcatis torcularibus sitiunt;
<Vulgate Job.24.12> de civitatibus fecerunt viros gemere et anima vulneratorum clamavit et Deus inultum abire non patitur;
<Vulgate Job.24.13> ipsi fuerunt rebelles luminis nescierunt vias eius nec reversi sunt per semitas illius;
<Vulgate Job.24.14> mane primo consurgit homicida interficit egenum et pauperem per noctem vero erit quasi fur;
<Vulgate Job.24.15> oculus adulteri observat caliginem dicens non me videbit oculus et operiet vultum suum;
<Vulgate Job.24.16> perfodit in tenebris domos sicut in die condixerant sibi et ignoraverunt lucem;
<Vulgate Job.24.17> si subito apparuerit aurora arbitrantur umbram mortis et sic in tenebris quasi in luce ambulant;
<Vulgate Job.24.18> levis est super faciem aquae maledicta sit pars eius in terra nec ambulet per viam vinearum;
<Vulgate Job.24.19> ad nimium calorem transeat ab aquis nivium et usque ad inferos peccatum illius;
<Vulgate Job.24.20> obliviscatur eius misericordia dulcedo illius vermes non sit in recordatione sed conteratur quasi lignum infructuosum;
<Vulgate Job.24.21> pavit enim sterilem et quae non parit et viduae bene non fecit;
<Vulgate Job.24.22> detraxit fortes in fortitudine sua et cum steterit non credet vitae suae;
<Vulgate Job.24.23> dedit ei Deus locum paenitentiae et ille abutitur eo in superbiam oculi autem eius sunt in viis illius;
<Vulgate Job.24.24> elevati sunt ad modicum et non subsistent et humiliabuntur sicut omnia et auferentur et sicut summitates spicarum conterentur;
<Vulgate Job.24.25> quod si non est ita quis me potest arguere esse mentitum et ponere ante Deum verba mea;
<Vulgate Job.25.1> respondens autem Baldad Suites dixit;
<Vulgate Job.25.2> potestas et terror apud eum est qui facit concordiam in sublimibus suis;
<Vulgate Job.25.3> numquid est numerus militum eius et super quem non surget lumen illius;
<Vulgate Job.25.4> numquid iustificari potest homo conparatus Deo aut apparere mundus natus de muliere;
<Vulgate Job.25.5> ecce etiam luna non splendet et stellae non sunt mundae in conspectu eius;
<Vulgate Job.25.6> quanto magis homo putredo et filius hominis vermis;
<Vulgate Job.26.1> respondens autem Iob dixit;
<Vulgate Job.26.2> cuius adiutor es numquid inbecilli et sustentas brachium eius qui non est fortis;
<Vulgate Job.26.3> cui dedisti consilium forsitan illi qui non habet sapientiam et prudentiam tuam ostendisti plurimam;
<Vulgate Job.26.4> quem docere voluisti nonne eum qui fecit spiramen tuum;
<Vulgate Job.26.5> ecce gigantes gemunt sub aquis et qui habitant cum eis;
<Vulgate Job.26.6> nudus est inferus coram illo et nullum est operimentum perditioni;
<Vulgate Job.26.7> qui extendit aquilonem super vacuum et adpendit terram super nihili;
<Vulgate Job.26.8> qui ligat aquas in nubibus suis ut non erumpant pariter deorsum;
<Vulgate Job.26.9> qui tenet vultum solii sui et expandit super illud nebulam suam;
<Vulgate Job.26.10> terminum circumdedit aquis usque dum finiantur lux et tenebrae;
<Vulgate Job.26.11> columnae caeli contremescunt et pavent ad nutum eius;
<Vulgate Job.26.12> in fortitudine illius repente maria congregata sunt et prudentia eius percussit superbum;
<Vulgate Job.26.13> spiritus eius ornavit caelos et obsetricante manu eius eductus est coluber tortuosus;
<Vulgate Job.26.14> ecce haec ex parte dicta sunt viarum eius et cum vix parvam stillam sermonis eius audierimus quis poterit tonitruum magnitudinis illius intueri;
<Vulgate Job.27.1> addidit quoque Iob adsumens parabolam suam et dixit;
<Vulgate Job.27.2> vivit Deus qui abstulit iudicium meum et Omnipotens qui ad amaritudinem adduxit animam meam;
<Vulgate Job.27.3> quia donec superest halitus in me et spiritus Dei in naribus meis;
<Vulgate Job.27.4> non loquentur labia mea iniquitatem nec lingua mea meditabitur mendacium;
<Vulgate Job.27.5> absit a me ut iustos vos esse iudicem donec deficiam non recedam ab innocentia mea;
<Vulgate Job.27.6> iustificationem meam quam coepi tenere non deseram nec enim reprehendit me cor meum in omni vita mea;
<Vulgate Job.27.7> sit ut impius inimicus meus et adversarius meus quasi iniquus;
<Vulgate Job.27.8> quae enim spes est hypocritae si avare rapiat et non liberet Deus animam eius;
<Vulgate Job.27.9> numquid clamorem eius Deus audiet cum venerit super illum angustia;
<Vulgate Job.27.10> aut poterit in Omnipotente delectari et invocare Deum in omni tempore;
<Vulgate Job.27.11> docebo vos per manum Dei quae Omnipotens habeat nec abscondam;
<Vulgate Job.27.12> ecce vos omnes nostis et quid sine causa vana loquimini;
<Vulgate Job.27.13> haec est pars hominis impii apud Deum et hereditas violentorum quam ab Omnipotente suscipient;
<Vulgate Job.27.14> si multiplicati fuerint filii eius in gladio erunt et nepotes eius non saturabuntur pane;
<Vulgate Job.27.15> qui reliqui fuerint ex eo sepelientur in interitu et viduae illius non plorabunt;
<Vulgate Job.27.16> si conportaverit quasi terram argentum et sicut lutum praeparaverit vestimenta;
<Vulgate Job.27.17> praeparabit quidem sed iustus vestietur illis et argentum innocens dividet;
<Vulgate Job.27.18> aedificavit sicut tinea domum suam et sicut custos fecit umbraculum;
<Vulgate Job.27.19> dives cum dormierit nihil secum auferet aperit oculos suos et nihil inveniet;
<Vulgate Job.27.20> adprehendit eum quasi aqua inopia nocte opprimet eum tempestas;
<Vulgate Job.27.21> tollet eum ventus urens et auferet et velut turbo rapiet eum de loco suo;
<Vulgate Job.27.22> et mittet super eum et non parcet de manu eius fugiens fugiet;
<Vulgate Job.27.23> stringet super eum manus suas et sibilabit super illum intuens locum eius;
<Vulgate Job.28.1> habet argentum venarum suarum principia et auro locus est in quo conflatur;
<Vulgate Job.28.2> ferrum de terra tollitur et lapis solutus calore in aes vertitur;
<Vulgate Job.28.3> tempus posuit tenebris et universorum finem ipse considerat lapidem quoque caliginis et umbram mortis;
<Vulgate Job.28.4> dividit torrens a populo peregrinante eos quos oblitus est pes egentis hominum et invios;
<Vulgate Job.28.5> terra de qua oriebatur panis in loco suo igne subversa est;
<Vulgate Job.28.6> locus sapphyri lapides eius et glebae illius aurum;
<Vulgate Job.28.7> semitam ignoravit avis nec intuitus est oculus vulturis;
<Vulgate Job.28.8> non calcaverunt eam filii institorum nec pertransivit per eam leaena;
<Vulgate Job.28.9> ad silicem extendit manum suam subvertit a radicibus montes;
<Vulgate Job.28.10> in petris rivos excidit et omne pretiosum vidit oculus eius;
<Vulgate Job.28.11> profunda quoque fluviorum scrutatus est et abscondita produxit in lucem;
<Vulgate Job.28.12> sapientia vero ubi invenitur et quis est locus intellegentiae;
<Vulgate Job.28.13> nescit homo pretium eius nec invenitur in terra suaviter viventium;
<Vulgate Job.28.14> abyssus dicit non est in me et mare loquitur non est mecum;
<Vulgate Job.28.15> non dabitur aurum obrizum pro ea nec adpendetur argentum in commutatione eius;
<Vulgate Job.28.16> non conferetur tinctis Indiae coloribus nec lapidi sardonico pretiosissimo vel sapphyro;
<Vulgate Job.28.17> non adaequabitur ei aurum vel vitrum nec commutabuntur pro ea vasa auri;
<Vulgate Job.28.18> excelsa et eminentia non memorabuntur conparatione eius trahitur autem sapientia de occultis;
<Vulgate Job.28.19> non adaequabitur ei topazium de Aethiopia nec tincturae mundissimae conponetur;
<Vulgate Job.28.20> unde ergo sapientia veniet et quis est locus intellegentiae;
<Vulgate Job.28.21> abscondita est ab oculis omnium viventium volucres quoque caeli latet;
<Vulgate Job.28.22> perditio et mors dixerunt auribus nostris audivimus famam eius;
<Vulgate Job.28.23> Deus intellegit viam eius et ipse novit locum illius;
<Vulgate Job.28.24> ipse enim fines mundi intuetur et omnia quae sub caelo sunt respicit;
<Vulgate Job.28.25> qui fecit ventis pondus et aquas adpendit mensura;
<Vulgate Job.28.26> quando ponebat pluviis legem et viam procellis sonantibus;
<Vulgate Job.28.27> tunc vidit illam et enarravit et praeparavit et investigavit;
<Vulgate Job.28.28> et dixit homini ecce timor Domini ipsa est sapientia et recedere a malo intellegentia;
<Vulgate Job.29.1> addidit quoque Iob adsumens parabolam suam et dixit;
<Vulgate Job.29.2> quis mihi tribuat ut sim iuxta menses pristinos secundum dies quibus Deus custodiebat me;
<Vulgate Job.29.3> quando splendebat lucerna eius super caput meum et ad lumen eius ambulabam in tenebris;
<Vulgate Job.29.4> sicut fui in diebus adulescentiae meae quando secreto Deus erat in tabernaculo meo;
<Vulgate Job.29.5> quando erat Omnipotens mecum et in circuitu meo pueri mei;
<Vulgate Job.29.6> quando lavabam pedes meos butyro et petra fundebat mihi rivos olei;
<Vulgate Job.29.7> quando procedebam ad portam civitatis et in platea parabant cathedram mihi;
<Vulgate Job.29.8> videbant me iuvenes et abscondebantur et senes adsurgentes stabant;
<Vulgate Job.29.9> principes cessabant loqui et digitum superponebant ori suo;
<Vulgate Job.29.10> vocem suam cohibebant duces et lingua eorum gutturi suo adherebat;
<Vulgate Job.29.11> auris audiens beatificabat me et oculus videns testimonium reddebat mihi;
<Vulgate Job.29.12> quod liberassem pauperem vociferantem et pupillum cui non esset adiutor;
<Vulgate Job.29.13> benedictio perituri super me veniebat et cor viduae consolatus sum;
<Vulgate Job.29.14> iustitia indutus sum et vestivit me sicut vestimento et diademate iudicio meo;
<Vulgate Job.29.15> oculus fui caeco et pes claudo;
<Vulgate Job.29.16> pater eram pauperum et causam quam nesciebam diligentissime investigabam;
<Vulgate Job.29.17> conterebam molas iniqui et de dentibus illius auferebam praedam;
<Vulgate Job.29.18> dicebamque in nidulo meo moriar et sicut palma multiplicabo dies;
<Vulgate Job.29.19> radix mea aperta est secus aquas et ros morabitur in messione mea;
<Vulgate Job.29.20> gloria mea semper innovabitur et arcus meus in manu mea instaurabitur;
<Vulgate Job.29.21> qui me audiebant expectabant sententiam et intenti tacebant ad consilium meum;
<Vulgate Job.29.22> verbis meis addere nihil audebant et super illos stillabat eloquium meum;
<Vulgate Job.29.23> expectabant me sicut pluviam et os suum aperiebant quasi ad imbrem serotinum;
<Vulgate Job.29.24> si quando ridebam ad eos non credebant et lux vultus mei non cadebat in terram;
<Vulgate Job.29.25> si voluissem ire ad eos sedebam primus cumque sederem quasi rex circumstante exercitu eram tamen maerentium consolator;
<Vulgate Job.30.1> nunc autem derident me iuniores tempore quorum non dignabar patres ponere cum canibus gregis mei;
<Vulgate Job.30.2> quorum virtus manuum erat mihi pro nihilo et vita ipsa putabantur indigni;
<Vulgate Job.30.3> egestate et fame steriles qui rodebant in solitudine squalentes calamitate et miseria;
<Vulgate Job.30.4> et mandebant herbas et arborum cortices et radix iuniperorum erat cibus eorum;
<Vulgate Job.30.5> qui de convallibus ista rapientes cum singula repperissent ad ea cum clamore currebant;
<Vulgate Job.30.6> in desertis habitabant torrentium et in cavernis terrae vel super glaream;
<Vulgate Job.30.7> qui inter huiuscemodi laetabantur et esse sub sentibus delicias conputabant;
<Vulgate Job.30.8> filii stultorum et ignobilium et in terra penitus non parentes;
<Vulgate Job.30.9> nunc in eorum canticum versus sum et factus sum eis proverbium;
<Vulgate Job.30.10> abominantur me et longe fugiunt a me et faciem meam conspuere non verentur;
<Vulgate Job.30.11> faretram enim suam aperuit et adflixit me et frenum posuit in os meum;
<Vulgate Job.30.12> ad dexteram orientis calamitatis meae ilico surrexerunt pedes meos subverterunt et oppresserunt quasi fluctibus semitis suis;
<Vulgate Job.30.13> dissipaverunt itinera mea insidiati sunt mihi et praevaluerunt et non fuit qui ferret auxilium;
<Vulgate Job.30.14> quasi rupto muro et aperta ianua inruerunt super me et ad meas miserias devoluti sunt;
<Vulgate Job.30.15> redactus sum in nihili abstulisti quasi ventus desiderium meum et velut nubes pertransiit salus mea;
<Vulgate Job.30.16> nunc autem in memet ipso marcescit anima mea et possident me dies adflictionis;
<Vulgate Job.30.17> nocte os meum perforatur doloribus et qui me comedunt non dormiunt;
<Vulgate Job.30.18> in multitudine eorum consumitur vestimentum meum et quasi capitio tunicae sic cinxerunt me;
<Vulgate Job.30.19> conparatus sum luto et adsimilatus favillae et cineri;
<Vulgate Job.30.20> clamo ad te et non exaudis me sto et non respicis me;
<Vulgate Job.30.21> mutatus es mihi in crudelem et in duritia manus tuae adversaris mihi;
<Vulgate Job.30.22> elevasti me et quasi super ventum ponens elisisti me valide;
<Vulgate Job.30.23> scio quia morti tradas me ubi constituta domus est omni viventi;
<Vulgate Job.30.24> verumtamen non ad consumptionem eorum emittis manum tuam et si corruerint ipse salvabis;
<Vulgate Job.30.25> flebam quondam super eum qui adflictus erat et conpatiebatur anima mea pauperi;
<Vulgate Job.30.26> expectabam bona et venerunt mihi mala praestolabar lucem et eruperunt tenebrae;
<Vulgate Job.30.27> interiora mea efferbuerunt absque ulla requie praevenerunt me dies adflictionis;
<Vulgate Job.30.28> maerens incedebam sine furore consurgens in turba clamavi;
<Vulgate Job.30.29> frater fui draconum et socius strutionum;
<Vulgate Job.30.30> cutis mea denigrata est super me et ossa mea aruerunt prae caumate;
<Vulgate Job.30.31> versa est in luctum cithara mea et organum meum in vocem flentium;
<Vulgate Job.31.1> pepigi foedus cum oculis meis ut ne cogitarem quidem de virgine;
<Vulgate Job.31.2> quam enim partem haberet Deus in me desuper et hereditatem Omnipotens de excelsis;
<Vulgate Job.31.3> numquid non perditio est iniquo et alienatio operantibus iniustitiam;
<Vulgate Job.31.4> nonne ipse considerat vias meas et cunctos gressus meos dinumerat;
<Vulgate Job.31.5> si ambulavi in vanitate et festinavit in dolo pes meus;
<Vulgate Job.31.6> adpendat me in statera iusta et sciat Deus simplicitatem meam;
<Vulgate Job.31.7> si declinavit gressus meus de via et si secutum est oculos meos cor meum et in manibus meis adhesit macula;
<Vulgate Job.31.8> seram et alius comedat et progenies mea eradicetur;
<Vulgate Job.31.9> si deceptum est cor meum super mulierem et si ad ostium amici mei insidiatus sum;
<Vulgate Job.31.10> scortum sit alteri uxor mea et super illam incurventur alii;
<Vulgate Job.31.11> hoc enim nefas est et iniquitas maxima;
<Vulgate Job.31.12> ignis est usque ad perditionem devorans et omnia eradicans genimina;
<Vulgate Job.31.13> si contempsi subire iudicium cum servo meo et ancillae meae cum disceptarent adversum me;
<Vulgate Job.31.14> quid enim faciam cum surrexerit ad iudicandum Deus et cum quaesierit quid respondebo illi;
<Vulgate Job.31.15> numquid non in utero fecit me qui et illum operatus est et formavit in vulva unus;
<Vulgate Job.31.16> si negavi quod volebant pauperibus et oculos viduae expectare feci;
<Vulgate Job.31.17> si comedi buccellam meam solus et non comedit pupillus ex ea;
<Vulgate Job.31.18> quia ab infantia mea crevit mecum miseratio et de utero matris meae egressa est mecum;
<Vulgate Job.31.19> si despexi pereuntem eo quod non habuerit indumentum et absque operimento pauperem;
<Vulgate Job.31.20> si non benedixerunt mihi latera eius et de velleribus ovium mearum calefactus est;
<Vulgate Job.31.21> si levavi super pupillum manum meam etiam cum viderem me in porta superiorem;
<Vulgate Job.31.22> umerus meus a iunctura sua cadat et brachium meum cum suis ossibus confringatur;
<Vulgate Job.31.23> semper enim quasi tumentes super me fluctus timui Deum et pondus eius ferre non potui;
<Vulgate Job.31.24> si putavi aurum robur meum et obrizae dixi fiducia mea;
<Vulgate Job.31.25> si laetatus sum super multis divitiis meis et quia plurima repperit manus mea;
<Vulgate Job.31.26> si vidi solem cum fulgeret et lunam incedentem clare;
<Vulgate Job.31.27> et lactatum est in abscondito cor meum et osculatus sum manum meam ore meo;
<Vulgate Job.31.28> quae est iniquitas maxima et negatio contra Deum altissimum;
<Vulgate Job.31.29> si gavisus sum ad ruinam eius qui me oderat et exultavi quod invenisset eum malum;
<Vulgate Job.31.30> non enim dedi ad peccandum guttur meum ut expeterem maledicens animam eius;
<Vulgate Job.31.31> si non dixerunt viri tabernaculi mei quis det de carnibus eius ut saturemur;
<Vulgate Job.31.32> foris non mansit peregrinus ostium meum viatori patuit;
<Vulgate Job.31.33> si abscondi quasi homo peccatum meum et celavi in sinu meo iniquitatem meam;
<Vulgate Job.31.34> si expavi ad multitudinem nimiam et despectio propinquorum terruit me et non magis tacui nec egressus sum ostium;
<Vulgate Job.31.35> quis mihi tribuat auditorem ut desiderium meum Omnipotens audiat et librum scribat ipse qui iudicat;
<Vulgate Job.31.36> ut in umero meo portem illum et circumdem illum quasi coronam mihi;
<Vulgate Job.31.37> per singulos gradus meos pronuntiabo illum et quasi principi offeram eum;
<Vulgate Job.31.38> si adversum me terra mea clamat et cum ipsa sulci eius deflent;
<Vulgate Job.31.39> si fructus eius comedi absque pecunia et animam agricolarum eius adflixi;
<Vulgate Job.31.40> pro frumento oriatur mihi tribulus et pro hordeo spina finita sunt verba Iob;
<Vulgate Job.32.1> omiserunt autem tres viri isti respondere Iob eo quod iustus sibi videretur;
<Vulgate Job.32.2> et iratus indignatusque Heliu filius Barachel Buzites de cognatione Ram iratus est autem adversus Iob eo quod iustum se esse diceret coram Deo;
<Vulgate Job.32.3> porro adversum amicos eius indignatus est eo quod non invenissent responsionem rationabilem sed tantummodo condemnassent Iob;
<Vulgate Job.32.4> igitur Heliu expectavit Iob loquentem eo quod seniores se essent qui loquebantur;
<Vulgate Job.32.5> cum autem vidisset quod tres respondere non potuissent iratus est vehementer;
<Vulgate Job.32.6> respondensque Heliu filius Barachel Buzites dixit iunior sum tempore vos autem antiquiores idcirco dimisso capite veritus sum indicare vobis meam sententiam;
<Vulgate Job.32.7> sperabam enim quod aetas prolixior loqueretur et annorum multitudo doceret sapientiam;
<Vulgate Job.32.8> sed ut video spiritus est in hominibus et inspiratio Omnipotentis dat intellegentiam;
<Vulgate Job.32.9> non sunt longevi sapientes nec senes intellegunt iudicium;
<Vulgate Job.32.10> ideo dicam audite me ostendam vobis etiam ego meam scientiam;
<Vulgate Job.32.11> expectavi enim sermones vestros audivi prudentiam vestram donec disceptaremini sermonibus;
<Vulgate Job.32.12> et donec putabam vos aliquid dicere considerabam sed ut video non est qui arguere possit Iob et respondere ex vobis sermonibus eius;
<Vulgate Job.32.13> ne forte dicatis invenimus sapientiam Deus proiecit eum non homo;
<Vulgate Job.32.14> nihil locutus est mihi et ego non secundum vestros sermones respondebo illi;
<Vulgate Job.32.15> extimuerunt non responderunt ultra abstuleruntque a se eloquia;
<Vulgate Job.32.16> quoniam igitur expectavi et non sunt locuti steterunt nec responderunt ultra;
<Vulgate Job.32.17> respondebo et ego partem meam et ostendam scientiam meam;
<Vulgate Job.32.18> plenus sum enim sermonibus et coartat me spiritus uteri mei;
<Vulgate Job.32.19> en venter meus quasi mustum absque spiraculo quod lagunculas novas disrumpit;
<Vulgate Job.32.20> loquar et respirabo paululum aperiam labia mea et respondebo;
<Vulgate Job.32.21> non accipiam personam viri et Deum homini non aequabo;
<Vulgate Job.32.22> nescio enim quamdiu subsistam et si post modicum tollat me factor meus;
<Vulgate Job.33.1> audi igitur Iob eloquia mea et omnes sermones meos ausculta;
<Vulgate Job.33.2> ecce aperui os meum loquatur lingua mea in faucibus meis;
<Vulgate Job.33.3> simplici corde meo sermones mei et sententiam labia mea puram loquentur;
<Vulgate Job.33.4> spiritus Dei fecit me et spiraculum Omnipotentis vivificavit me;
<Vulgate Job.33.5> si potes responde mihi et adversus faciem meam consiste;
<Vulgate Job.33.6> ecce et me sicut et te fecit Deus et de eodem luto ego quoque formatus sum;
<Vulgate Job.33.7> verumtamen miraculum meum non te terreat et eloquentia mea non sit tibi gravis;
<Vulgate Job.33.8> dixisti ergo in auribus meis et vocem verborum audivi;
<Vulgate Job.33.9> mundus sum ego absque delicto inmaculatus et non est iniquitas in me;
<Vulgate Job.33.10> quia querellas in me repperit ideo arbitratus est me inimicum sibi;
<Vulgate Job.33.11> posuit in nervo pedes meos custodivit omnes semitas meas;
<Vulgate Job.33.12> hoc est ergo in quo non es iustificatus respondebo tibi quia maior sit Deus homine;
<Vulgate Job.33.13> adversum eum contendis quod non ad omnia verba responderit tibi;
<Vulgate Job.33.14> semel loquitur Deus et secundo id ipsum non repetit;
<Vulgate Job.33.15> per somnium in visione nocturna quando inruit sopor super homines et dormiunt in lectulo;
<Vulgate Job.33.16> tunc aperit aures virorum et erudiens eos instruit disciplinam;
<Vulgate Job.33.17> ut avertat hominem ab his quae facit et liberet eum de superbia;
<Vulgate Job.33.18> eruens animam eius a corruptione et vitam illius ut non transeat in gladium;
<Vulgate Job.33.19> increpat quoque per dolorem in lectulo et omnia ossa eius marcescere facit;
<Vulgate Job.33.20> abominabilis ei fit in vita sua panis et animae illius cibus ante desiderabilis;
<Vulgate Job.33.21> tabescet caro eius et ossa quae tecta fuerant nudabuntur;
<Vulgate Job.33.22> adpropinquabit corruptioni anima eius et vita illius mortiferis;
<Vulgate Job.33.23> si fuerit pro eo angelus loquens unum de milibus ut adnuntiet hominis aequitatem;
<Vulgate Job.33.24> miserebitur eius et dicet libera eum et non descendat in corruptionem inveni in quo ei propitier;
<Vulgate Job.33.25> consumpta est caro eius a suppliciis revertatur ad dies adulescentiae suae;
<Vulgate Job.33.26> deprecabitur Deum et placabilis ei erit et videbit faciem eius in iubilo et reddet homini iustitiam suam;
<Vulgate Job.33.27> respiciet homines et dicet peccavi et vere deliqui et ut eram dignus non recepi;
<Vulgate Job.33.28> liberavit animam suam ne pergeret in interitum sed vivens lucem videret;
<Vulgate Job.33.29> ecce haec omnia operatur Deus tribus vicibus per singulos;
<Vulgate Job.33.30> ut revocet animas eorum a corruptione et inluminet luce viventium;
<Vulgate Job.33.31> adtende Iob et audi me et tace dum ego loquar;
<Vulgate Job.33.32> si autem habes quod loquaris responde mihi loquere volo enim te apparere iustum;
<Vulgate Job.33.33> quod si non habes audi me tace et docebo te sapientiam;
<Vulgate Job.34.1> pronuntians itaque Heliu etiam haec locutus est;
<Vulgate Job.34.2> audite sapientes verba mea et eruditi auscultate me;
<Vulgate Job.34.3> auris enim verba probat et guttur escas gustu diiudicat;
<Vulgate Job.34.4> iudicium eligamus nobis et inter nos videamus quid sit melius;
<Vulgate Job.34.5> quia dixit Iob iustus sum et Deus subvertit iudicium meum;
<Vulgate Job.34.6> in iudicando enim me mendacium est violenta sagitta mea absque ullo peccato;
<Vulgate Job.34.7> quis est vir ut est Iob qui bibit subsannationem quasi aquam;
<Vulgate Job.34.8> qui graditur cum operantibus iniquitatem et ambulat cum viris impiis;
<Vulgate Job.34.9> dixit enim non placebit vir Deo etiam si cucurrerit cum eo;
<Vulgate Job.34.10> ideo viri cordati audite me absit a Deo impietas et ab Omnipotente iniquitas;
<Vulgate Job.34.11> opus enim hominis reddet ei et iuxta vias singulorum restituet;
<Vulgate Job.34.12> vere enim Deus non condemnabit frustra nec Omnipotens subvertet iudicium;
<Vulgate Job.34.13> quem constituit alium super terram aut quem posuit super orbem quem fabricatus est;
<Vulgate Job.34.14> si direxerit ad eum cor suum spiritum illius et flatum ad se trahet;
<Vulgate Job.34.15> deficiet omnis caro simul et homo in cinerem revertetur;
<Vulgate Job.34.16> si habes ergo intellectum audi quod dicitur et ausculta vocem eloquii mei;
<Vulgate Job.34.17> numquid qui non amat iudicium sanare potest et quomodo tu eum qui iustus est in tantum condemnas;
<Vulgate Job.34.18> qui dicit regi apostata qui vocat duces impios;
<Vulgate Job.34.19> qui non accipit personas principum nec cognovit tyrannum cum disceptaret contra pauperem opus enim manuum eius sunt universi;
<Vulgate Job.34.20> subito morientur et in media nocte turbabuntur populi et pertransibunt et auferent violentum absque manu;
<Vulgate Job.34.21> oculi enim eius super vias hominum et omnes gressus eorum considerat;
<Vulgate Job.34.22> non sunt tenebrae et non est umbra mortis ut abscondantur ibi qui operantur iniquitatem;
<Vulgate Job.34.23> neque enim ultra in hominis potestate est ut veniat ad Deum in iudicium;
<Vulgate Job.34.24> conteret multos innumerabiles et stare faciet alios pro eis;
<Vulgate Job.34.25> novit enim opera eorum et idcirco inducet noctem et conterentur;
<Vulgate Job.34.26> quasi impios percussit eos in loco videntium;
<Vulgate Job.34.27> qui quasi de industria recesserunt ab eo et omnes vias eius intellegere noluerunt;
<Vulgate Job.34.28> ut pervenire facerent ad eum clamorem egeni et audiret vocem pauperum;
<Vulgate Job.34.29> ipso enim concedente pacem quis est qui condemnet ex quo absconderit vultum quis est qui contempletur eum et super gentem et super omnes homines;
<Vulgate Job.34.30> qui regnare facit hominem hypocritam propter peccata populi;
<Vulgate Job.34.31> quia ergo ego locutus sum ad Deum te quoque non prohibeo;
<Vulgate Job.34.32> si erravi tu doce me si iniquitatem locutus sum ultra non addam;
<Vulgate Job.34.33> numquid a te Deus expetit eam quia displicuit tibi tu enim coepisti loqui et non ego quod si quid nosti melius loquere;
<Vulgate Job.34.34> viri intellegentes loquantur mihi et vir sapiens audiat me;
<Vulgate Job.34.35> Iob autem stulte locutus est et verba illius non sonant disciplinam;
<Vulgate Job.34.36> pater mi probetur Iob usque ad finem ne desinas in hominibus iniquitatis;
<Vulgate Job.34.37> quia addit super peccata sua blasphemiam inter nos interim constringatur et tunc ad iudicium provocet sermonibus suis Deum;
<Vulgate Job.35.1> igitur Heliu haec rursum locutus est;
<Vulgate Job.35.2> numquid aequa tibi videtur tua cogitatio ut diceres iustior Deo sum;
<Vulgate Job.35.3> dixisti enim non tibi placet quod rectum est vel quid tibi proderit si ego peccavero;
<Vulgate Job.35.4> itaque ego respondebo sermonibus tuis et amicis tuis tecum;
<Vulgate Job.35.5> suspice caelum et intuere et contemplare aethera quod altior te sit;
<Vulgate Job.35.6> si peccaveris quid ei nocebis et si multiplicatae fuerint iniquitates tuae quid facies contra eum;
<Vulgate Job.35.7> porro si iuste egeris quid donabis ei aut quid de manu tua accipiet;
<Vulgate Job.35.8> homini qui similis tui est nocebit impietas tua et filium hominis adiuvabit iustitia tua;
<Vulgate Job.35.9> propter multitudinem calumniatorum clamabunt et heiulabunt propter vim brachii tyrannorum;
<Vulgate Job.35.10> et non dixit ubi est Deus qui fecit me qui dedit carmina in nocte;
<Vulgate Job.35.11> qui docet nos super iumenta terrae et super volucres caeli erudit nos;
<Vulgate Job.35.12> ibi clamabunt et non exaudiet propter superbiam malorum;
<Vulgate Job.35.13> non ergo frustra audiet Deus et Omnipotens singulorum causas intuebitur;
<Vulgate Job.35.14> etiam cum dixeris non considerat iudicare coram eo et expecta eum;
<Vulgate Job.35.15> nunc enim non infert furorem suum nec ulciscitur scelus valde;
<Vulgate Job.35.16> ergo Iob frustra aperit os suum et absque scientia verba multiplicat;
<Vulgate Job.36.1> addens quoque Heliu haec locutus est;
<Vulgate Job.36.2> sustine me paululum et indicabo tibi adhuc enim habeo quod pro Deo loquar;
<Vulgate Job.36.3> repetam scientiam meam a principio et operatorem meum probabo iustum;
<Vulgate Job.36.4> vere enim absque mendacio sermones mei et perfecta scientia probabitur tibi;
<Vulgate Job.36.5> Deus potentes non abicit cum et ipse sit potens;
<Vulgate Job.36.6> sed non salvat impios et iudicium pauperibus tribuit;
<Vulgate Job.36.7> non aufert a iusto oculos suos et reges in solio conlocat in perpetuum et illi eriguntur;
<Vulgate Job.36.8> et si fuerint in catenis et vinciantur funibus paupertatis;
<Vulgate Job.36.9> indicabit eis opera eorum et scelera eorum quia violenti fuerint;
<Vulgate Job.36.10> revelabit quoque aurem eorum ut corripiat et loquetur ut revertantur ab iniquitate;
<Vulgate Job.36.11> si audierint et observaverint conplebunt dies suos in bono et annos suos in gloria;
<Vulgate Job.36.12> si autem non audierint transibunt per gladium et consumentur in stultitia;
<Vulgate Job.36.13> simulatores et callidi provocant iram Dei neque clamabunt cum vincti fuerint;
<Vulgate Job.36.14> morietur in tempestate anima eorum et vita eorum inter effeminatos;
<Vulgate Job.36.15> eripiet pauperem de angustia sua et revelabit in tribulatione aurem eius;
<Vulgate Job.36.16> igitur salvabit te de ore angusto latissime et non habentis fundamentum subter se requies autem mensae tuae erit plena pinguedine;
<Vulgate Job.36.17> causa tua quasi impii iudicata est causam iudiciumque recipies;
<Vulgate Job.36.18> non te ergo superet ira ut aliquem opprimas nec multitudo donorum inclinet te;
<Vulgate Job.36.19> depone magnitudinem tuam absque tribulatione et omnes robustos fortitudine;
<Vulgate Job.36.20> ne protrahas noctem ut ascendant populi pro eis;
<Vulgate Job.36.21> cave ne declines ad iniquitatem hanc enim coepisti sequi post miseriam;
<Vulgate Job.36.22> ecce Deus excelsus in fortitudine sua et nullus ei similis in legislatoribus;
<Vulgate Job.36.23> quis poterit scrutari vias eius aut quis ei dicere operatus es iniquitatem;
<Vulgate Job.36.24> memento quod ignores opus eius de quo cecinerunt viri;
<Vulgate Job.36.25> omnes homines vident eum unusquisque intuetur procul;
<Vulgate Job.36.26> ecce Deus magnus vincens scientiam nostram numerus annorum eius inaestimabilis;
<Vulgate Job.36.27> qui aufert stillas pluviae et effundit imbres ad instar gurgitum;
<Vulgate Job.36.28> qui de nubibus fluunt quae praetexunt cuncta desuper;
<Vulgate Job.36.29> si voluerit extendere nubes quasi tentorium suum;
<Vulgate Job.36.30> et fulgurare lumine suo desuper cardines quoque maris operiet;
<Vulgate Job.36.31> per haec enim iudicat populos et dat escas multis mortalibus;
<Vulgate Job.36.32> in manibus abscondit lucem et praecipit ei ut rursus adveniat;
<Vulgate Job.36.33> adnuntiat de ea amico suo quod possessio eius sit et ad eam possit ascendere;
<Vulgate Job.37.1> super hoc expavit cor meum et emotum est de loco suo;
<Vulgate Job.37.2> audite auditionem in terrore vocis eius et sonum de ore illius procedentem;
<Vulgate Job.37.3> subter omnes caelos ipse considerat et lumen illius super terminos terrae;
<Vulgate Job.37.4> post eum rugiet sonitus tonabit voce magnitudinis suae et non investigabitur cum audita fuerit vox eius;
<Vulgate Job.37.5> tonabit Deus in voce sua mirabiliter qui facit magna et inscrutabilia;
<Vulgate Job.37.6> qui praecipit nivi ut descendat in terram et hiemis pluviis et imbri fortitudinis suae;
<Vulgate Job.37.7> qui in manu omnium hominum signat ut noverint singuli opera sua;
<Vulgate Job.37.8> ingredietur bestia latibulum et in antro suo morabitur;
<Vulgate Job.37.9> ab interioribus egreditur tempestas et ab Arcturo frigus;
<Vulgate Job.37.10> flante Deo concrescit gelu et rursum latissimae funduntur aquae;
<Vulgate Job.37.11> frumentum desiderat nubes et nubes spargunt lumen suum;
<Vulgate Job.37.12> quae lustrant per circuitum quocumque eas voluntas gubernantis duxerit ad omne quod praeceperit illis super faciem orbis terrarum;
<Vulgate Job.37.13> sive in una tribu sive in terra sua sive in quocumque loco misericordiae suae eas iusserit inveniri;
<Vulgate Job.37.14> ausculta haec Iob sta et considera miracula Dei;
<Vulgate Job.37.15> numquid scis quando praeceperit Deus pluviis ut ostenderent lucem nubium eius;
<Vulgate Job.37.16> numquid nosti semitas nubium magnas et perfectas scientias;
<Vulgate Job.37.17> nonne vestimenta tua calida sunt cum perflata fuerit terra austro;
<Vulgate Job.37.18> tu forsitan cum eo fabricatus es caelos qui solidissimi quasi aere fusi sunt;
<Vulgate Job.37.19> ostende nobis quid dicamus illi nos quippe involvimur tenebris;
<Vulgate Job.37.20> quis narrabit ei quae loquor etiam si locutus fuerit homo devorabitur;
<Vulgate Job.37.21> at nunc non vident lucem subito aer cogitur in nubes et ventus transiens fugabit eas;
<Vulgate Job.37.22> ab aquilone aurum venit et ad Deum formidolosa laudatio;
<Vulgate Job.37.23> digne eum invenire non possumus magnus fortitudine et iudicio et iustitia et enarrari non potest;
<Vulgate Job.37.24> ideo timebunt eum viri et non audebunt contemplari omnes qui sibi videntur esse sapientes;
<Vulgate Job.38.1> respondens autem Dominus Iob de turbine dixit;
<Vulgate Job.38.2> quis est iste involvens sententias sermonibus inperitis;
<Vulgate Job.38.3> accinge sicut vir lumbos tuos interrogabo te et responde mihi;
<Vulgate Job.38.4> ubi eras quando ponebam fundamenta terrae indica mihi si habes intellegentiam;
<Vulgate Job.38.5> quis posuit mensuras eius si nosti vel quis tetendit super eam lineam;
<Vulgate Job.38.6> super quo bases illius solidatae sunt aut quis dimisit lapidem angularem eius;
<Vulgate Job.38.7> cum me laudarent simul astra matutina et iubilarent omnes filii Dei;
<Vulgate Job.38.8> quis conclusit ostiis mare quando erumpebat quasi de vulva procedens;
<Vulgate Job.38.9> cum ponerem nubem vestimentum eius et caligine illud quasi pannis infantiae obvolverem;
<Vulgate Job.38.10> circumdedi illud terminis meis et posui vectem et ostia;
<Vulgate Job.38.11> et dixi usque huc venies et non procedes amplius et hic confringes tumentes fluctus tuos;
<Vulgate Job.38.12> numquid post ortum tuum praecepisti diluculo et ostendisti aurorae locum suum;
<Vulgate Job.38.13> et tenuisti concutiens extrema terrae et excussisti impios ex ea;
<Vulgate Job.38.14> restituetur ut lutum signaculum et stabit sicut vestimentum;
<Vulgate Job.38.15> auferetur ab impiis lux sua et brachium excelsum confringetur;
<Vulgate Job.38.16> numquid ingressus es profunda maris et in novissimis abyssis deambulasti;
<Vulgate Job.38.17> numquid apertae tibi sunt portae mortis et ostia tenebrosa vidisti;
<Vulgate Job.38.18> numquid considerasti latitudines terrae indica mihi si nosti omnia;
<Vulgate Job.38.19> in qua via habitet lux et tenebrarum quis locus sit;
<Vulgate Job.38.20> ut ducas unumquodque ad terminos suos et intellegas semitas domus eius;
<Vulgate Job.38.21> sciebas tunc quod nasciturus esses et numerum dierum tuorum noveras;
<Vulgate Job.38.22> numquid ingressus es thesauros nivis aut thesauros grandinis aspexisti;
<Vulgate Job.38.23> quae praeparavi in tempus hostis in diem pugnae et belli;
<Vulgate Job.38.24> per quam viam spargitur lux dividitur aestus super terram;
<Vulgate Job.38.25> quis dedit vehementissimo imbri cursum et viam sonantis tonitrui;
<Vulgate Job.38.26> ut plueret super terram absque homine in deserto ubi nullus mortalium commoratur;
<Vulgate Job.38.27> ut impleret inviam et desolatam et produceret herbas virentes;
<Vulgate Job.38.28> quis est pluviae pater vel quis genuit stillas roris;
<Vulgate Job.38.29> de cuius utero egressa est glacies et gelu de caelo quis genuit;
<Vulgate Job.38.30> in similitudinem lapidis aquae durantur et superficies abyssi constringitur;
<Vulgate Job.38.31> numquid coniungere valebis micantes stellas Pliadis aut gyrum Arcturi poteris dissipare;
<Vulgate Job.38.32> numquid producis luciferum in tempore suo et vesperum super filios terrae consurgere facis;
<Vulgate Job.38.33> numquid nosti ordinem caeli et pones rationem eius in terra;
<Vulgate Job.38.34> numquid elevabis in nebula vocem tuam et impetus aquarum operiet te;
<Vulgate Job.38.35> numquid mittes fulgura et ibunt et revertentia dicent tibi adsumus;
<Vulgate Job.38.36> quis posuit in visceribus hominis sapientiam vel quis dedit gallo intellegentiam;
<Vulgate Job.38.37> quis enarravit caelorum rationem et concentum caeli quis dormire faciet;
<Vulgate Job.38.38> quando fundebatur pulvis in terram et glebae conpingebantur;
<Vulgate Job.38.39> numquid capies leaenae praedam et animam catulorum eius implebis;
<Vulgate Job.38.40> quando cubant in antris et in specubus insidiantur;
<Vulgate Job.38.41> quis praeparat corvo escam suam quando pulli eius ad Deum clamant vagantes eo quod non habeant cibos;
<Vulgate Job.39.1> numquid nosti tempus partus hibicum in petris vel parturientes cervas observasti;
<Vulgate Job.39.2> dinumerasti menses conceptus earum et scisti tempus partus earum;
<Vulgate Job.39.3> incurvantur ad fetum et pariunt et rugitus emittunt;
<Vulgate Job.39.4> separantur filii earum pergunt ad pastum egrediuntur et non revertuntur ad eas;
<Vulgate Job.39.5> quis dimisit onagrum liberum et vincula eius quis solvit;
<Vulgate Job.39.6> cui dedi in solitudine domum et tabernacula eius in terra salsuginis;
<Vulgate Job.39.7> contemnit multitudinem civitatis clamorem exactoris non audit;
<Vulgate Job.39.8> circumspicit montes pascuae suae et virentia quaeque perquirit;
<Vulgate Job.39.9> numquid volet rinoceros servire tibi aut morabitur ad praesepe tuum;
<Vulgate Job.39.10> numquid alligabis rinocerota ad arandum loro tuo aut confringet glebas vallium post te;
<Vulgate Job.39.11> numquid fiduciam habebis in magna fortitudine eius et derelinques ei labores tuos;
<Vulgate Job.39.12> numquid credes ei quoniam reddat sementem tibi et aream tuam congreget;
<Vulgate Job.39.13> pinna strutionum similis est pinnis herodii et accipitris;
<Vulgate Job.39.14> quando derelinquit in terra ova sua tu forsitan in pulvere calefacis ea;
<Vulgate Job.39.15> obliviscitur quod pes conculcet ea aut bestiae agri conterant;
<Vulgate Job.39.16> duratur ad filios suos quasi non sint sui frustra laboravit nullo timore cogente;
<Vulgate Job.39.17> privavit enim eam Deus sapientia nec dedit illi intellegentiam;
<Vulgate Job.39.18> cum tempus fuerit in altum alas erigit deridet equitem et ascensorem eius;
<Vulgate Job.39.19> numquid praebebis equo fortitudinem aut circumdabis collo eius hinnitum;
<Vulgate Job.39.20> numquid suscitabis eum quasi lucustas gloria narium eius terror;
<Vulgate Job.39.21> terram ungula fodit exultat audacter in occursum pergit armatis;
<Vulgate Job.39.22> contemnit pavorem nec cedit gladio;
<Vulgate Job.39.23> super ipsum sonabit faretra vibrabit hasta et clypeus;
<Vulgate Job.39.24> fervens et fremens sorbet terram nec reputat tubae sonare clangorem;
<Vulgate Job.39.25> ubi audierit bucinam dicet va procul odoratur bellum exhortationem ducum et ululatum exercitus;
<Vulgate Job.39.26> numquid per sapientiam tuam plumescit accipiter expandens alas suas ad austrum;
<Vulgate Job.39.27> aut ad praeceptum tuum elevabitur aquila et in arduis ponet nidum suum;
<Vulgate Job.39.28> in petris manet et in praeruptis silicibus commoratur atque inaccessis rupibus;
<Vulgate Job.39.29> inde contemplatur escam et de longe oculi eius prospiciunt;
<Vulgate Job.39.30> pulli eius lambent sanguinem et ubicumque cadaver fuerit statim adest;
<Vulgate Job.39.31> et adiecit Dominus et locutus est ad Iob;
<Vulgate Job.39.32> numquid qui contendit cum Deo tam facile conquiescit utique qui arguit Deum debet respondere ei;
<Vulgate Job.39.33> respondens autem Iob Domino dixit;
<Vulgate Job.39.34> qui leviter locutus sum respondere quid possum manum meam ponam super os meum;
<Vulgate Job.39.35> unum locutus sum quod utinam non dixissem et alterum quibus ultra non addam;
<Vulgate Job.40.1> respondens autem Dominus Iob de turbine ait;
<Vulgate Job.40.2> accinge sicut vir lumbos tuos interrogabo te et indica mihi;
<Vulgate Job.40.3> numquid irritum facies iudicium meum et condemnabis me ut tu iustificeris;
<Vulgate Job.40.4> et si habes brachium sicut Deus et si voce simili tonas;
<Vulgate Job.40.5> circumda tibi decorem et in sublime erigere et esto gloriosus et speciosis induere vestibus;
<Vulgate Job.40.6> disperge superbos furore tuo et respiciens omnem arrogantem humilia;
<Vulgate Job.40.7> respice cunctos superbos et confunde eos et contere impios in loco suo;
<Vulgate Job.40.8> absconde eos in pulvere simul et facies eorum demerge in foveam;
<Vulgate Job.40.9> et ego confitebor quod salvare te possit dextera tua;
<Vulgate Job.40.10> ecce Behemoth quem feci tecum faenum quasi bos comedet;
<Vulgate Job.40.11> fortitudo eius in lumbis eius et virtus illius in umbilicis ventris eius;
<Vulgate Job.40.12> constringit caudam suam quasi cedrum nervi testiculorum eius perplexi sunt;
<Vulgate Job.40.13> ossa eius velut fistulae aeris cartilago illius quasi lamminae ferreae;
<Vulgate Job.40.14> ipse principium est viarum Dei qui fecit eum adplicabit gladium eius;
<Vulgate Job.40.15> huic montes herbas ferunt omnes bestiae agri ludent ibi;
<Vulgate Job.40.16> sub umbra dormit in secreto calami et locis humentibus;
<Vulgate Job.40.17> protegunt umbrae umbram eius circumdabunt eum salices torrentis;
<Vulgate Job.40.18> ecce absorbebit fluvium et non mirabitur habet fiduciam quod influat Iordanis in os eius;
<Vulgate Job.40.19> in oculis eius quasi hamo capiet eum et in sudibus perforabit nares eius;
<Vulgate Job.40.20> an extrahere poteris Leviathan hamo et fune ligabis linguam eius;
<Vulgate Job.40.21> numquid pones circulum in naribus eius et armilla perforabis maxillam eius;
<Vulgate Job.40.22> numquid multiplicabit ad te preces aut loquetur tibi mollia;
<Vulgate Job.40.23> numquid feriet tecum pactum et accipies eum servum sempiternum;
<Vulgate Job.40.24> numquid inludes ei quasi avi aut ligabis illum ancillis tuis;
<Vulgate Job.40.25> concident eum amici divident illum negotiatores;
<Vulgate Job.40.26> numquid implebis sagenas pelle eius et gurgustium piscium capite illius;
<Vulgate Job.40.27> pone super eum manum tuam memento belli nec ultra addas loqui;
<Vulgate Job.40.28> ecce spes eius frustrabitur eum et videntibus cunctis praecipitabitur;
<Vulgate Job.41.1> non quasi crudelis suscitabo eum quis enim resistere potest vultui meo;
<Vulgate Job.41.2> quis ante dedit mihi ut reddam ei omnia quae sub caelo sunt mea sunt;
<Vulgate Job.41.3> non parcam ei et verbis potentibus et ad deprecandum conpositis;
<Vulgate Job.41.4> quis revelavit faciem indumenti eius et in medium oris eius quis intrabit;
<Vulgate Job.41.5> portas vultus eius quis aperiet per gyrum dentium eius formido;
<Vulgate Job.41.6> corpus illius quasi scuta fusilia et conpactum squamis se prementibus;
<Vulgate Job.41.7> una uni coniungitur et ne spiraculum quidem incedit per eas;
<Vulgate Job.41.8> una alteri adherebunt et tenentes se nequaquam separabuntur;
<Vulgate Job.41.9> sternutatio eius splendor ignis et oculi eius ut palpebrae diluculi;
<Vulgate Job.41.10> de ore eius lampades procedunt sicut taedae ignis accensae;
<Vulgate Job.41.11> de naribus eius procedit fumus sicut ollae succensae atque ferventis;
<Vulgate Job.41.12> halitus eius prunas ardere facit et flamma de ore eius egreditur;
<Vulgate Job.41.13> in collo eius morabitur fortitudo et faciem eius praecedet egestas;
<Vulgate Job.41.14> membra carnium eius coherentia sibi mittet contra eum fulmina et ad locum alium non ferentur;
<Vulgate Job.41.15> cor eius indurabitur quasi lapis et stringetur quasi malleatoris incus;
<Vulgate Job.41.16> cum sublatus fuerit timebunt angeli et territi purgabuntur;
<Vulgate Job.41.17> cum adprehenderit eum gladius subsistere non poterit neque hasta neque torax;
<Vulgate Job.41.18> reputabit enim quasi paleas ferrum et quasi lignum putridum aes;
<Vulgate Job.41.19> non fugabit eum vir sagittarius in stipulam versi sunt ei lapides fundae;
<Vulgate Job.41.20> quasi stipulam aestimabit malleum et deridebit vibrantem hastam;
<Vulgate Job.41.21> sub ipso erunt radii solis sternet sibi aurum quasi lutum;
<Vulgate Job.41.22> fervescere faciet quasi ollam profundum mare ponet quasi cum unguenta bulliunt;
<Vulgate Job.41.23> post eum lucebit semita aestimabit abyssum quasi senescentem;
<Vulgate Job.41.24> non est super terram potestas quae conparetur ei qui factus est ut nullum timeret;
<Vulgate Job.41.25> omne sublime videt ipse est rex super universos filios superbiae;
<Vulgate Job.42.1> respondens autem Iob Domino dixit;
<Vulgate Job.42.2> scio quia omnia potes et nulla te latet cogitatio;
<Vulgate Job.42.3> quis est iste qui celat consilium absque scientia ideo insipienter locutus sum et quae ultra modum excederent scientiam meam;
<Vulgate Job.42.4> audi et ego loquar interrogabo et ostende mihi;
<Vulgate Job.42.5> auditu auris audivi te nunc autem oculus meus videt te;
<Vulgate Job.42.6> idcirco ipse me reprehendo et ago paenitentiam in favilla et cinere;
<Vulgate Job.42.7> postquam autem locutus est Dominus verba haec ad Iob dixit ad Eliphaz Themaniten iratus est furor meus in te et in duos amicos tuos quoniam non estis locuti coram me rectum sicut servus meus Iob;
<Vulgate Job.42.8> sumite igitur vobis septem tauros et septem arietes et ite ad servum meum Iob et offerte holocaustum pro vobis Iob autem servus meus orabit pro vobis faciem eius suscipiam ut non vobis inputetur stultitia neque enim locuti estis ad me recta sicut servus meus Iob;
<Vulgate Job.42.9> abierunt ergo Eliphaz Themanites et Baldad Suites et Sophar Naamathites et fecerunt sicut locutus fuerat ad eos Dominus et suscepit Dominus faciem Iob;
<Vulgate Job.42.10> Dominus quoque conversus est ad paenitentiam Iob cum oraret ille pro amicis suis et addidit Dominus omnia quaecumque fuerant Iob duplicia;
<Vulgate Job.42.11> venerunt autem ad eum omnes fratres sui et universae sorores suae et cuncti qui noverant eum prius et comederunt cum eo panem in domo eius et moverunt super eum caput et consolati sunt eum super omni malo quod intulerat Dominus super eum et dederunt ei unusquisque ovem unam et inaurem auream unam;
<Vulgate Job.42.12> Dominus autem benedixit novissimis Iob magis quam principio eius et facta sunt ei quattuordecim milia ovium et sex milia camelorum et mille iuga boum et mille asinae;
<Vulgate Job.42.13> et fuerunt ei septem filii et filiae tres;
<Vulgate Job.42.14> et vocavit nomen unius Diem et nomen secundae Cassia et nomen tertiae Cornu stibii;
<Vulgate Job.42.15> non sunt autem inventae mulieres speciosae sicut filiae Iob in universa terra deditque eis pater suus hereditatem inter fratres earum;
<Vulgate Job.42.16> vixit autem Iob post haec centum quadraginta annis et vidit filios suos et filios filiorum suorum usque ad quartam generationem et mortuus est senex et plenus dierum;
