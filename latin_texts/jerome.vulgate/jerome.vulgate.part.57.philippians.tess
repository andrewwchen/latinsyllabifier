<Vulgate Philippians.1.1> Paulus et Timotheus servi Iesu Christi omnibus sanctis in Christo Iesu qui sunt Philippis cum episcopis et diaconis;
<Vulgate Philippians.1.2> gratia vobis et pax a Deo Patre nostro et Domino Iesu Christo;
<Vulgate Philippians.1.3> gratias ago Deo meo in omni memoria vestri;
<Vulgate Philippians.1.4> semper in cunctis orationibus meis pro omnibus vobis cum gaudio deprecationem faciens;
<Vulgate Philippians.1.5> super communicatione vestra in evangelio a prima die usque nunc;
<Vulgate Philippians.1.6> confidens hoc ipsum quia qui coepit in vobis opus bonum perficiet usque in diem Christi Iesu;
<Vulgate Philippians.1.7> sicut est mihi iustum hoc sentire pro omnibus vobis eo quod habeam in corde vos et in vinculis meis et in defensione et confirmatione evangelii socios gaudii mei omnes vos esse;
<Vulgate Philippians.1.8> testis enim mihi est Deus quomodo cupiam omnes vos in visceribus Christi Iesu;
<Vulgate Philippians.1.9> et hoc oro ut caritas vestra magis ac magis abundet in scientia et omni sensu;
<Vulgate Philippians.1.10> ut probetis potiora ut sitis sinceres et sine offensa in diem Christi;
<Vulgate Philippians.1.11> repleti fructu iustitiae per Christum Iesum in gloriam et laudem Dei;
<Vulgate Philippians.1.12> scire autem vos volo fratres quia quae circa me sunt magis ad profectum venerunt evangelii;
<Vulgate Philippians.1.13> ita ut vincula mea manifesta fierent in Christo in omni praetorio et in ceteris omnibus;
<Vulgate Philippians.1.14> et plures e fratribus in Domino confidentes vinculis meis abundantius audere sine timore verbum Dei loqui;
<Vulgate Philippians.1.15> quidam quidem et propter invidiam et contentionem quidam autem et propter bonam voluntatem Christum praedicant;
<Vulgate Philippians.1.16> quidam ex caritate scientes quoniam in defensionem evangelii positus sum;
<Vulgate Philippians.1.17> quidam autem ex contentione Christum adnuntiant non sincere existimantes pressuram se suscitare vinculis meis;
<Vulgate Philippians.1.18> quid enim dum omni modo sive per occasionem sive per veritatem Christus adnuntiatur et in hoc gaudeo sed et gaudebo;
<Vulgate Philippians.1.19> scio enim quia hoc mihi proveniet in salutem per vestram orationem et subministrationem Spiritus Iesu Christi;
<Vulgate Philippians.1.20> secundum expectationem et spem meam quia in nullo confundar sed in omni fiducia sicut semper et nunc magnificabitur Christus in corpore meo sive per vitam sive per mortem;
<Vulgate Philippians.1.21> mihi enim vivere Christus est et mori lucrum;
<Vulgate Philippians.1.22> quod si vivere in carne hic mihi fructus operis est et quid eligam ignoro;
<Vulgate Philippians.1.23> coartor autem e duobus desiderium habens dissolvi et cum Christo esse multo magis melius;
<Vulgate Philippians.1.24> permanere autem in carne magis necessarium est propter vos;
<Vulgate Philippians.1.25> et hoc confidens scio quia manebo et permanebo omnibus vobis ad profectum vestrum et gaudium fidei;
<Vulgate Philippians.1.26> ut gratulatio vestra abundet in Christo Iesu in me per meum adventum iterum ad vos;
<Vulgate Philippians.1.27> tantum digne evangelio Christi conversamini ut sive cum venero et videro vos sive absens audiam de vobis quia stetistis uno spiritu unianimes conlaborantes fide evangelii;
<Vulgate Philippians.1.28> et in nullo terreamini ab adversariis quae est illis causa perditionis vobis autem salutis et hoc a Deo;
<Vulgate Philippians.1.29> quia vobis donatum est pro Christo non solum ut in eum credatis sed ut etiam pro illo patiamini;
<Vulgate Philippians.1.30> eundem certamen habentes qualem et vidistis in me et nunc audistis de me;
<Vulgate Philippians.2.1> si qua ergo consolatio in Christo si quod solacium caritatis si qua societas spiritus si quid viscera et miserationes;
<Vulgate Philippians.2.2> implete gaudium meum ut idem sapiatis eandem caritatem habentes unianimes id ipsum sentientes;
<Vulgate Philippians.2.3> nihil per contentionem neque per inanem gloriam sed in humilitate superiores sibi invicem arbitrantes;
<Vulgate Philippians.2.4> non quae sua sunt singuli considerantes sed et ea quae aliorum;
<Vulgate Philippians.2.5> hoc enim sentite in vobis quod et in Christo Iesu;
<Vulgate Philippians.2.6> qui cum in forma Dei esset non rapinam arbitratus est esse se aequalem Deo;
<Vulgate Philippians.2.7> sed semet ipsum exinanivit formam servi accipiens in similitudinem hominum factus et habitu inventus ut homo;
<Vulgate Philippians.2.8> humiliavit semet ipsum factus oboediens usque ad mortem mortem autem crucis;
<Vulgate Philippians.2.9> propter quod et Deus illum exaltavit et donavit illi nomen super omne nomen;
<Vulgate Philippians.2.10> ut in nomine Iesu omne genu flectat caelestium et terrestrium et infernorum;
<Vulgate Philippians.2.11> et omnis lingua confiteatur quia Dominus Iesus Christus in gloria est Dei Patris;
<Vulgate Philippians.2.12> itaque carissimi mei sicut semper oboedistis non ut in praesentia mei tantum sed multo magis nunc in absentia mea cum metu et tremore vestram salutem operamini;
<Vulgate Philippians.2.13> Deus est enim qui operatur in vobis et velle et perficere pro bona voluntate;
<Vulgate Philippians.2.14> omnia autem facite sine murmurationibus et haesitationibus;
<Vulgate Philippians.2.15> ut sitis sine querella et simplices filii Dei sine reprehensione in medio nationis pravae et perversae inter quos lucetis sicut luminaria in mundo;
<Vulgate Philippians.2.16> verbum vitae continentes ad gloriam meam in die Christi quia non in vacuum cucurri neque in vacuum laboravi;
<Vulgate Philippians.2.17> sed et si immolor supra sacrificium et obsequium fidei vestrae gaudeo et congratulor omnibus vobis;
<Vulgate Philippians.2.18> id ipsum autem et vos gaudete et congratulamini mihi;
<Vulgate Philippians.2.19> spero autem in Domino Iesu Timotheum cito me mittere ad vos ut et ego bono animo sim cognitis quae circa vos sunt;
<Vulgate Philippians.2.20> neminem enim habeo tam unianimem qui sincera affectione pro vobis sollicitus sit;
<Vulgate Philippians.2.21> omnes enim sua quaerunt non quae sunt Christi Iesu;
<Vulgate Philippians.2.22> experimentum autem eius cognoscite quoniam sicut patri filius mecum servivit in evangelium;
<Vulgate Philippians.2.23> hunc igitur spero me mittere mox ut videro quae circa me sunt;
<Vulgate Philippians.2.24> confido autem in Domino quoniam et ipse veniam ad vos cito;
<Vulgate Philippians.2.25> necessarium autem existimavi Epafroditum fratrem et cooperatorem et commilitonem meum vestrum autem apostolum et ministrum necessitatis meae mittere ad vos;
<Vulgate Philippians.2.26> quoniam quidem omnes vos desiderabat et maestus erat propterea quod audieratis illum infirmatum;
<Vulgate Philippians.2.27> nam et infirmatus est usque ad mortem sed Deus misertus est eius non solum autem eius verum etiam et mei ne tristitiam super tristitiam haberem;
<Vulgate Philippians.2.28> festinantius ergo misi illum ut viso eo iterum gaudeatis et ego sine tristitia sim;
<Vulgate Philippians.2.29> excipite itaque illum cum omni gaudio in Domino et eiusmodi cum honore habetote;
<Vulgate Philippians.2.30> quoniam propter opus Christi usque ad mortem accessit tradens animam suam ut impleret id quod ex vobis deerat erga meum obsequium;
<Vulgate Philippians.3.1> de cetero fratres mei gaudete in Domino eadem vobis scribere mihi quidem non pigrum vobis autem necessarium;
<Vulgate Philippians.3.2> videte canes videte malos operarios videte concisionem;
<Vulgate Philippians.3.3> nos enim sumus circumcisio qui spiritu Deo servimus et gloriamur in Christo Iesu et non in carne fiduciam habentes;
<Vulgate Philippians.3.4> quamquam ego habeam confidentiam et in carne si quis alius videtur confidere in carne ego magis;
<Vulgate Philippians.3.5> circumcisus octava die ex genere Israhel de tribu Beniamin Hebraeus ex Hebraeis secundum legem Pharisaeus;
<Vulgate Philippians.3.6> secundum aemulationem persequens ecclesiam Dei secundum iustitiam quae in lege est conversatus sine querella;
<Vulgate Philippians.3.7> sed quae mihi fuerunt lucra haec arbitratus sum propter Christum detrimenta;
<Vulgate Philippians.3.8> verumtamen existimo omnia detrimentum esse propter eminentem scientiam Iesu Christi Domini mei propter quem omnia detrimentum feci et arbitror ut stercora ut Christum lucri faciam;
<Vulgate Philippians.3.9> et inveniar in illo non habens meam iustitiam quae ex lege est sed illam quae ex fide est Christi quae ex Deo est iustitia in fide;
<Vulgate Philippians.3.10> ad agnoscendum illum et virtutem resurrectionis eius et societatem passionum illius configuratus morti eius;
<Vulgate Philippians.3.11> si quo modo occurram ad resurrectionem quae est ex mortuis;
<Vulgate Philippians.3.12> non quod iam acceperim aut iam perfectus sim sequor autem si conprehendam in quo et conprehensus sum a Christo Iesu;
<Vulgate Philippians.3.13> fratres ego me non arbitror conprehendisse unum autem quae quidem retro sunt obliviscens ad ea vero quae sunt in priora extendens me;
<Vulgate Philippians.3.14> ad destinatum persequor ad bravium supernae vocationis Dei in Christo Iesu;
<Vulgate Philippians.3.15> quicumque ergo perfecti hoc sentiamus et si quid aliter sapitis et hoc vobis Deus revelabit;
<Vulgate Philippians.3.16> verumtamen ad quod pervenimus ut idem sapiamus et in eadem permaneamus regula;
<Vulgate Philippians.3.17> imitatores mei estote fratres et observate eos qui ita ambulant sicut habetis formam nos;
<Vulgate Philippians.3.18> multi enim ambulant quos saepe dicebam vobis nunc autem et flens dico inimicos crucis Christi;
<Vulgate Philippians.3.19> quorum finis interitus quorum deus venter et gloria in confusione ipsorum qui terrena sapiunt;
<Vulgate Philippians.3.20> nostra autem conversatio in caelis est unde etiam salvatorem expectamus Dominum Iesum Christum;
<Vulgate Philippians.3.21> qui reformabit corpus humilitatis nostrae configuratum corpori claritatis suae secundum operationem qua possit etiam subicere sibi omnia;
<Vulgate Philippians.4.1> itaque fratres mei carissimi et desiderantissimi gaudium meum et corona mea sic state in Domino carissimi;
<Vulgate Philippians.4.2> Euhodiam rogo et Syntychen deprecor id ipsum sapere in Domino;
<Vulgate Philippians.4.3> etiam rogo et te germane conpar adiuva illas quae mecum laboraverunt in evangelio cum Clemente et ceteris adiutoribus meis quorum nomina sunt in libro vitae;
<Vulgate Philippians.4.4> gaudete in Domino semper iterum dico gaudete;
<Vulgate Philippians.4.5> modestia vestra nota sit omnibus hominibus Dominus prope;
<Vulgate Philippians.4.6> nihil solliciti sitis sed in omni oratione et obsecratione cum gratiarum actione petitiones vestrae innotescant apud Deum;
<Vulgate Philippians.4.7> et pax Dei quae exsuperat omnem sensum custodiat corda vestra et intellegentias vestras in Christo Iesu;
<Vulgate Philippians.4.8> de cetero fratres quaecumque sunt vera quaecumque pudica quaecumque iusta quaecumque sancta quaecumque amabilia quaecumque bonae famae si qua virtus si qua laus haec cogitate;
<Vulgate Philippians.4.9> quae et didicistis et accepistis et audistis et vidistis in me haec agite et Deus pacis erit vobiscum;
<Vulgate Philippians.4.10> gavisus sum autem in Domino vehementer quoniam tandem aliquando refloruistis pro me sentire sicut et sentiebatis occupati autem eratis;
<Vulgate Philippians.4.11> non quasi propter penuriam dico ego enim didici in quibus sum sufficiens esse;
<Vulgate Philippians.4.12> scio et humiliari scio et abundare ubique et in omnibus institutus sum et satiari et esurire et abundare et penuriam pati;
<Vulgate Philippians.4.13> omnia possum in eo qui me confortat;
<Vulgate Philippians.4.14> verumtamen bene fecistis communicantes tribulationi meae;
<Vulgate Philippians.4.15> scitis autem et vos Philippenses quod in principio evangelii quando profectus sum a Macedonia nulla mihi ecclesia communicavit in ratione dati et accepti nisi vos soli;
<Vulgate Philippians.4.16> quia et Thessalonicam et semel et bis in usum mihi misistis;
<Vulgate Philippians.4.17> non quia quaero datum sed requiro fructum abundantem in rationem vestram;
<Vulgate Philippians.4.18> habeo autem omnia et abundo repletus sum acceptis ab Epafrodito quae misistis odorem suavitatis hostiam acceptam placentem Deo;
<Vulgate Philippians.4.19> Deus autem meus impleat omne desiderium vestrum secundum divitias suas in gloria in Christo Iesu;
<Vulgate Philippians.4.20> Deo autem et Patri nostro gloria in saecula saeculorum amen;
<Vulgate Philippians.4.21> salutate omnem sanctum in Christo Iesu salutant vos qui mecum sunt fratres;
<Vulgate Philippians.4.22> salutant vos omnes sancti maxime autem qui de Caesaris domo sunt;
<Vulgate Philippians.4.23> gratia Domini Iesu Christi cum spiritu vestro amen;
