<Vulgate Titus.1.1> Paulus servus Dei apostolus autem Iesu Christi secundum fidem electorum Dei et agnitionem veritatis quae secundum pietatem est;
<Vulgate Titus.1.2> in spem vitae aeternae quam promisit qui non mentitur Deus ante tempora saecularia;
<Vulgate Titus.1.3> manifestavit autem temporibus suis verbum suum in praedicatione quae credita est mihi secundum praeceptum salvatoris nostri Dei;
<Vulgate Titus.1.4> Tito dilecto filio secundum communem fidem gratia et pax a Deo Patre et Christo Iesu salvatore nostro;
<Vulgate Titus.1.5> huius rei gratia reliqui te Cretae ut ea quae desunt corrigas et constituas per civitates presbyteros sicut ego tibi disposui;
<Vulgate Titus.1.6> si quis sine crimine est unius uxoris vir filios habens fideles non in accusatione luxuriae aut non subditos;
<Vulgate Titus.1.7> oportet enim episcopum sine crimine esse sicut Dei dispensatorem non superbum non iracundum non vinolentum non percussorem non turpilucri cupidum;
<Vulgate Titus.1.8> sed hospitalem benignum sobrium iustum sanctum continentem;
<Vulgate Titus.1.9> amplectentem eum qui secundum doctrinam est fidelem sermonem ut potens sit et exhortari in doctrina sana et eos qui contradicunt arguere;
<Vulgate Titus.1.10> sunt enim multi et inoboedientes vaniloqui et seductores maxime qui de circumcisione sunt;
<Vulgate Titus.1.11> quos oportet redargui qui universas domos subvertunt docentes quae non oportet turpis lucri gratia;
<Vulgate Titus.1.12> dixit quidam ex illis proprius ipsorum propheta Cretenses semper mendaces malae bestiae ventres pigri;
<Vulgate Titus.1.13> testimonium hoc verum est quam ob causam increpa illos dure ut sani sint in fide;
<Vulgate Titus.1.14> non intendentes iudaicis fabulis et mandatis hominum aversantium se a veritate;
<Vulgate Titus.1.15> omnia munda mundis coinquinatis autem et infidelibus nihil mundum sed inquinatae sunt eorum et mens et conscientia;
<Vulgate Titus.1.16> confitentur se nosse Deum factis autem negant cum sunt abominati et incredibiles et ad omne opus bonum reprobi;
<Vulgate Titus.2.1> tu autem loquere quae decet sanam doctrinam;
<Vulgate Titus.2.2> senes ut sobrii sint pudici prudentes sani fide dilectione patientia;
<Vulgate Titus.2.3> anus similiter in habitu sancto non criminatrices non vino multo servientes bene docentes;
<Vulgate Titus.2.4> ut prudentiam doceant adulescentulas ut viros suos ament filios diligant;
<Vulgate Titus.2.5> prudentes castas domus curam habentes benignas subditas suis viris ut non blasphemetur verbum Dei;
<Vulgate Titus.2.6> iuvenes similiter hortare ut sobrii sint;
<Vulgate Titus.2.7> in omnibus te ipsum praebe exemplum bonorum operum in doctrina integritatem gravitatem;
<Vulgate Titus.2.8> verbum sanum inreprehensibilem ut is qui ex adverso est vereatur nihil habens malum dicere de nobis;
<Vulgate Titus.2.9> servos dominis suis subditos esse in omnibus placentes non contradicentes;
<Vulgate Titus.2.10> non fraudantes, sed in omnibus fidem bonam ostendentes ut doctrinam salutaris nostri Dei ornent in omnibus;
<Vulgate Titus.2.11> apparuit enim gratia Dei salutaris omnibus hominibus;
<Vulgate Titus.2.12> erudiens nos ut abnegantes impietatem et saecularia desideria sobrie et iuste et pie vivamus in hoc saeculo;
<Vulgate Titus.2.13> expectantes beatam spem et adventum gloriae magni Dei et salvatoris nostri Iesu Christi;
<Vulgate Titus.2.14> qui dedit semet ipsum pro nobis ut nos redimeret ab omni iniquitate et mundaret sibi populum acceptabilem sectatorem bonorum operum;
<Vulgate Titus.2.15> haec loquere et exhortare et argue cum omni imperio nemo te contemnat;
<Vulgate Titus.3.1> admone illos principibus et potestatibus subditos esse dicto oboedire ad omne opus bonum paratos esse;
<Vulgate Titus.3.2> neminem blasphemare non litigiosos esse modestos omnem ostendentes mansuetudinem ad omnes homines;
<Vulgate Titus.3.3> eramus enim et nos aliquando insipientes increduli errantes servientes desideriis et voluptatibus variis in malitia et invidia agentes odibiles odientes invicem;
<Vulgate Titus.3.4> cum autem benignitas et humanitas apparuit salvatoris nostri Dei;
<Vulgate Titus.3.5> non ex operibus iustitiae quae fecimus nos sed secundum suam misericordiam salvos nos fecit per lavacrum regenerationis et renovationis Spiritus Sancti;
<Vulgate Titus.3.6> quem effudit in nos abunde per Iesum Christum salvatorem nostrum;
<Vulgate Titus.3.7> ut iustificati gratia ipsius heredes simus secundum spem vitae aeternae;
<Vulgate Titus.3.8> fidelis sermo est et de his volo te confirmare ut curent bonis operibus praeesse qui credunt Deo haec sunt bona et utilia hominibus;
<Vulgate Titus.3.9> stultas autem quaestiones et genealogias et contentiones et pugnas legis devita sunt enim inutiles et vanae;
<Vulgate Titus.3.10> hereticum hominem post unam et secundam correptionem devita;
<Vulgate Titus.3.11> sciens quia subversus est qui eiusmodi est et delinquit proprio iudicio condemnatus;
<Vulgate Titus.3.12> cum misero ad te Arteman aut Tychicum festina ad me venire Nicopolim ibi enim statui hiemare;
<Vulgate Titus.3.13> Zenan legis peritum et Apollo sollicite praemitte ut nihil illis desit;
<Vulgate Titus.3.14> discant autem et nostri bonis operibus praeesse ad usus necessarios ut non sint infructuosi;
<Vulgate Titus.3.15> salutant te qui mecum sunt omnes saluta qui nos amant in fide gratia Dei cum omnibus vobis amen;
