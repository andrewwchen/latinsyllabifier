<Vulgate Prayer of Manasseh.1.1> Domine Deus omnipotens patrum nostrorum, Abraham, Isaac et Iacob et semini eorum iusto,
<Vulgate Prayer of Manasseh.1.2> qui fecisti caelum et terram cum omni ornatu eorum,
<Vulgate Prayer of Manasseh.1.3> qui signasti mare verbo praecepti tui, qui conclusisti abyssum et signasti terribili et laudabili nomini tuo,
<Vulgate Prayer of Manasseh.1.4> quod omnes pavent et tremunt a vultu virtutis tuae.
<Vulgate Prayer of Manasseh.1.5> et insustentabilis ira super peccatores comminationis tuae,
<Vulgate Prayer of Manasseh.1.6> inmensa vero et investigabilis misericordia promissionis tuae,
<Vulgate Prayer of Manasseh.1.7> quoniam tu es Dominus altissimus super omnem terram, longanimis et multum misericors et paenitens super malitias hominum. tu autem Domine, secundum bonitatem tuam promisisti paenitentiam remissionis peccatorum,
<Vulgate Prayer of Manasseh.1.8> et tu Deus iustorum, non posuisti paenitentiam iustis Abraham, Isaac et Iacob, his qui tibi non peccaverunt.
<Vulgate Prayer of Manasseh.1.9> quoniam peccavi super numerum harenae maris, multiplicatae sunt iniquitates meae.
<Vulgate Prayer of Manasseh.1.10> incurvatus sum multo vinculo ferri et non est respiratio mihi, quia excitavi iracundiam tuam et malum coram te feci, statuens abominationes et multiplicans offensiones.
<Vulgate Prayer of Manasseh.1.11> et nunc flecto genua cordis mei, precans ad te bonitatem, Domine.
<Vulgate Prayer of Manasseh.1.12> peccavi Domine, peccavi et iniquitatem meam agnosco.
<Vulgate Prayer of Manasseh.1.13> peto rogans te Domine remitte mihi, remitte mihi, ne simul perdas me cum iniquitatibus meis neque in aeternum reserves mala mihi,
<Vulgate Prayer of Manasseh.1.14> quia indignum salvabis me secundum magnam misericordiam tuam.
<Vulgate Prayer of Manasseh.1.15> et laudabo te semper omnibus diebus vitae meae quoniam te laudat omnis virtus caelorum et tibi est gloria in saecula saeculorum, amen.