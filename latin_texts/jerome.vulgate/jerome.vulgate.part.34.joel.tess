<Vulgate Joel.1.1> verbum Domini quod factum est ad Iohel filium Fatuhel;
<Vulgate Joel.1.2> audite hoc senes et auribus percipite omnes habitatores terrae si factum est istud in diebus vestris aut in diebus patrum vestrorum;
<Vulgate Joel.1.3> super hoc filiis vestris narrate et filii vestri filiis suis et filii eorum generationi alterae;
<Vulgate Joel.1.4> residuum erucae comedit lucusta et residuum lucustae comedit bruchus et residuum bruchi comedit rubigo;
<Vulgate Joel.1.5> expergescimini ebrii et flete et ululate omnes qui bibitis vinum in dulcedine quoniam periit ab ore vestro;
<Vulgate Joel.1.6> gens enim ascendit super terram meam fortis et innumerabilis dentes eius ut dentes leonis et molares eius ut catuli leonis;
<Vulgate Joel.1.7> posuit vineam meam in desertum et ficum meam decorticavit nudans spoliavit eam et proiecit albi facti sunt rami eius;
<Vulgate Joel.1.8> plange quasi virgo accincta sacco super virum pubertatis suae;
<Vulgate Joel.1.9> periit sacrificium et libatio de domo Domini luxerunt sacerdotes ministri Domini;
<Vulgate Joel.1.10> depopulata est regio luxit humus quoniam devastatum est triticum confusum est vinum elanguit oleum;
<Vulgate Joel.1.11> confusi sunt agricolae ululaverunt vinitores super frumento et hordeo quia periit messis agri;
<Vulgate Joel.1.12> vinea confusa est et ficus elanguit malogranatum et palma et malum et omnia ligna agri aruerunt quia confusum est gaudium a filiis hominum;
<Vulgate Joel.1.13> accingite vos et plangite sacerdotes ululate ministri altaris ingredimini cubate in sacco ministri Dei mei quoniam interiit de domo Dei vestri sacrificium et libatio;
<Vulgate Joel.1.14> sanctificate ieiunium vocate coetum congregate senes omnes habitatores terrae in domum Dei vestri et clamate ad Dominum;
<Vulgate Joel.1.15> a a a diei quia prope est dies Domini et quasi vastitas a potente veniet;
<Vulgate Joel.1.16> numquid non coram oculis vestris alimenta perierunt de domo Dei nostri laetitia et exultatio;
<Vulgate Joel.1.17> conputruerunt iumenta in stercore suo demolita sunt horrea dissipatae sunt apothecae quoniam confusum est triticum;
<Vulgate Joel.1.18> quid ingemuit animal mugierunt greges armenti quia non est pascua eis sed et greges pecorum disperierunt;
<Vulgate Joel.1.19> ad te Domine clamabo quia ignis comedit speciosa deserti et flamma succendit omnia ligna regionis;
<Vulgate Joel.1.20> sed et bestiae agri quasi area sitiens imbrem suspexerunt ad te quoniam exsiccati sunt fontes aquarum et ignis devoravit speciosa deserti;
<Vulgate Joel.2.1> canite tuba in Sion ululate in monte sancto meo conturbentur omnes habitatores terrae quia venit dies Domini quia prope est;
<Vulgate Joel.2.2> dies tenebrarum et caliginis dies nubis et turbinis quasi mane expansum super montes populus multus et fortis similis ei non fuit a principio et post eum non erit usque in annos generationis et generationis;
<Vulgate Joel.2.3> ante faciem eius ignis vorans et post eum exurens flamma quasi hortus voluptatis terra coram eo et post eum solitudo deserti neque est qui effugiat eum;
<Vulgate Joel.2.4> quasi aspectus equorum aspectus eorum et quasi equites sic current;
<Vulgate Joel.2.5> sicut sonitus quadrigarum super capita montium exilient sicut sonitus flammae ignis devorantis stipulam velut populus fortis praeparatus ad proelium;
<Vulgate Joel.2.6> a facie eius cruciabuntur populi omnes vultus redigentur in ollam;
<Vulgate Joel.2.7> sicut fortes current quasi viri bellatores ascendent murum vir in viis suis gradietur et non declinabunt a semitis suis;
<Vulgate Joel.2.8> unusquisque fratrem suum non coartabit singuli in calle suo ambulabunt sed et per fenestras cadent et non demolientur;
<Vulgate Joel.2.9> urbem ingredientur in muro current domos conscendent per fenestras intrabunt quasi fur;
<Vulgate Joel.2.10> a facie eius contremuit terra moti sunt caeli sol et luna obtenebrati sunt et stellae retraxerunt splendorem suum;
<Vulgate Joel.2.11> et Dominus dedit vocem suam ante faciem exercitus sui quia multa sunt nimis castra eius quia fortia et facientia verbum eius magnus enim dies Domini et terribilis valde et quis sustinebit eum;
<Vulgate Joel.2.12> nunc ergo dicit Dominus convertimini ad me in toto corde vestro in ieiunio et in fletu et in planctu;
<Vulgate Joel.2.13> et scindite corda vestra et non vestimenta vestra et convertimini ad Dominum Deum vestrum quia benignus et misericors est patiens et multae misericordiae et praestabilis super malitia;
<Vulgate Joel.2.14> quis scit si convertatur et ignoscat et relinquat post se benedictionem sacrificium et libamen Domino Deo nostro;
<Vulgate Joel.2.15> canite tuba in Sion sanctificate ieiunium vocate coetum;
<Vulgate Joel.2.16> congregate populum sanctificate ecclesiam coadunate senes congregate parvulos et sugentes ubera egrediatur sponsus de cubili suo et sponsa de thalamo suo;
<Vulgate Joel.2.17> inter vestibulum et altare plorabunt sacerdotes ministri Domini et dicent parce Domine populo tuo et ne des hereditatem tuam in obprobrium ut dominentur eis nationes quare dicunt in populis ubi est Deus eorum;
<Vulgate Joel.2.18> zelatus est Dominus terram suam et pepercit populo suo;
<Vulgate Joel.2.19> et respondit Dominus et dixit populo suo ecce ego mittam vobis frumentum et vinum et oleum et replebimini eo et non dabo vos ultra obprobrium in gentibus;
<Vulgate Joel.2.20> et eum qui ab aquilone est procul faciam a vobis et expellam eum in terram inviam et desertam faciem eius contra mare orientale et extremum eius ad mare novissimum et ascendet fetor eius et ascendet putredo eius quia superbe egit;
<Vulgate Joel.2.21> noli timere terra exulta et laetare quoniam magnificavit Dominus ut faceret;
<Vulgate Joel.2.22> nolite timere animalia regionis quia germinaverunt speciosa deserti quia lignum adtulit fructum suum ficus et vinea dederunt virtutem suam;
<Vulgate Joel.2.23> et filii Sion exultate et laetamini in Domino Deo vestro quia dedit vobis doctorem iustitiae et descendere faciet ad vos imbrem matutinum et serotinum in principio;
<Vulgate Joel.2.24> et implebuntur areae frumento et redundabunt torcularia vino et oleo;
<Vulgate Joel.2.25> et reddam vobis annos quos comedit lucusta bruchus et rubigo et eruca fortitudo mea magna quam misi in vos;
<Vulgate Joel.2.26> et comedetis vescentes et saturabimini et laudabitis nomen Domini Dei vestri qui fecit vobiscum mirabilia et non confundetur populus meus in sempiternum;
<Vulgate Joel.2.27> et scietis quia in medio Israhel ego sum et ego Dominus Deus vester et non est amplius et non confundetur populus meus in aeternum;
<Vulgate Joel.2.28> et erit post haec effundam spiritum meum super omnem carnem et prophetabunt filii vestri et filiae vestrae senes vestri somnia somniabunt et iuvenes vestri visiones videbunt;
<Vulgate Joel.2.29> sed et super servos et ancillas in diebus illis effundam spiritum meum;
<Vulgate Joel.2.30> et dabo prodigia in caelo et in terra sanguinem et ignem et vaporem fumi;
<Vulgate Joel.2.31> sol vertetur in tenebras et luna in sanguinem antequam veniat dies Domini magnus et horribilis;
<Vulgate Joel.2.32> et erit omnis qui invocaverit nomen Domini salvus erit quia in monte Sion et in Hierusalem erit salvatio sicut dixit Dominus et in residuis quos Dominus vocaverit;
<Vulgate Joel.3.1> quia ecce in diebus illis et in tempore illo cum convertero captivitatem Iuda et Hierusalem;
<Vulgate Joel.3.2> congregabo omnes gentes et deducam eas in valle Iosaphat et disceptabo cum eis ibi super populo meo et hereditate mea Israhel quos disperserunt in nationibus et terram meam diviserunt;
<Vulgate Joel.3.3> et super populum meum miserunt sortem et posuerunt puerum in prostibulum et puellam vendiderunt pro vino ut biberent;
<Vulgate Joel.3.4> verum quid vobis et mihi Tyrus et Sidon et omnis terminus Palestinorum numquid ultionem vos redditis mihi et si ulciscimini vos contra me cito velociter reddam vicissitudinem vobis super caput vestrum;
<Vulgate Joel.3.5> argentum enim meum et aurum tulistis et desiderabilia mea et pulcherrima intulistis in delubra vestra;
<Vulgate Joel.3.6> et filios Iuda et filios Hierusalem vendidistis filiis Graecorum ut longe faceretis eos de finibus suis;
<Vulgate Joel.3.7> ecce ego suscitabo eos de loco in quo vendidistis eos et convertam retributionem vestram in caput vestrum;
<Vulgate Joel.3.8> et vendam filios vestros et filias vestras in manibus filiorum Iuda et venundabunt eos Sabeis genti longinquae quia Dominus locutus est;
<Vulgate Joel.3.9> clamate hoc in gentibus sanctificate bellum suscitate robustos accedant ascendant omnes viri bellatores;
<Vulgate Joel.3.10> concidite aratra vestra in gladios et ligones vestros in lanceas infirmus dicat quia fortis ego sum;
<Vulgate Joel.3.11> erumpite et venite omnes gentes de circuitu et congregamini ibi occumbere faciet Dominus robustos tuos;
<Vulgate Joel.3.12> consurgant et ascendant gentes in vallem Iosaphat quia ibi sedebo ut iudicem omnes gentes in circuitu;
<Vulgate Joel.3.13> mittite falces quoniam maturavit messis venite et descendite quia plenum est torcular exuberant torcularia quia multiplicata est malitia eorum;
<Vulgate Joel.3.14> populi populi in valle concisionis quia iuxta est dies Domini in valle concisionis;
<Vulgate Joel.3.15> sol et luna obtenebricata sunt et stellae retraxerunt splendorem suum;
<Vulgate Joel.3.16> et Dominus de Sion rugiet et de Hierusalem dabit vocem suam et movebuntur caeli et terra et Dominus spes populi sui et fortitudo filiorum Israhel;
<Vulgate Joel.3.17> et scietis quia ego Dominus Deus vester habitans in Sion in monte sancto meo et erit Hierusalem sancta et alieni non transibunt per eam amplius;
<Vulgate Joel.3.18> et erit in die illa stillabunt montes dulcedinem et colles fluent lacte et per omnes rivos Iuda ibunt aquae et fons de domo Domini egredietur et inrigabit torrentem Spinarum;
<Vulgate Joel.3.19> Aegyptus in desolatione erit et Idumea in desertum perditionis pro eo quod inique egerint in filios Iuda et effuderint sanguinem innocentem in terra sua;
<Vulgate Joel.3.20> et Iudaea in aeternum habitabitur et Hierusalem in generatione et generationem;
<Vulgate Joel.3.21> et mundabo sanguinem eorum quem non mundaveram et Dominus commorabitur in Sion;
