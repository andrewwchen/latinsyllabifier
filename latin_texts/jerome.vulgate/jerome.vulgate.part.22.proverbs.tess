<Vulgate Proverbs.1.1> parabolae Salomonis filii David regis Israhel;
<Vulgate Proverbs.1.2> ad sciendam sapientiam et disciplinam;
<Vulgate Proverbs.1.3> ad intellegenda verba prudentiae et suscipiendam eruditionem doctrinae iustitiam et iudicium et aequitatem;
<Vulgate Proverbs.1.4> ut detur parvulis astutia adulescenti scientia et intellectus;
<Vulgate Proverbs.1.5> audiens sapiens sapientior erit et intellegens gubernacula possidebit;
<Vulgate Proverbs.1.6> animadvertet parabolam et interpretationem verba sapientium et enigmata eorum;
<Vulgate Proverbs.1.7> timor Domini principium scientiae sapientiam atque doctrinam stulti despiciunt;
<Vulgate Proverbs.1.8> audi fili mi disciplinam patris tui et ne dimittas legem matris tuae;
<Vulgate Proverbs.1.9> ut addatur gratia capiti tuo et torques collo tuo;
<Vulgate Proverbs.1.10> fili mi si te lactaverint peccatores ne adquiescas;
<Vulgate Proverbs.1.11> si dixerint veni nobiscum insidiemur sanguini abscondamus tendiculas contra insontem frustra;
<Vulgate Proverbs.1.12> degluttiamus eum sicut infernus viventem et integrum quasi descendentem in lacum;
<Vulgate Proverbs.1.13> omnem pretiosam substantiam repperiemus implebimus domos nostras spoliis;
<Vulgate Proverbs.1.14> sortem mitte nobiscum marsuppium unum sit omnium nostrum;
<Vulgate Proverbs.1.15> fili mi ne ambules cum eis prohibe pedem tuum a semitis eorum;
<Vulgate Proverbs.1.16> pedes enim illorum ad malum currunt et festinant ut effundant sanguinem;
<Vulgate Proverbs.1.17> frustra autem iacitur rete ante oculos pinnatorum;
<Vulgate Proverbs.1.18> ipsique contra sanguinem suum insidiantur et moliuntur fraudes contra animas suas;
<Vulgate Proverbs.1.19> sic semitae omnis avari animas possidentium rapiunt;
<Vulgate Proverbs.1.20> sapientia foris praedicat in plateis dat vocem suam;
<Vulgate Proverbs.1.21> in capite turbarum clamitat in foribus portarum urbis profert verba sua dicens;
<Vulgate Proverbs.1.22> usquequo parvuli diligitis infantiam et stulti ea quae sibi sunt noxia cupiunt et inprudentes odibunt scientiam;
<Vulgate Proverbs.1.23> convertimini ad correptionem meam en proferam vobis spiritum meum et ostendam verba mea;
<Vulgate Proverbs.1.24> quia vocavi et rennuistis extendi manum meam et non fuit qui aspiceret;
<Vulgate Proverbs.1.25> despexistis omne consilium meum et increpationes meas neglexistis;
<Vulgate Proverbs.1.26> ego quoque in interitu vestro ridebo et subsannabo cum vobis quod timebatis advenerit;
<Vulgate Proverbs.1.27> cum inruerit repentina calamitas et interitus quasi tempestas ingruerit quando venerit super vos tribulatio et angustia;
<Vulgate Proverbs.1.28> tunc invocabunt me et non exaudiam mane consurgent et non invenient me;
<Vulgate Proverbs.1.29> eo quod exosam habuerint disciplinam et timorem Domini non susceperint;
<Vulgate Proverbs.1.30> nec adquieverint consilio meo et detraxerint universae correptioni meae;
<Vulgate Proverbs.1.31> comedent igitur fructus viae suae suisque consiliis saturabuntur;
<Vulgate Proverbs.1.32> aversio parvulorum interficiet eos et prosperitas stultorum perdet illos;
<Vulgate Proverbs.1.33> qui autem me audierit absque terrore requiescet et abundantia perfruetur malorum timore sublato;
<Vulgate Proverbs.2.1> fili mi si susceperis sermones meos et mandata mea absconderis penes te;
<Vulgate Proverbs.2.2> ut audiat sapientiam auris tua inclina cor tuum ad noscendam prudentiam;
<Vulgate Proverbs.2.3> si enim sapientiam invocaveris et inclinaveris cor tuum prudentiae;
<Vulgate Proverbs.2.4> si quaesieris eam quasi pecuniam et sicut thesauros effoderis illam;
<Vulgate Proverbs.2.5> tunc intelleges timorem Domini et scientiam Dei invenies;
<Vulgate Proverbs.2.6> quia Dominus dat sapientiam et ex ore eius scientia et prudentia;
<Vulgate Proverbs.2.7> custodiet rectorum salutem et proteget gradientes simpliciter;
<Vulgate Proverbs.2.8> servans semitas iustitiae et vias sanctorum custodiens;
<Vulgate Proverbs.2.9> tunc intelleges iustitiam et iudicium et aequitatem et omnem semitam bonam;
<Vulgate Proverbs.2.10> si intraverit sapientia cor tuum et scientia animae tuae placuerit;
<Vulgate Proverbs.2.11> consilium custodiet te prudentia servabit te;
<Vulgate Proverbs.2.12> ut eruaris de via mala ab homine qui perversa loquitur;
<Vulgate Proverbs.2.13> qui relinquunt iter rectum et ambulant per vias tenebrosas;
<Vulgate Proverbs.2.14> qui laetantur cum malefecerint et exultant in rebus pessimis;
<Vulgate Proverbs.2.15> quorum viae perversae et infames gressus eorum;
<Vulgate Proverbs.2.16> ut eruaris a muliere aliena et ab extranea quae mollit sermones suos;
<Vulgate Proverbs.2.17> et relinquit ducem pubertatis suae;
<Vulgate Proverbs.2.18> et pacti Dei sui oblita est inclinata est enim ad mortem domus eius et ad impios semitae ipsius;
<Vulgate Proverbs.2.19> omnes qui ingrediuntur ad eam non revertentur nec adprehendent semitas vitae;
<Vulgate Proverbs.2.20> ut ambules in via bona et calles iustorum custodias;
<Vulgate Proverbs.2.21> qui enim recti sunt habitabunt in terra et simplices permanebunt in ea;
<Vulgate Proverbs.2.22> impii vero de terra perdentur et qui inique agunt auferentur ex ea;
<Vulgate Proverbs.3.1> fili mi ne obliviscaris legis meae et praecepta mea custodiat cor tuum;
<Vulgate Proverbs.3.2> longitudinem enim dierum et annos vitae et pacem adponent tibi;
<Vulgate Proverbs.3.3> misericordia et veritas non te deserant circumda eas gutturi tuo et describe in tabulis cordis tui;
<Vulgate Proverbs.3.4> et invenies gratiam et disciplinam bonam coram Deo et hominibus;
<Vulgate Proverbs.3.5> habe fiduciam in Domino ex toto corde tuo et ne innitaris prudentiae tuae;
<Vulgate Proverbs.3.6> in omnibus viis tuis cogita illum et ipse diriget gressus tuos;
<Vulgate Proverbs.3.7> ne sis sapiens apud temet ipsum time Dominum et recede a malo;
<Vulgate Proverbs.3.8> sanitas quippe erit umbilico tuo et inrigatio ossuum tuorum;
<Vulgate Proverbs.3.9> honora Dominum de tua substantia et de primitiis omnium frugum tuarum;
<Vulgate Proverbs.3.10> et implebuntur horrea tua saturitate et vino torcularia redundabunt;
<Vulgate Proverbs.3.11> disciplinam Domini fili mi ne abicias nec deficias cum ab eo corriperis;
<Vulgate Proverbs.3.12> quem enim diligit Dominus corripit et quasi pater in filio conplacet sibi;
<Vulgate Proverbs.3.13> beatus homo qui invenit sapientiam et qui affluit prudentia;
<Vulgate Proverbs.3.14> melior est adquisitio eius negotiatione argenti et auro primo fructus eius;
<Vulgate Proverbs.3.15> pretiosior est cunctis opibus et omnia quae desiderantur huic non valent conparari;
<Vulgate Proverbs.3.16> longitudo dierum in dextera eius in sinistra illius divitiae et gloria;
<Vulgate Proverbs.3.17> viae eius viae pulchrae et omnes semitae illius pacificae;
<Vulgate Proverbs.3.18> lignum vitae est his qui adprehenderint eam et qui tenuerit eam beatus;
<Vulgate Proverbs.3.19> Dominus sapientia fundavit terram stabilivit caelos prudentia;
<Vulgate Proverbs.3.20> sapientia illius eruperunt abyssi et nubes rore concrescunt;
<Vulgate Proverbs.3.21> fili mi ne effluant haec ab oculis tuis custodi legem atque consilium;
<Vulgate Proverbs.3.22> et erit vita animae tuae et gratia faucibus tuis;
<Vulgate Proverbs.3.23> tunc ambulabis fiducialiter in via tua et pes tuus non inpinget;
<Vulgate Proverbs.3.24> si dormieris non timebis quiesces et suavis erit somnus tuus;
<Vulgate Proverbs.3.25> ne paveas repentino terrore et inruentes tibi potentias impiorum;
<Vulgate Proverbs.3.26> Dominus enim erit in latere tuo et custodiet pedem tuum ne capiaris;
<Vulgate Proverbs.3.27> noli prohibere benefacere eum qui potest si vales et ipse benefac;
<Vulgate Proverbs.3.28> ne dicas amico tuo vade et revertere et cras dabo tibi cum statim possis dare;
<Vulgate Proverbs.3.29> ne moliaris amico tuo malum cum ille in te habeat fiduciam;
<Vulgate Proverbs.3.30> ne contendas adversus hominem frustra cum ipse tibi nihil mali fecerit;
<Vulgate Proverbs.3.31> ne aemuleris hominem iniustum nec imiteris vias eius;
<Vulgate Proverbs.3.32> quia abominatio Domini est omnis inlusor et cum simplicibus sermocinatio eius;
<Vulgate Proverbs.3.33> egestas a Domino in domo impii habitacula autem iustorum benedicentur;
<Vulgate Proverbs.3.34> inlusores ipse deludet et mansuetis dabit gratiam;
<Vulgate Proverbs.3.35> gloriam sapientes possidebunt stultorum exaltatio ignominia;
<Vulgate Proverbs.4.1> audite filii disciplinam patris et adtendite ut sciatis prudentiam;
<Vulgate Proverbs.4.2> donum bonum tribuam vobis legem meam ne derelinquatis;
<Vulgate Proverbs.4.3> nam et ego filius fui patris mei tenellus et unigenitus coram matre mea;
<Vulgate Proverbs.4.4> et docebat me atque dicebat suscipiat verba mea cor tuum custodi praecepta mea et vives;
<Vulgate Proverbs.4.5> posside sapientiam posside prudentiam ne obliviscaris neque declines a verbis oris mei;
<Vulgate Proverbs.4.6> ne dimittas eam et custodiet te dilige eam et servabit te;
<Vulgate Proverbs.4.7> principium sapientiae posside sapientiam et in omni possessione tua adquire prudentiam;
<Vulgate Proverbs.4.8> arripe illam et exaltabit te glorificaberis ab ea cum eam fueris amplexatus;
<Vulgate Proverbs.4.9> dabit capiti tuo augmenta gratiarum et corona inclita proteget te;
<Vulgate Proverbs.4.10> audi fili mi et suscipe verba mea ut multiplicentur tibi anni vitae;
<Vulgate Proverbs.4.11> viam sapientiae monstravi tibi duxi te per semitas aequitatis;
<Vulgate Proverbs.4.12> quas cum ingressus fueris non artabuntur gressus tui et currens non habebis offendiculum;
<Vulgate Proverbs.4.13> tene disciplinam ne dimittas eam custodi illam quia ipsa est vita tua;
<Vulgate Proverbs.4.14> ne delecteris semitis impiorum nec tibi placeat malorum via;
<Vulgate Proverbs.4.15> fuge ab ea ne transeas per illam declina et desere eam;
<Vulgate Proverbs.4.16> non enim dormiunt nisi malefecerint et rapitur somnus ab eis nisi subplantaverint;
<Vulgate Proverbs.4.17> comedunt panem impietatis et vinum iniquitatis bibunt;
<Vulgate Proverbs.4.18> iustorum autem semita quasi lux splendens procedit et crescit usque ad perfectam diem;
<Vulgate Proverbs.4.19> via impiorum tenebrosa nesciunt ubi corruant;
<Vulgate Proverbs.4.20> fili mi ausculta sermones meos et ad eloquia mea inclina aurem tuam;
<Vulgate Proverbs.4.21> ne recedant ab oculis tuis custodi ea in medio cordis tui;
<Vulgate Proverbs.4.22> vita enim sunt invenientibus ea et universae carni sanitas;
<Vulgate Proverbs.4.23> omni custodia serva cor tuum quia ex ipso vita procedit;
<Vulgate Proverbs.4.24> remove a te os pravum et detrahentia labia sint procul a te;
<Vulgate Proverbs.4.25> oculi tui recta videant et palpebrae tuae praecedant gressus tuos;
<Vulgate Proverbs.4.26> dirige semitam pedibus tuis et omnes viae tuae stabilientur;
<Vulgate Proverbs.4.27> ne declines ad dexteram et ad sinistram averte pedem tuum a malo;
<Vulgate Proverbs.5.1> fili mi adtende sapientiam meam et prudentiae meae inclina aurem tuam;
<Vulgate Proverbs.5.2> ut custodias cogitationes et disciplinam labia tua conservent;
<Vulgate Proverbs.5.3> favus enim stillans labia meretricis et nitidius oleo guttur eius;
<Vulgate Proverbs.5.4> novissima autem illius amara quasi absinthium et acuta quasi gladius biceps;
<Vulgate Proverbs.5.5> pedes eius descendunt in mortem et ad inferos gressus illius penetrant;
<Vulgate Proverbs.5.6> per semitam vitae non ambulat vagi sunt gressus eius et investigabiles;
<Vulgate Proverbs.5.7> nunc ergo fili audi me et ne recedas a verbis oris mei;
<Vulgate Proverbs.5.8> longe fac ab ea viam tuam et ne adpropinques foribus domus eius;
<Vulgate Proverbs.5.9> ne des alienis honorem tuum et annos tuos crudeli;
<Vulgate Proverbs.5.10> ne forte impleantur extranei viribus tuis et labores tui sint in domo aliena;
<Vulgate Proverbs.5.11> et gemas in novissimis quando consumpseris carnes et corpus tuum et dicas;
<Vulgate Proverbs.5.12> cur detestatus sum disciplinam et increpationibus non adquievit cor meum;
<Vulgate Proverbs.5.13> nec audivi vocem docentium me et magistris non inclinavi aurem meam;
<Vulgate Proverbs.5.14> paene fui in omni malo in medio ecclesiae et synagogae;
<Vulgate Proverbs.5.15> bibe aquam de cisterna tua et fluenta putei tui;
<Vulgate Proverbs.5.16> deriventur fontes tui foras et in plateis aquas tuas divide;
<Vulgate Proverbs.5.17> habeto eas solus nec sint alieni participes tui;
<Vulgate Proverbs.5.18> sit vena tua benedicta et laetare cum muliere adulescentiae tuae;
<Vulgate Proverbs.5.19> cerva carissima et gratissimus hinulus ubera eius inebrient te omni tempore in amore illius delectare iugiter;
<Vulgate Proverbs.5.20> quare seduceris fili mi ab aliena et foveris sinu alterius;
<Vulgate Proverbs.5.21> respicit Dominus vias hominis et omnes gressus illius considerat;
<Vulgate Proverbs.5.22> iniquitates suae capiunt impium et funibus peccatorum suorum constringitur;
<Vulgate Proverbs.5.23> ipse morietur quia non habuit disciplinam et multitudine stultitiae suae decipietur;
<Vulgate Proverbs.6.1> fili mi si spoponderis pro amico tuo defixisti apud extraneum manum tuam;
<Vulgate Proverbs.6.2> inlaqueatus es verbis oris tui et captus propriis sermonibus;
<Vulgate Proverbs.6.3> fac ergo quod dico fili mi et temet ipsum libera quia incidisti in manu proximi tui discurre festina suscita amicum tuum;
<Vulgate Proverbs.6.4> ne dederis somnum oculis tuis nec dormitent palpebrae tuae;
<Vulgate Proverbs.6.5> eruere quasi dammula de manu et quasi avis de insidiis aucupis;
<Vulgate Proverbs.6.6> vade ad formicam o piger et considera vias eius et disce sapientiam;
<Vulgate Proverbs.6.7> quae cum non habeat ducem nec praeceptorem nec principem;
<Vulgate Proverbs.6.8> parat aestate cibum sibi et congregat in messe quod comedat;
<Vulgate Proverbs.6.9> usquequo piger dormis quando consurges ex somno tuo;
<Vulgate Proverbs.6.10> paululum dormies paululum dormitabis paululum conseres manus ut dormias;
<Vulgate Proverbs.6.11> et veniet tibi quasi viator egestas et pauperies quasi vir armatus;
<Vulgate Proverbs.6.12> homo apostata vir inutilis graditur ore perverso;
<Vulgate Proverbs.6.13> annuit oculis terit pede digito loquitur;
<Vulgate Proverbs.6.14> pravo corde machinatur malum et in omni tempore iurgia seminat;
<Vulgate Proverbs.6.15> huic extemplo veniet perditio sua et subito conteretur nec habebit ultra medicinam;
<Vulgate Proverbs.6.16> sex sunt quae odit Dominus et septimum detestatur anima eius;
<Vulgate Proverbs.6.17> oculos sublimes linguam mendacem manus effundentes innoxium sanguinem;
<Vulgate Proverbs.6.18> cor machinans cogitationes pessimas pedes veloces ad currendum in malum;
<Vulgate Proverbs.6.19> proferentem mendacia testem fallacem et eum qui seminat inter fratres discordias;
<Vulgate Proverbs.6.20> conserva fili mi praecepta patris tui et ne dimittas legem matris tuae;
<Vulgate Proverbs.6.21> liga ea in corde tuo iugiter et circumda gutturi tuo;
<Vulgate Proverbs.6.22> cum ambulaveris gradiantur tecum cum dormieris custodiant te et evigilans loquere cum eis;
<Vulgate Proverbs.6.23> quia mandatum lucerna est et lex lux et via vitae increpatio disciplinae;
<Vulgate Proverbs.6.24> ut custodiant te a muliere mala et a blanda lingua extraneae;
<Vulgate Proverbs.6.25> non concupiscat pulchritudinem eius cor tuum nec capiaris nutibus illius;
<Vulgate Proverbs.6.26> pretium enim scorti vix unius est panis mulier autem viri pretiosam animam capit;
<Vulgate Proverbs.6.27> numquid abscondere potest homo ignem in sinu suo ut vestimenta illius non ardeant;
<Vulgate Proverbs.6.28> aut ambulare super prunas et non conburentur plantae eius;
<Vulgate Proverbs.6.29> sic qui ingreditur ad mulierem proximi sui non erit mundus cum tetigerit eam;
<Vulgate Proverbs.6.30> non grandis est culpae cum quis furatus fuerit furatur enim ut esurientem impleat animam;
<Vulgate Proverbs.6.31> deprehensus quoque reddet septuplum et omnem substantiam domus suae tradet;
<Vulgate Proverbs.6.32> qui autem adulter est propter cordis inopiam perdet animam suam;
<Vulgate Proverbs.6.33> turpitudinem et ignominiam congregat sibi et obprobrium illius non delebitur;
<Vulgate Proverbs.6.34> quia zelus et furor viri non parcet in die vindictae;
<Vulgate Proverbs.6.35> nec adquiescet cuiusquam precibus nec suscipiet pro redemptione dona plurima;
<Vulgate Proverbs.7.1> fili mi custodi sermones meos et praecepta mea reconde tibi;
<Vulgate Proverbs.7.2> serva mandata mea et vives et legem meam quasi pupillam oculi tui;
<Vulgate Proverbs.7.3> liga eam in digitis tuis scribe illam in tabulis cordis tui;
<Vulgate Proverbs.7.4> dic sapientiae soror mea es et prudentiam voca amicam tuam;
<Vulgate Proverbs.7.5> ut custodiat te a muliere extranea et ab aliena quae verba sua dulcia facit;
<Vulgate Proverbs.7.6> de fenestra enim domus meae per cancellos prospexi;
<Vulgate Proverbs.7.7> et video parvulos considero vecordem iuvenem;
<Vulgate Proverbs.7.8> qui transit in platea iuxta angulum et propter viam domus illius graditur;
<Vulgate Proverbs.7.9> in obscuro advesperascente die in noctis tenebris et caligine;
<Vulgate Proverbs.7.10> et ecce mulier occurrit illi ornatu meretricio praeparata ad capiendas animas garrula et vaga;
<Vulgate Proverbs.7.11> quietis inpatiens nec valens in domo consistere pedibus suis;
<Vulgate Proverbs.7.12> nunc foris nunc in plateis nunc iuxta angulos insidians;
<Vulgate Proverbs.7.13> adprehensumque deosculatur iuvenem et procaci vultu blanditur dicens;
<Vulgate Proverbs.7.14> victimas pro salute debui hodie reddidi vota mea;
<Vulgate Proverbs.7.15> idcirco egressa sum in occursum tuum desiderans te videre et repperi;
<Vulgate Proverbs.7.16> intexui funibus lectum meum stravi tapetibus pictis ex Aegypto;
<Vulgate Proverbs.7.17> aspersi cubile meum murra et aloe et cinnamomo;
<Vulgate Proverbs.7.18> veni inebriemur uberibus donec inlucescat dies et fruamur cupitis amplexibus;
<Vulgate Proverbs.7.19> non est enim vir in domo sua abiit via longissima;
<Vulgate Proverbs.7.20> sacculum pecuniae secum tulit in die plenae lunae reversurus est domum suam;
<Vulgate Proverbs.7.21> inretivit eum multis sermonibus et blanditiis labiorum protraxit illum;
<Vulgate Proverbs.7.22> statim eam sequitur quasi bos ductus ad victimam et quasi agnus lasciviens et ignorans quod ad vincula stultus trahatur;
<Vulgate Proverbs.7.23> donec transfigat sagitta iecur eius velut si avis festinet ad laqueum et nescit quia de periculo animae illius agitur;
<Vulgate Proverbs.7.24> nunc ergo fili audi me et adtende verba oris mei;
<Vulgate Proverbs.7.25> ne abstrahatur in viis illius mens tua neque decipiaris semitis eius;
<Vulgate Proverbs.7.26> multos enim vulneratos deiecit et fortissimi quique interfecti sunt ab ea;
<Vulgate Proverbs.7.27> viae inferi domus eius penetrantes interiora mortis;
<Vulgate Proverbs.8.1> numquid non sapientia clamitat et prudentia dat vocem suam;
<Vulgate Proverbs.8.2> in summis excelsisque verticibus super viam in mediis semitis stans;
<Vulgate Proverbs.8.3> iuxta portas civitatis in ipsis foribus loquitur dicens;
<Vulgate Proverbs.8.4> o viri ad vos clamito et vox mea ad filios hominum;
<Vulgate Proverbs.8.5> intellegite parvuli astutiam et insipientes animadvertite;
<Vulgate Proverbs.8.6> audite quoniam de rebus magnis locutura sum et aperientur labia mea ut recta praedicent;
<Vulgate Proverbs.8.7> veritatem meditabitur guttur meum et labia mea detestabuntur impium;
<Vulgate Proverbs.8.8> iusti sunt omnes sermones mei non est in eis pravum quid neque perversum;
<Vulgate Proverbs.8.9> recti sunt intellegentibus et aequi invenientibus scientiam;
<Vulgate Proverbs.8.10> accipite disciplinam meam et non pecuniam doctrinam magis quam aurum eligite;
<Vulgate Proverbs.8.11> melior est enim sapientia cunctis pretiosissimis et omne desiderabile ei non potest conparari;
<Vulgate Proverbs.8.12> ego sapientia habito in consilio et eruditis intersum cogitationibus;
<Vulgate Proverbs.8.13> timor Domini odit malum arrogantiam et superbiam et viam pravam et os bilingue detestor;
<Vulgate Proverbs.8.14> meum est consilium et aequitas mea prudentia mea est fortitudo;
<Vulgate Proverbs.8.15> per me reges regnant et legum conditores iusta decernunt;
<Vulgate Proverbs.8.16> per me principes imperant et potentes decernunt iustitiam;
<Vulgate Proverbs.8.17> ego diligentes me diligo et qui mane vigilant ad me invenient me;
<Vulgate Proverbs.8.18> mecum sunt divitiae et gloria opes superbae et iustitia;
<Vulgate Proverbs.8.19> melior est fructus meus auro et pretioso lapide et genimina mea argento electo;
<Vulgate Proverbs.8.20> in viis iustitiae ambulo in medio semitarum iudicii;
<Vulgate Proverbs.8.21> ut ditem diligentes me et thesauros eorum repleam;
<Vulgate Proverbs.8.22> Dominus possedit me initium viarum suarum antequam quicquam faceret a principio;
<Vulgate Proverbs.8.23> ab aeterno ordita sum et ex antiquis antequam terra fieret;
<Vulgate Proverbs.8.24> necdum erant abyssi et ego iam concepta eram necdum fontes aquarum eruperant;
<Vulgate Proverbs.8.25> necdum montes gravi mole constiterant ante colles ego parturiebar;
<Vulgate Proverbs.8.26> adhuc terram non fecerat et flumina et cardines orbis terrae;
<Vulgate Proverbs.8.27> quando praeparabat caelos aderam quando certa lege et gyro vallabat abyssos;
<Vulgate Proverbs.8.28> quando aethera firmabat sursum et librabat fontes aquarum;
<Vulgate Proverbs.8.29> quando circumdabat mari terminum suum et legem ponebat aquis ne transirent fines suos quando adpendebat fundamenta terrae;
<Vulgate Proverbs.8.30> cum eo eram cuncta conponens et delectabar per singulos dies ludens coram eo omni tempore;
<Vulgate Proverbs.8.31> ludens in orbe terrarum et deliciae meae esse cum filiis hominum;
<Vulgate Proverbs.8.32> nunc ergo filii audite me beati qui custodiunt vias meas;
<Vulgate Proverbs.8.33> audite disciplinam et estote sapientes et nolite abicere eam;
<Vulgate Proverbs.8.34> beatus homo qui audit me qui vigilat ad fores meas cotidie et observat ad postes ostii mei;
<Vulgate Proverbs.8.35> qui me invenerit inveniet vitam et hauriet salutem a Domino;
<Vulgate Proverbs.8.36> qui autem in me peccaverit laedet animam suam omnes qui me oderunt diligunt mortem;
<Vulgate Proverbs.9.1> sapientia aedificavit sibi domum excidit columnas septem;
<Vulgate Proverbs.9.2> immolavit victimas suas miscuit vinum et proposuit mensam suam;
<Vulgate Proverbs.9.3> misit ancillas suas ut vocarent ad arcem et ad moenia civitatis;
<Vulgate Proverbs.9.4> si quis est parvulus veniat ad me et insipientibus locuta est;
<Vulgate Proverbs.9.5> venite comedite panem meum et bibite vinum quod miscui vobis;
<Vulgate Proverbs.9.6> relinquite infantiam et vivite et ambulate per vias prudentiae;
<Vulgate Proverbs.9.7> qui erudit derisorem ipse sibi facit iniuriam et qui arguit impium generat maculam sibi;
<Vulgate Proverbs.9.8> noli arguere derisorem ne oderit te argue sapientem et diliget te;
<Vulgate Proverbs.9.9> da sapienti et addetur ei sapientia doce iustum et festinabit accipere;
<Vulgate Proverbs.9.10> principium sapientiae timor Domini et scientia sanctorum prudentia;
<Vulgate Proverbs.9.11> per me enim multiplicabuntur dies tui et addentur tibi anni vitae;
<Vulgate Proverbs.9.12> si sapiens fueris tibimet ipsi eris si inlusor solus portabis malum;
<Vulgate Proverbs.9.13> mulier stulta et clamosa plenaque inlecebris et nihil omnino sciens;
<Vulgate Proverbs.9.14> sedit in foribus domus suae super sellam in excelso urbis loco;
<Vulgate Proverbs.9.15> ut vocaret transeuntes viam et pergentes itinere suo;
<Vulgate Proverbs.9.16> quis est parvulus declinet ad me et vecordi locuta est;
<Vulgate Proverbs.9.17> aquae furtivae dulciores sunt et panis absconditus suavior;
<Vulgate Proverbs.9.18> et ignoravit quod gigantes ibi sint et in profundis inferni convivae eius;
<Vulgate Proverbs.10.1> parabolae Salomonis filius sapiens laetificat patrem filius vero stultus maestitia est matris suae;
<Vulgate Proverbs.10.2> non proderunt thesauri impietatis iustitia vero liberabit a morte;
<Vulgate Proverbs.10.3> non adfliget Dominus fame animam iusti et insidias impiorum subvertet;
<Vulgate Proverbs.10.4> egestatem operata est manus remissa manus autem fortium divitias parat;
<Vulgate Proverbs.10.5> qui congregat in messe filius sapiens est qui autem stertit aestate filius confusionis;
<Vulgate Proverbs.10.6> benedictio super caput iusti os autem impiorum operit iniquitatem;
<Vulgate Proverbs.10.7> memoria iusti cum laudibus et nomen impiorum putrescet;
<Vulgate Proverbs.10.8> sapiens corde praecepta suscipiet stultus caeditur labiis;
<Vulgate Proverbs.10.9> qui ambulat simpliciter ambulat confidenter qui autem depravat vias suas manifestus erit;
<Vulgate Proverbs.10.10> qui annuit oculo dabit dolorem stultus labiis verberabitur;
<Vulgate Proverbs.10.11> vena vitae os iusti et os impiorum operiet iniquitatem;
<Vulgate Proverbs.10.12> odium suscitat rixas et universa delicta operit caritas;
<Vulgate Proverbs.10.13> in labiis sapientis invenietur sapientia et virga in dorso eius qui indiget corde;
<Vulgate Proverbs.10.14> sapientes abscondunt scientiam os autem stulti confusioni proximum est;
<Vulgate Proverbs.10.15> substantia divitis urbs fortitudinis eius pavor pauperum egestas eorum;
<Vulgate Proverbs.10.16> opus iusti ad vitam fructus impii ad peccatum;
<Vulgate Proverbs.10.17> via vitae custodienti disciplinam qui autem increpationes relinquit errat;
<Vulgate Proverbs.10.18> abscondunt odium labia mendacia qui profert contumeliam insipiens est;
<Vulgate Proverbs.10.19> in multiloquio peccatum non deerit qui autem moderatur labia sua prudentissimus est;
<Vulgate Proverbs.10.20> argentum electum lingua iusti cor impiorum pro nihilo;
<Vulgate Proverbs.10.21> labia iusti erudiunt plurimos qui autem indocti sunt in cordis egestate morientur;
<Vulgate Proverbs.10.22> benedictio Domini divites facit nec sociabitur ei adflictio;
<Vulgate Proverbs.10.23> quasi per risum stultus operatur scelus sapientia autem est viro prudentia;
<Vulgate Proverbs.10.24> quod timet impius veniet super eum desiderium suum iustis dabitur;
<Vulgate Proverbs.10.25> quasi tempestas transiens non erit impius iustus autem quasi fundamentum sempiternum;
<Vulgate Proverbs.10.26> sicut acetum dentibus et fumus oculis sic piger his qui miserunt eum;
<Vulgate Proverbs.10.27> timor Domini adponet dies et anni impiorum breviabuntur;
<Vulgate Proverbs.10.28> expectatio iustorum laetitia spes autem impiorum peribit;
<Vulgate Proverbs.10.29> fortitudo simplicis via Domini et pavor his qui operantur malum;
<Vulgate Proverbs.10.30> iustus in aeternum non commovebitur impii autem non habitabunt in terram;
<Vulgate Proverbs.10.31> os iusti parturiet sapientiam lingua pravorum peribit;
<Vulgate Proverbs.10.32> labia iusti considerant placita et os impiorum perversa;
<Vulgate Proverbs.11.1> statera dolosa abominatio apud Dominum et pondus aequum voluntas eius;
<Vulgate Proverbs.11.2> ubi fuerit superbia ibi erit et contumelia ubi autem humilitas ibi et sapientia;
<Vulgate Proverbs.11.3> simplicitas iustorum diriget eos et subplantatio perversorum vastabit illos;
<Vulgate Proverbs.11.4> non proderunt divitiae in die ultionis iustitia autem liberabit a morte;
<Vulgate Proverbs.11.5> iustitia simplicis diriget viam eius et in impietate sua corruet impius;
<Vulgate Proverbs.11.6> iustitia rectorum liberabit eos et in insidiis suis capientur iniqui;
<Vulgate Proverbs.11.7> mortuo homine impio nulla erit ultra spes et expectatio sollicitorum peribit;
<Vulgate Proverbs.11.8> iustus de angustia liberatus est et tradetur impius pro eo;
<Vulgate Proverbs.11.9> simulator ore decipit amicum suum iusti autem liberabuntur scientia;
<Vulgate Proverbs.11.10> in bonis iustorum exultabit civitas et in perditione impiorum erit laudatio;
<Vulgate Proverbs.11.11> benedictione iustorum exaltabitur civitas et ore impiorum subvertetur;
<Vulgate Proverbs.11.12> qui despicit amicum suum indigens corde est vir autem prudens tacebit;
<Vulgate Proverbs.11.13> qui ambulat fraudulenter revelat arcana qui autem fidelis est animi celat commissum;
<Vulgate Proverbs.11.14> ubi non est gubernator populus corruet salus autem ubi multa consilia;
<Vulgate Proverbs.11.15> adfligetur malo qui fidem facit pro extraneo qui autem cavet laqueos securus erit;
<Vulgate Proverbs.11.16> mulier gratiosa inveniet gloriam et robusti habebunt divitias;
<Vulgate Proverbs.11.17> benefacit animae suae vir misericors qui autem crudelis est et propinquos abicit;
<Vulgate Proverbs.11.18> impius facit opus instabile seminanti autem iustitiam merces fidelis;
<Vulgate Proverbs.11.19> clementia praeparat vitam et sectatio malorum mortem;
<Vulgate Proverbs.11.20> abominabile Domino pravum cor et voluntas eius in his qui simpliciter ambulant;
<Vulgate Proverbs.11.21> manus in manu non erit innocens malus semen autem iustorum salvabitur;
<Vulgate Proverbs.11.22> circulus aureus in naribus suis mulier pulchra et fatua;
<Vulgate Proverbs.11.23> desiderium iustorum omne bonum est praestolatio impiorum furor;
<Vulgate Proverbs.11.24> alii dividunt propria et ditiores fiunt alii rapiunt non sua et semper in egestate sunt;
<Vulgate Proverbs.11.25> anima quae benedicit inpinguabitur et qui inebriat ipse quoque inebriabitur;
<Vulgate Proverbs.11.26> qui abscondit frumenta maledicetur in populis benedictio autem super caput vendentium;
<Vulgate Proverbs.11.27> bene consurgit diluculo qui quaerit bona qui autem investigator malorum est opprimetur ab eis;
<Vulgate Proverbs.11.28> qui confidet in divitiis suis corruet iusti autem quasi virens folium germinabunt;
<Vulgate Proverbs.11.29> qui conturbat domum suam possidebit ventos et qui stultus est serviet sapienti;
<Vulgate Proverbs.11.30> fructus iusti lignum vitae et qui suscipit animas sapiens est;
<Vulgate Proverbs.11.31> si iustus in terra recipit quanto magis impius et peccator;
<Vulgate Proverbs.12.1> qui diligit disciplinam diligit scientiam qui autem odit increpationes insipiens est;
<Vulgate Proverbs.12.2> qui bonus est hauriet a Domino gratiam qui autem confidit cogitationibus suis impie agit;
<Vulgate Proverbs.12.3> non roborabitur homo ex impietate et radix iustorum non commovebitur;
<Vulgate Proverbs.12.4> mulier diligens corona viro suo et putredo in ossibus eius quae confusione res dignas gerit;
<Vulgate Proverbs.12.5> cogitationes iustorum iudicia et consilia impiorum fraudulentia;
<Vulgate Proverbs.12.6> verba impiorum insidiantur sanguini os iustorum liberabit eos;
<Vulgate Proverbs.12.7> verte impios et non erunt domus autem iustorum permanebit;
<Vulgate Proverbs.12.8> doctrina sua noscetur vir qui autem vanus et excors est patebit contemptui;
<Vulgate Proverbs.12.9> melior est pauper et sufficiens sibi quam gloriosus et indigens pane;
<Vulgate Proverbs.12.10> novit iustus animas iumentorum suorum viscera autem impiorum crudelia;
<Vulgate Proverbs.12.11> qui operatur terram suam saturabitur panibus qui autem sectatur otium stultissimus est;
<Vulgate Proverbs.12.12> desiderium impii munimentum est pessimorum radix autem iustorum proficiet;
<Vulgate Proverbs.12.13> propter peccata labiorum ruina proximat malo effugiet autem iustus de angustia;
<Vulgate Proverbs.12.14> de fructu oris sui unusquisque replebitur bonis et iuxta opera manuum suarum retribuetur ei;
<Vulgate Proverbs.12.15> via stulti recta in oculis eius qui autem sapiens est audit consilia;
<Vulgate Proverbs.12.16> fatuus statim indicat iram suam qui autem dissimulat iniuriam callidus est;
<Vulgate Proverbs.12.17> qui quod novit loquitur index iustitiae est qui autem mentitur testis est fraudulentus;
<Vulgate Proverbs.12.18> est qui promittit et quasi gladio pungitur conscientiae lingua autem sapientium sanitas est;
<Vulgate Proverbs.12.19> labium veritatis firmum erit in perpetuum qui autem testis est repentinus concinnat linguam mendacii;
<Vulgate Proverbs.12.20> dolus in corde cogitantium mala qui autem ineunt pacis consilia sequitur eos gaudium;
<Vulgate Proverbs.12.21> non contristabit iustum quicquid ei acciderit impii autem replebuntur malo;
<Vulgate Proverbs.12.22> abominatio Domino labia mendacia qui autem fideliter agunt placent ei;
<Vulgate Proverbs.12.23> homo versutus celat scientiam et cor insipientium provocabit stultitiam;
<Vulgate Proverbs.12.24> manus fortium dominabitur quae autem remissa est tributis serviet;
<Vulgate Proverbs.12.25> maeror in corde viri humiliabit illud et sermone bono laetificabitur;
<Vulgate Proverbs.12.26> qui neglegit damnum propter amicum iustus est iter autem impiorum decipiet eos;
<Vulgate Proverbs.12.27> non inveniet fraudulentus lucrum et substantia hominis erit auri pretium;
<Vulgate Proverbs.12.28> in semita iustitiae vita iter autem devium ducit ad mortem;
<Vulgate Proverbs.13.1> filius sapiens doctrina patris qui autem inlusor est non audit cum arguitur;
<Vulgate Proverbs.13.2> de fructu oris homo saturabitur bonis anima autem praevaricatorum iniqua;
<Vulgate Proverbs.13.3> qui custodit os suum custodit animam suam qui autem inconsideratus est ad loquendum sentiet mala;
<Vulgate Proverbs.13.4> vult et non vult piger anima autem operantium inpinguabitur;
<Vulgate Proverbs.13.5> verbum mendax iustus detestabitur impius confundit et confundetur;
<Vulgate Proverbs.13.6> iustitia custodit innocentis viam impietas vero peccato subplantat;
<Vulgate Proverbs.13.7> est quasi dives cum nihil habeat et est quasi pauper cum in multis divitiis sit;
<Vulgate Proverbs.13.8> redemptio animae viri divitiae suae qui autem pauper est increpationem non sustinet;
<Vulgate Proverbs.13.9> lux iustorum laetificat lucerna autem impiorum extinguetur;
<Vulgate Proverbs.13.10> inter superbos semper iurgia sunt qui autem agunt cuncta consilio reguntur sapientia;
<Vulgate Proverbs.13.11> substantia festinata minuetur quae autem paulatim colligitur manu multiplicabitur;
<Vulgate Proverbs.13.12> spes quae differtur adfligit animam lignum vitae desiderium veniens;
<Vulgate Proverbs.13.13> qui detrahit alicui rei ipse se in futurum obligat qui autem timet praeceptum in pace versabitur;
<Vulgate Proverbs.13.14> lex sapientis fons vitae ut declinet a ruina mortis;
<Vulgate Proverbs.13.15> doctrina bona dabit gratiam in itinere contemptorum vorago;
<Vulgate Proverbs.13.16> astutus omnia agit cum consilio qui autem fatuus est aperit stultitiam;
<Vulgate Proverbs.13.17> nuntius impii cadet in malum legatus fidelis sanitas;
<Vulgate Proverbs.13.18> egestas et ignominia ei qui deserit disciplinam qui autem adquiescit arguenti glorificabitur;
<Vulgate Proverbs.13.19> desiderium si conpleatur delectat animam detestantur stulti eos qui fugiunt mala;
<Vulgate Proverbs.13.20> qui cum sapientibus graditur sapiens erit amicus stultorum efficietur similis;
<Vulgate Proverbs.13.21> peccatores persequetur malum et iustis retribuentur bona;
<Vulgate Proverbs.13.22> bonus relinquet heredes filios et nepotes et custoditur iusto substantia peccatoris;
<Vulgate Proverbs.13.23> multi cibi in novalibus patrum et alii congregantur absque iudicio;
<Vulgate Proverbs.13.24> qui parcit virgae suae odit filium suum qui autem diligit illum instanter erudit;
<Vulgate Proverbs.13.25> iustus comedit et replet animam suam venter autem impiorum insaturabilis;
<Vulgate Proverbs.14.1> sapiens mulier aedificavit domum suam insipiens instructam quoque destruet manibus;
<Vulgate Proverbs.14.2> ambulans recto itinere et timens Deum despicitur ab eo qui infami graditur via;
<Vulgate Proverbs.14.3> in ore stulti virga superbiae labia sapientium custodiunt eos;
<Vulgate Proverbs.14.4> ubi non sunt boves praesepe vacuum est ubi autem plurimae segetes ibi manifesta fortitudo bovis;
<Vulgate Proverbs.14.5> testis fidelis non mentietur profert mendacium testis dolosus;
<Vulgate Proverbs.14.6> quaerit derisor sapientiam et non inveniet doctrina prudentium facilis;
<Vulgate Proverbs.14.7> vade contra virum stultum et nescito labia prudentiae;
<Vulgate Proverbs.14.8> sapientia callidi est intellegere viam suam et inprudentia stultorum errans;
<Vulgate Proverbs.14.9> stultis inludet peccatum inter iustos morabitur gratia;
<Vulgate Proverbs.14.10> cor quod novit amaritudinem animae suae in gaudio eius non miscebitur extraneus;
<Vulgate Proverbs.14.11> domus impiorum delebitur tabernacula iustorum germinabunt;
<Vulgate Proverbs.14.12> est via quae videtur homini iusta novissima autem eius deducunt ad mortem;
<Vulgate Proverbs.14.13> risus dolore miscebitur et extrema gaudii luctus occupat;
<Vulgate Proverbs.14.14> viis suis replebitur stultus et super eum erit vir bonus;
<Vulgate Proverbs.14.15> innocens credit omni verbo astutus considerat gressus suos;
<Vulgate Proverbs.14.16> sapiens timet et declinat malum stultus transilit et confidit;
<Vulgate Proverbs.14.17> inpatiens operabitur stultitiam et vir versutus odiosus est;
<Vulgate Proverbs.14.18> possidebunt parvuli stultitiam et astuti expectabunt scientiam;
<Vulgate Proverbs.14.19> iacebunt mali ante bonos et impii ante portas iustorum;
<Vulgate Proverbs.14.20> etiam proximo suo pauper odiosus erit amici vero divitum multi;
<Vulgate Proverbs.14.21> qui despicit proximum suum peccat qui autem miseretur pauperi beatus erit;
<Vulgate Proverbs.14.22> errant qui operantur malum misericordia et veritas praeparant bona;
<Vulgate Proverbs.14.23> in omni opere erit abundantia ubi autem verba sunt plurima frequenter egestas;
<Vulgate Proverbs.14.24> corona sapientium divitiae eorum fatuitas stultorum inprudentia;
<Vulgate Proverbs.14.25> liberat animas testis fidelis et profert mendacia versipellis;
<Vulgate Proverbs.14.26> in timore Domini fiducia fortitudinis et filiis eius erit spes;
<Vulgate Proverbs.14.27> timor Domini fons vitae ut declinet a ruina mortis;
<Vulgate Proverbs.14.28> in multitudine populi dignitas regis et in paucitate plebis ignominia principis;
<Vulgate Proverbs.14.29> qui patiens est multa gubernatur prudentia qui autem inpatiens exaltat stultitiam suam;
<Vulgate Proverbs.14.30> vita carnium sanitas cordis putredo ossuum invidia;
<Vulgate Proverbs.14.31> qui calumniatur egentem exprobrat factori eius honorat autem eum qui miseretur pauperis;
<Vulgate Proverbs.14.32> in malitia sua expelletur impius sperat autem iustus in morte sua;
<Vulgate Proverbs.14.33> in corde prudentis requiescit sapientia et indoctos quoque erudiet;
<Vulgate Proverbs.14.34> iustitia elevat gentem miseros facit populos peccatum;
<Vulgate Proverbs.14.35> acceptus est regi minister intellegens iracundiam eius inutilis sustinebit;
<Vulgate Proverbs.15.1> responsio mollis frangit iram sermo durus suscitat furorem;
<Vulgate Proverbs.15.2> lingua sapientium ornat scientiam os fatuorum ebullit stultitiam;
<Vulgate Proverbs.15.3> in omni loco oculi Domini contemplantur malos et bonos;
<Vulgate Proverbs.15.4> lingua placabilis lignum vitae quae inmoderata est conteret spiritum;
<Vulgate Proverbs.15.5> stultus inridet disciplinam patris sui qui autem custodit increpationes astutior fiet;
<Vulgate Proverbs.15.6> domus iusti plurima fortitudo et in fructibus impii conturbatur;
<Vulgate Proverbs.15.7> labia sapientium disseminabunt scientiam cor stultorum dissimile erit;
<Vulgate Proverbs.15.8> victimae impiorum abominabiles Domino vota iustorum placabilia;
<Vulgate Proverbs.15.9> abominatio est Domino via impii qui sequitur iustitiam diligetur ab eo;
<Vulgate Proverbs.15.10> doctrina mala deserenti viam qui increpationes odit morietur;
<Vulgate Proverbs.15.11> infernus et perditio coram Domino quanto magis corda filiorum hominum;
<Vulgate Proverbs.15.12> non amat pestilens eum qui se corripit nec ad sapientes graditur;
<Vulgate Proverbs.15.13> cor gaudens exhilarat faciem in maerore animi deicitur spiritus;
<Vulgate Proverbs.15.14> cor sapientis quaerit doctrinam et os stultorum pascetur inperitia;
<Vulgate Proverbs.15.15> omnes dies pauperis mali secura mens quasi iuge convivium;
<Vulgate Proverbs.15.16> melius est parum cum timore Domini quam thesauri magni et insatiabiles;
<Vulgate Proverbs.15.17> melius est vocare ad holera cum caritate quam ad vitulum saginatum cum odio;
<Vulgate Proverbs.15.18> vir iracundus provocat rixas qui patiens est mitigat suscitatas;
<Vulgate Proverbs.15.19> iter pigrorum quasi sepes spinarum via iustorum absque offendiculo;
<Vulgate Proverbs.15.20> filius sapiens laetificat patrem et stultus homo despicit matrem suam;
<Vulgate Proverbs.15.21> stultitia gaudium stulto et vir prudens dirigit gressus;
<Vulgate Proverbs.15.22> dissipantur cogitationes ubi non est consilium ubi vero plures sunt consiliarii confirmantur;
<Vulgate Proverbs.15.23> laetatur homo in sententia oris sui et sermo oportunus est optimus;
<Vulgate Proverbs.15.24> semita vitae super eruditum ut declinet de inferno novissimo;
<Vulgate Proverbs.15.25> domum superborum demolietur Dominus et firmos facit terminos viduae;
<Vulgate Proverbs.15.26> abominatio Domini cogitationes malae et purus sermo pulcherrimus;
<Vulgate Proverbs.15.27> conturbat domum suam qui sectatur avaritiam qui autem odit munera vivet;
<Vulgate Proverbs.15.28> mens iusti meditatur oboedientiam os impiorum redundat malis;
<Vulgate Proverbs.15.29> longe est Dominus ab impiis et orationes iustorum exaudiet;
<Vulgate Proverbs.15.30> lux oculorum laetificat animam fama bona inpinguat ossa;
<Vulgate Proverbs.15.31> auris quae audit increpationes vitae in medio sapientium commorabitur;
<Vulgate Proverbs.15.32> qui abicit disciplinam despicit animam suam qui adquiescit increpationibus possessor est cordis;
<Vulgate Proverbs.15.33> timor Domini disciplina sapientiae et gloriam praecedit humilitas;
<Vulgate Proverbs.16.1> hominis est animum praeparare et Dei gubernare linguam;
<Vulgate Proverbs.16.2> omnes viae hominum patent oculis eius spirituum ponderator est Dominus;
<Vulgate Proverbs.16.3> revela Domino opera tua et dirigentur cogitationes tuae;
<Vulgate Proverbs.16.4> universa propter semet ipsum operatus est Dominus impium quoque ad diem malum;
<Vulgate Proverbs.16.5> abominatio Domini omnis arrogans etiam si manus ad manum fuerit non erit innocens;
<Vulgate Proverbs.16.6> misericordia et veritate redimitur iniquitas et in timore Domini declinatur a malo;
<Vulgate Proverbs.16.7> cum placuerint Domino viae hominis inimicos quoque eius convertet ad pacem;
<Vulgate Proverbs.16.8> melius est parum cum iustitia quam multi fructus cum iniquitate;
<Vulgate Proverbs.16.9> cor hominis disponet viam suam sed Domini est dirigere gressus eius;
<Vulgate Proverbs.16.10> divinatio in labiis regis in iudicio non errabit os eius;
<Vulgate Proverbs.16.11> pondus et statera iudicia Domini sunt et opera eius omnes lapides sacculi;
<Vulgate Proverbs.16.12> abominabiles regi qui agunt impie quoniam iustitia firmatur solium;
<Vulgate Proverbs.16.13> voluntas regum labia iusta qui recta loquitur diligetur;
<Vulgate Proverbs.16.14> indignatio regis nuntii mortis et vir sapiens placabit eam;
<Vulgate Proverbs.16.15> in hilaritate vultus regis vita et clementia eius quasi imber serotinus;
<Vulgate Proverbs.16.16> posside sapientiam quia auro melior est et adquire prudentiam quia pretiosior est argento;
<Vulgate Proverbs.16.17> semita iustorum declinat mala custos animae suae servat viam suam;
<Vulgate Proverbs.16.18> contritionem praecedit superbia et ante ruinam exaltatur spiritus;
<Vulgate Proverbs.16.19> melius est humiliari cum mitibus quam dividere spolia cum superbis;
<Vulgate Proverbs.16.20> eruditus in verbo repperiet bona et qui in Domino sperat beatus est;
<Vulgate Proverbs.16.21> qui sapiens corde est appellabitur prudens et qui dulcis eloquio maiora percipiet;
<Vulgate Proverbs.16.22> fons vitae eruditio possidentis doctrina stultorum fatuitas;
<Vulgate Proverbs.16.23> cor sapientis erudiet os eius et labiis illius addet gratiam;
<Vulgate Proverbs.16.24> favus mellis verba conposita dulcedo animae et sanitas ossuum;
<Vulgate Proverbs.16.25> est via quae videtur homini recta et novissimum eius ducit ad mortem;
<Vulgate Proverbs.16.26> anima laborantis laborat sibi quia conpulit eum os suum;
<Vulgate Proverbs.16.27> vir impius fodit malum et in labiis eius ignis ardescit;
<Vulgate Proverbs.16.28> homo perversus suscitat lites et verbosus separat principes;
<Vulgate Proverbs.16.29> vir iniquus lactat amicum suum et ducit eum per viam non bonam;
<Vulgate Proverbs.16.30> qui adtonitis oculis cogitat prava mordens labia sua perficit malum;
<Vulgate Proverbs.16.31> corona dignitatis senectus in viis iustitiae repperietur;
<Vulgate Proverbs.16.32> melior est patiens viro forte et qui dominatur animo suo expugnatore urbium;
<Vulgate Proverbs.16.33> sortes mittuntur in sinu sed a Domino temperantur;
<Vulgate Proverbs.17.1> melior est buccella sicca cum gaudio quam domus plena victimis cum iurgio;
<Vulgate Proverbs.17.2> servus sapiens dominabitur filiis stultis et inter fratres hereditatem dividet;
<Vulgate Proverbs.17.3> sicut igne probatur argentum et aurum camino ita corda probat Dominus;
<Vulgate Proverbs.17.4> malus oboedit linguae iniquae et fallax obtemperat labiis mendacibus;
<Vulgate Proverbs.17.5> qui despicit pauperem exprobrat factori eius et qui in ruina laetatur alterius non erit inpunitus;
<Vulgate Proverbs.17.6> corona senum filii filiorum et gloria filiorum patres sui;
<Vulgate Proverbs.17.7> non decent stultum verba conposita nec principem labium mentiens;
<Vulgate Proverbs.17.8> gemma gratissima expectatio praestolantis quocumque se verterit prudenter intellegit;
<Vulgate Proverbs.17.9> qui celat delictum quaerit amicitias qui altero sermone repetit separat foederatos;
<Vulgate Proverbs.17.10> plus proficit correptio apud prudentem quam centum plagae apud stultum;
<Vulgate Proverbs.17.11> semper iurgia quaerit malus angelus autem crudelis mittetur contra eum;
<Vulgate Proverbs.17.12> expedit magis ursae occurrere raptis fetibus quam fatuo confidenti sibi in stultitia sua;
<Vulgate Proverbs.17.13> qui reddit mala pro bonis non recedet malum de domo eius;
<Vulgate Proverbs.17.14> qui dimittit aquam caput est iurgiorum et antequam patiatur contumeliam iudicium deserit;
<Vulgate Proverbs.17.15> et qui iustificat impium et qui condemnat iustum abominabilis est uterque apud Dominum;
<Vulgate Proverbs.17.16> quid prodest habere divitias stultum cum sapientiam emere non possit;
<Vulgate Proverbs.17.17> omni tempore diligit qui amicus est et frater in angustiis conprobatur;
<Vulgate Proverbs.17.18> homo stultus plaudet manibus cum spoponderit pro amico suo;
<Vulgate Proverbs.17.19> qui meditatur discordiam diligit rixas et qui exaltat ostium quaerit ruinam;
<Vulgate Proverbs.17.20> qui perversi cordis est non inveniet bonum et qui vertit linguam incidet in malum;
<Vulgate Proverbs.17.21> natus est stultus in ignominiam suam sed nec pater in fatuo laetabitur;
<Vulgate Proverbs.17.22> animus gaudens aetatem floridam facit spiritus tristis exsiccat ossa;
<Vulgate Proverbs.17.23> munera de sinu impius accipit ut pervertat semitas iudicii;
<Vulgate Proverbs.17.24> in facie prudentis lucet sapientia oculi stultorum in finibus terrae;
<Vulgate Proverbs.17.25> ira patris filius stultus et dolor matris quae genuit eum;
<Vulgate Proverbs.17.26> non est bonum damnum inferre iusto nec percutere principem qui recta iudicat;
<Vulgate Proverbs.17.27> qui moderatur sermones suos doctus et prudens est et pretiosi spiritus vir eruditus;
<Vulgate Proverbs.17.28> stultus quoque si tacuerit sapiens putabitur et si conpresserit labia sua intellegens;
<Vulgate Proverbs.18.1> occasiones quaerit qui vult recedere ab amico omni tempore erit exprobrabilis;
<Vulgate Proverbs.18.2> non recipit stultus verba prudentiae nisi ea dixeris quae versantur in corde eius;
<Vulgate Proverbs.18.3> impius cum in profundum venerit peccatorum contemnit sed sequitur eum ignominia et obprobrium;
<Vulgate Proverbs.18.4> aqua profunda verba ex ore viri et torrens redundans fons sapientiae;
<Vulgate Proverbs.18.5> accipere personam impii non est bonum ut declines a veritate iudicii;
<Vulgate Proverbs.18.6> labia stulti inmiscunt se rixis et os eius iurgia provocat;
<Vulgate Proverbs.18.7> os stulti contritio eius et labia illius ruina animae eius;
<Vulgate Proverbs.18.8> verba bilinguis quasi simplicia et ipsa perveniunt usque ad interiora ventris;
<Vulgate Proverbs.18.9> qui mollis et dissolutus est in opere suo frater est sua opera dissipantis;
<Vulgate Proverbs.18.10> turris fortissima nomen Domini ad ipsum currit iustus et exaltabitur;
<Vulgate Proverbs.18.11> substantia divitis urbs roboris eius et quasi murus validus circumdans eum;
<Vulgate Proverbs.18.12> antequam conteratur exaltatur cor hominis et antequam glorificetur humiliatur;
<Vulgate Proverbs.18.13> qui prius respondit quam audiat stultum se esse demonstrat et confusione dignum;
<Vulgate Proverbs.18.14> spiritus viri sustentat inbecillitatem suam spiritum vero ad irascendum facilem quis poterit sustinere;
<Vulgate Proverbs.18.15> cor prudens possidebit scientiam et auris sapientium quaerit doctrinam;
<Vulgate Proverbs.18.16> donum hominis dilatat viam eius et ante principes spatium ei facit;
<Vulgate Proverbs.18.17> iustus prior est accusator sui venit amicus eius et investigavit eum;
<Vulgate Proverbs.18.18> contradictiones conprimit sors et inter potentes quoque diiudicat;
<Vulgate Proverbs.18.19> frater qui adiuvatur a fratre quasi civitas firma et iudicia quasi vectes urbium;
<Vulgate Proverbs.18.20> de fructu oris viri replebitur venter eius et genimina labiorum illius saturabunt eum;
<Vulgate Proverbs.18.21> mors et vita in manu linguae qui diligunt eam comedent fructus eius;
<Vulgate Proverbs.18.22> qui invenit mulierem invenit bonum et hauriet iucunditatem a Domino;
<Vulgate Proverbs.18.23> cum obsecrationibus loquetur pauper et dives effabitur rigide;
<Vulgate Proverbs.18.24> vir amicalis ad societatem magis amicus erit quam frater;
<Vulgate Proverbs.19.1> melior est pauper qui ambulat in simplicitate sua quam torquens labia insipiens;
<Vulgate Proverbs.19.2> ubi non est scientia animae non est bonum et qui festinus est pedibus offendit;
<Vulgate Proverbs.19.3> stultitia hominis subplantat gressus eius et contra Deum fervet animo suo;
<Vulgate Proverbs.19.4> divitiae addunt amicos plurimos a paupere autem et hii quos habuit separantur;
<Vulgate Proverbs.19.5> testis falsus non erit inpunitus et qui mendacia loquitur non effugiet;
<Vulgate Proverbs.19.6> multi colunt personam potentis et amici sunt dona tribuenti;
<Vulgate Proverbs.19.7> fratres hominis pauperis oderunt eum insuper et amici procul recesserunt ab eo qui tantum verba sectatur nihil habebit;
<Vulgate Proverbs.19.8> qui autem possessor est mentis diligit animam suam et custos prudentiae inveniet bona;
<Vulgate Proverbs.19.9> testis falsus non erit inpunitus et qui loquitur mendacia peribit;
<Vulgate Proverbs.19.10> non decent stultum deliciae nec servum dominari principibus;
<Vulgate Proverbs.19.11> doctrina viri per patientiam noscitur et gloria eius est iniqua praetergredi;
<Vulgate Proverbs.19.12> sicut fremitus leonis ita et regis ira et sicut ros super herbam ita hilaritas eius;
<Vulgate Proverbs.19.13> dolor patris filius stultus et tecta iugiter perstillantia litigiosa mulier;
<Vulgate Proverbs.19.14> domus et divitiae dantur a patribus a Domino autem proprie uxor prudens;
<Vulgate Proverbs.19.15> pigredo inmittit soporem et anima dissoluta esuriet;
<Vulgate Proverbs.19.16> qui custodit mandatum custodit animam suam qui autem neglegit vias suas mortificabitur;
<Vulgate Proverbs.19.17> feneratur Domino qui miseretur pauperis et vicissitudinem suam reddet ei;
<Vulgate Proverbs.19.18> erudi filium tuum ne desperes ad interfectionem autem eius ne ponas animam tuam;
<Vulgate Proverbs.19.19> qui inpatiens est sustinebit damnum et cum rapuerit aliud adponet;
<Vulgate Proverbs.19.20> audi consilium et suscipe disciplinam ut sis sapiens in novissimis tuis;
<Vulgate Proverbs.19.21> multae cogitationes in corde viri voluntas autem Domini permanebit;
<Vulgate Proverbs.19.22> homo indigens misericors est et melior pauper quam vir mendax;
<Vulgate Proverbs.19.23> timor Domini ad vitam et in plenitudine commorabitur absque visitatione pessimi;
<Vulgate Proverbs.19.24> abscondit piger manum suam sub ascella nec ad os suum adplicat eam;
<Vulgate Proverbs.19.25> pestilente flagellato stultus sapientior erit sin autem corripueris sapientem intelleget disciplinam;
<Vulgate Proverbs.19.26> qui adfligit patrem et fugat matrem ignominiosus est et infelix;
<Vulgate Proverbs.19.27> non cesses fili audire doctrinam nec ignores sermones scientiae;
<Vulgate Proverbs.19.28> testis iniquus deridet iudicium et os impiorum devorat iniquitatem;
<Vulgate Proverbs.19.29> parata sunt derisoribus iudicia et mallei percutientes stultorum corporibus;
<Vulgate Proverbs.20.1> luxuriosa res vinum et tumultuosa ebrietas quicumque his delectatur non erit sapiens;
<Vulgate Proverbs.20.2> sicut rugitus leonis ita terror regis qui provocat eum peccat in animam suam;
<Vulgate Proverbs.20.3> honor est homini qui separat se a contentionibus omnes autem stulti miscentur contumeliis;
<Vulgate Proverbs.20.4> propter frigus piger arare noluit mendicabit ergo aestate et non dabitur ei;
<Vulgate Proverbs.20.5> sicut aqua profunda sic consilium in corde viri sed homo sapiens exhauriet illud;
<Vulgate Proverbs.20.6> multi homines misericordes vocantur virum autem fidelem quis inveniet;
<Vulgate Proverbs.20.7> iustus qui ambulat in simplicitate sua beatos post se filios derelinquet;
<Vulgate Proverbs.20.8> rex qui sedet in solio iudicii dissipat omne malum intuitu suo;
<Vulgate Proverbs.20.9> quis potest dicere mundum est cor meum purus sum a peccato;
<Vulgate Proverbs.20.10> pondus et pondus mensura et mensura utrumque abominabile est apud Deum;
<Vulgate Proverbs.20.11> ex studiis suis intellegitur puer si munda et si recta sint opera eius;
<Vulgate Proverbs.20.12> aurem audientem et oculum videntem Dominus fecit utrumque;
<Vulgate Proverbs.20.13> noli diligere somnum ne te egestas opprimat aperi oculos tuos et saturare panibus;
<Vulgate Proverbs.20.14> malum est malum est dicit omnis emptor et cum recesserit tunc gloriabitur;
<Vulgate Proverbs.20.15> est aurum et multitudo gemmarum vas autem pretiosum labia scientiae;
<Vulgate Proverbs.20.16> tolle vestimentum eius qui fideiussor extitit alieni et pro extraneis aufer pignus ab eo;
<Vulgate Proverbs.20.17> suavis est homini panis mendacii et postea implebitur os eius calculo;
<Vulgate Proverbs.20.18> cogitationes consiliis roborantur et gubernaculis tractanda sunt bella;
<Vulgate Proverbs.20.19> ei qui revelat mysteria et ambulat fraudulenter et dilatat labia sua ne commiscearis;
<Vulgate Proverbs.20.20> qui maledicit patri suo et matri extinguetur lucerna eius in mediis tenebris;
<Vulgate Proverbs.20.21> hereditas ad quam festinatur in principio in novissimo benedictione carebit;
<Vulgate Proverbs.20.22> ne dicas reddam malum expecta Dominum et liberabit te;
<Vulgate Proverbs.20.23> abominatio est apud Deum pondus et pondus statera dolosa non est bona;
<Vulgate Proverbs.20.24> a Domino diriguntur gressus viri quis autem hominum intellegere potest viam suam;
<Vulgate Proverbs.20.25> ruina est hominis devorare sanctos et post vota tractare;
<Vulgate Proverbs.20.26> dissipat impios rex sapiens et curvat super eos fornicem;
<Vulgate Proverbs.20.27> lucerna Domini spiraculum hominis quae investigat omnia secreta ventris;
<Vulgate Proverbs.20.28> misericordia et veritas custodiunt regem et roboratur clementia thronus eius;
<Vulgate Proverbs.20.29> exultatio iuvenum fortitudo eorum et dignitas senum canities;
<Vulgate Proverbs.20.30> livor vulneris absterget mala et plagae in secretioribus ventris;
<Vulgate Proverbs.21.1> sicut divisiones aquarum ita cor regis in manu Domini quocumque voluerit inclinabit illud;
<Vulgate Proverbs.21.2> omnis via viri recta sibi videtur adpendit autem corda Dominus;
<Vulgate Proverbs.21.3> facere misericordiam et iudicium magis placent Domino quam victimae;
<Vulgate Proverbs.21.4> exaltatio oculorum et dilatatio cordis lucerna impiorum peccatum;
<Vulgate Proverbs.21.5> cogitationes robusti semper in abundantia omnis autem piger semper in egestate;
<Vulgate Proverbs.21.6> qui congregat thesauros lingua mendacii vanus est et inpingetur ad laqueos mortis;
<Vulgate Proverbs.21.7> rapinae impiorum detrahent eos quia noluerunt facere iudicium;
<Vulgate Proverbs.21.8> perversa via viri aliena est qui autem mundus est rectum opus eius;
<Vulgate Proverbs.21.9> melius est sedere in angulo domatis quam cum muliere litigiosa et in domo communi;
<Vulgate Proverbs.21.10> anima impii desiderat malum non miserebitur proximo suo;
<Vulgate Proverbs.21.11> multato pestilente sapientior erit parvulus et si sectetur sapientem sumet scientiam;
<Vulgate Proverbs.21.12> excogitat iustus de domo impii ut detrahat impios in malum;
<Vulgate Proverbs.21.13> qui obturat aurem suam ad clamorem pauperis et ipse clamabit et non exaudietur;
<Vulgate Proverbs.21.14> munus absconditum extinguet iras et donum in sinu indignationem maximam;
<Vulgate Proverbs.21.15> gaudium iusto est facere iudicium et pavor operantibus iniquitatem;
<Vulgate Proverbs.21.16> vir qui erraverit a via doctrinae in coetu gigantum commorabitur;
<Vulgate Proverbs.21.17> qui diligit epulas in egestate erit qui amat vinum et pinguia non ditabitur;
<Vulgate Proverbs.21.18> pro iusto datur impius et pro rectis iniquus;
<Vulgate Proverbs.21.19> melius est habitare in terra deserta quam cum muliere rixosa et iracunda;
<Vulgate Proverbs.21.20> thesaurus desiderabilis et oleum in habitaculo iusti et inprudens homo dissipabit illud;
<Vulgate Proverbs.21.21> qui sequitur iustitiam et misericordiam inveniet vitam et iustitiam et gloriam;
<Vulgate Proverbs.21.22> civitatem fortium ascendit sapiens et destruxit robur fiduciae eius;
<Vulgate Proverbs.21.23> qui custodit os suum et linguam suam custodit ab angustiis animam suam;
<Vulgate Proverbs.21.24> superbus et arrogans vocatur indoctus qui in ira operatur superbiam;
<Vulgate Proverbs.21.25> desideria occidunt pigrum noluerunt enim quicquam manus eius operari;
<Vulgate Proverbs.21.26> tota die concupiscit et desiderat qui autem iustus est tribuet et non cessabit;
<Vulgate Proverbs.21.27> hostiae impiorum abominabiles quia offeruntur ex scelere;
<Vulgate Proverbs.21.28> testis mendax peribit vir oboediens loquitur victoriam;
<Vulgate Proverbs.21.29> vir impius procaciter obfirmat vultum suum qui autem rectus est corrigit viam suam;
<Vulgate Proverbs.21.30> non est sapientia non est prudentia non est consilium contra Dominum;
<Vulgate Proverbs.21.31> equus paratur ad diem belli Dominus autem salutem tribuet;
<Vulgate Proverbs.22.1> melius est nomen bonum quam divitiae multae super argentum et aurum gratia bona;
<Vulgate Proverbs.22.2> dives et pauper obviaverunt sibi utriusque operator est Dominus;
<Vulgate Proverbs.22.3> callidus vidit malum et abscondit se innocens pertransiit et adflictus est damno;
<Vulgate Proverbs.22.4> finis modestiae timor Domini divitiae et gloria et vita;
<Vulgate Proverbs.22.5> arma et gladii in via perversi custos animae suae longe recedit ab eis;
<Vulgate Proverbs.22.6> proverbium est adulescens iuxta viam suam etiam cum senuerit non recedet ab ea;
<Vulgate Proverbs.22.7> dives pauperibus imperat et qui accipit mutuum servus est fenerantis;
<Vulgate Proverbs.22.8> qui seminat iniquitatem metet mala et virga irae suae consummabitur;
<Vulgate Proverbs.22.9> qui pronus est ad misericordiam benedicetur de panibus enim suis dedit pauperi;
<Vulgate Proverbs.22.10> eice derisorem et exibit cum eo iurgium cessabuntque causae et contumeliae;
<Vulgate Proverbs.22.11> qui diligit cordis munditiam propter gratiam labiorum suorum habebit amicum regem;
<Vulgate Proverbs.22.12> oculi Domini custodiunt scientiam et subplantantur verba iniqui;
<Vulgate Proverbs.22.13> dicit piger leo foris in medio platearum occidendus sum;
<Vulgate Proverbs.22.14> fovea profunda os alienae cui iratus est Dominus incidet in eam;
<Vulgate Proverbs.22.15> stultitia conligata est in corde pueri et virga disciplinae fugabit eam;
<Vulgate Proverbs.22.16> qui calumniatur pauperem ut augeat divitias suas dabit ipse ditiori et egebit;
<Vulgate Proverbs.22.17> inclina aurem tuam et audi verba sapientium adpone autem cor ad doctrinam meam;
<Vulgate Proverbs.22.18> quae pulchra erit tibi cum servaveris eam in ventre tuo et redundabit in labiis tuis;
<Vulgate Proverbs.22.19> ut sit in Domino fiducia tua unde et ostendi eam tibi hodie;
<Vulgate Proverbs.22.20> ecce descripsi eam tibi tripliciter in cogitationibus et scientia;
<Vulgate Proverbs.22.21> ut ostenderem tibi firmitatem et eloquia veritatis respondere ex his illi qui misit te;
<Vulgate Proverbs.22.22> non facias violentiam pauperi quia pauper est neque conteras egenum in porta;
<Vulgate Proverbs.22.23> quia Dominus iudicabit causam eius et configet eos qui confixerint animam eius;
<Vulgate Proverbs.22.24> noli esse amicus homini iracundo neque ambules cum viro furioso;
<Vulgate Proverbs.22.25> ne forte discas semitas eius et sumas scandalum animae tuae;
<Vulgate Proverbs.22.26> noli esse cum his qui defigunt manus suas et qui vades se offerunt pro debitis;
<Vulgate Proverbs.22.27> si enim non habes unde restituas quid causae est ut tollat operimentum de cubili tuo;
<Vulgate Proverbs.22.28> ne transgrediaris terminos antiquos quos posuerunt patres tui;
<Vulgate Proverbs.22.29> vidisti virum velocem in opere suo coram regibus stabit nec erit ante ignobiles;
<Vulgate Proverbs.23.1> quando sederis ut comedas cum principe diligenter adtende quae posita sunt ante faciem tuam;
<Vulgate Proverbs.23.2> et statue cultrum in gutture tuo si tamen habes in potestate animam tuam;
<Vulgate Proverbs.23.3> ne desideres de cibis eius in quo est panis mendacii;
<Vulgate Proverbs.23.4> noli laborare ut diteris sed prudentiae tuae pone modum;
<Vulgate Proverbs.23.5> ne erigas oculos tuos ad opes quas habere non potes quia facient sibi pinnas quasi aquilae et avolabunt in caelum;
<Vulgate Proverbs.23.6> ne comedas cum homine invido et ne desideres cibos eius;
<Vulgate Proverbs.23.7> quoniam in similitudinem arioli et coniectoris aestimat quod ignorat comede et bibe dicet tibi et mens eius non est tecum;
<Vulgate Proverbs.23.8> cibos quos comederas evomes et perdes pulchros sermones tuos;
<Vulgate Proverbs.23.9> in auribus insipientium ne loquaris quia despicient doctrinam eloquii tui;
<Vulgate Proverbs.23.10> ne adtingas terminos parvulorum et agrum pupillorum ne introeas;
<Vulgate Proverbs.23.11> propinquus enim eorum Fortis est et ipse iudicabit contra te causam illorum;
<Vulgate Proverbs.23.12> ingrediatur ad doctrinam cor tuum et aures tuae ad verba scientiae;
<Vulgate Proverbs.23.13> noli subtrahere a puero disciplinam si enim percusseris eum virga non morietur;
<Vulgate Proverbs.23.14> tu virga percuties eum et animam eius de inferno liberabis;
<Vulgate Proverbs.23.15> fili mi si sapiens fuerit animus tuus gaudebit tecum cor meum;
<Vulgate Proverbs.23.16> et exultabunt renes mei cum locuta fuerint rectum labia tua;
<Vulgate Proverbs.23.17> non aemuletur cor tuum peccatores sed in timore Domini esto tota die;
<Vulgate Proverbs.23.18> quia habebis spem in novissimo et praestolatio tua non auferetur;
<Vulgate Proverbs.23.19> audi fili mi et esto sapiens et dirige in via animum tuum;
<Vulgate Proverbs.23.20> noli esse in conviviis potatorum nec in comesationibus eorum qui carnes ad vescendum conferunt;
<Vulgate Proverbs.23.21> quia vacantes potibus et dantes symbola consumentur et vestietur pannis dormitatio;
<Vulgate Proverbs.23.22> audi patrem tuum qui genuit te et ne contemnas cum senuerit mater tua;
<Vulgate Proverbs.23.23> veritatem eme et noli vendere sapientiam et doctrinam et intellegentiam;
<Vulgate Proverbs.23.24> exultat gaudio pater iusti qui sapientem genuit laetabitur in eo;
<Vulgate Proverbs.23.25> gaudeat pater tuus et mater tua et exultet quae genuit te;
<Vulgate Proverbs.23.26> praebe fili mi cor tuum mihi et oculi tui vias meas custodiant;
<Vulgate Proverbs.23.27> fovea enim profunda est meretrix et puteus angustus aliena;
<Vulgate Proverbs.23.28> insidiatur in via quasi latro et quos incautos viderit interficit;
<Vulgate Proverbs.23.29> cui vae cuius patri vae cui rixae cui foveae cui sine causa vulnera cui suffusio oculorum;
<Vulgate Proverbs.23.30> nonne his qui morantur in vino et student calicibus epotandis;
<Vulgate Proverbs.23.31> ne intuearis vinum quando flavescit cum splenduerit in vitro color eius ingreditur blande;
<Vulgate Proverbs.23.32> sed in novissimo mordebit ut coluber et sicut regulus venena diffundet;
<Vulgate Proverbs.23.33> oculi tui videbunt extraneas et cor tuum loquetur perversa;
<Vulgate Proverbs.23.34> et eris sicut dormiens in medio mari et quasi sopitus gubernator amisso clavo;
<Vulgate Proverbs.23.35> et dices verberaverunt me sed non dolui traxerunt me et ego non sensi quando evigilabo et rursum vina repperiam;
<Vulgate Proverbs.24.1> ne aemuleris viros malos nec desideres esse cum eis;
<Vulgate Proverbs.24.2> quia rapinas meditatur mens eorum et fraudes labia eorum loquuntur;
<Vulgate Proverbs.24.3> sapientia aedificabitur domus et prudentia roborabitur;
<Vulgate Proverbs.24.4> in doctrina replebuntur cellaria universa substantia pretiosa et pulcherrima;
<Vulgate Proverbs.24.5> vir sapiens et fortis est et vir doctus robustus et validus;
<Vulgate Proverbs.24.6> quia cum dispositione initur bellum et erit salus ubi multa consilia sunt;
<Vulgate Proverbs.24.7> excelsa stulto sapientia in porta non aperiet os suum;
<Vulgate Proverbs.24.8> qui cogitat malefacere stultus vocabitur;
<Vulgate Proverbs.24.9> cogitatio stulti peccatum est et abominatio hominum detractor;
<Vulgate Proverbs.24.10> si desperaveris lassus in die angustiae inminuetur fortitudo tua;
<Vulgate Proverbs.24.11> erue eos qui ducuntur ad mortem et qui trahuntur ad interitum liberare ne cesses;
<Vulgate Proverbs.24.12> si dixeris vires non suppetunt qui inspector est cordis ipse intellegit et servatorem animae tuae nihil fallit reddetque homini iuxta opera sua;
<Vulgate Proverbs.24.13> comede fili mi mel quia bonum est et favum dulcissimum gutturi tuo;
<Vulgate Proverbs.24.14> sic et doctrina sapientiae animae tuae quam cum inveneris habebis in novissimis et spes tua non peribit;
<Vulgate Proverbs.24.15> ne insidieris et quaeras impietatem in domo iusti neque vastes requiem eius;
<Vulgate Proverbs.24.16> septies enim cadet iustus et resurget impii autem corruent in malum;
<Vulgate Proverbs.24.17> cum ceciderit inimicus tuus ne gaudeas et in ruina eius ne exultet cor tuum;
<Vulgate Proverbs.24.18> ne forte videat Dominus et displiceat ei et auferat ab eo iram suam;
<Vulgate Proverbs.24.19> ne contendas cum pessimis nec aemuleris impios;
<Vulgate Proverbs.24.20> quoniam non habent futurorum spem mali et lucerna impiorum extinguetur;
<Vulgate Proverbs.24.21> time Dominum fili mi et regem et cum detractoribus non commiscearis;
<Vulgate Proverbs.24.22> quoniam repente consurget perditio eorum et ruinam utriusque quis novit;
<Vulgate Proverbs.24.23> haec quoque sapientibus cognoscere personam in iudicio non est bonum;
<Vulgate Proverbs.24.24> qui dicit impio iustus es maledicent ei populi et detestabuntur eum tribus;
<Vulgate Proverbs.24.25> qui arguunt laudabuntur et super ipsos veniet benedictio;
<Vulgate Proverbs.24.26> labia deosculabitur qui recta verba respondet;
<Vulgate Proverbs.24.27> praepara foris opus tuum et diligenter exerce agrum tuum ut postea aedifices domum tuam;
<Vulgate Proverbs.24.28> ne sis testis frustra contra proximum tuum nec lactes quemquam labiis tuis;
<Vulgate Proverbs.24.29> ne dicas quomodo fecit mihi sic faciam ei reddam unicuique secundum opus suum;
<Vulgate Proverbs.24.30> per agrum hominis pigri transivi et per vineam viri stulti;
<Vulgate Proverbs.24.31> et ecce totum repleverant urticae operuerant superficiem eius spinae et maceria lapidum destructa erat;
<Vulgate Proverbs.24.32> quod cum vidissem posui in corde meo et exemplo didici disciplinam;
<Vulgate Proverbs.24.33> parum inquam dormies modicum dormitabis pauxillum manus conseres ut quiescas;
<Vulgate Proverbs.24.34> et veniet quasi cursor egestas tua et mendicitas quasi vir armatus;
<Vulgate Proverbs.25.1> haec quoque parabolae Salomonis quas transtulerunt viri Ezechiae regis Iuda;
<Vulgate Proverbs.25.2> gloria Dei celare verbum et gloria regum investigare sermonem;
<Vulgate Proverbs.25.3> caelum sursum et terra deorsum et cor regum inscrutabile;
<Vulgate Proverbs.25.4> aufer robiginem de argento et egredietur vas purissimum;
<Vulgate Proverbs.25.5> aufer impietatem de vultu regis et firmabitur iustitia thronus eius;
<Vulgate Proverbs.25.6> ne gloriosus appareas coram rege et in loco magnorum ne steteris;
<Vulgate Proverbs.25.7> melius est enim ut dicatur tibi ascende huc quam ut humilieris coram principe;
<Vulgate Proverbs.25.8> quae viderunt oculi tui ne proferas in iurgio cito ne postea emendare non possis cum dehonestaveris amicum tuum;
<Vulgate Proverbs.25.9> causam tuam tracta cum amico tuo et secretum extraneo non reveles;
<Vulgate Proverbs.25.10> ne forte insultet tibi cum audierit et exprobrare non cesset;
<Vulgate Proverbs.25.11> mala aurea in lectis argenteis qui loquitur verbum in tempore suo;
<Vulgate Proverbs.25.12> inauris aurea et margaritum fulgens qui arguit sapientem et aurem oboedientem;
<Vulgate Proverbs.25.13> sicut frigus nivis in die messis ita legatus fidelis ei qui misit eum animam illius requiescere facit;
<Vulgate Proverbs.25.14> nubes et ventus et pluviae non sequentes vir gloriosus et promissa non conplens;
<Vulgate Proverbs.25.15> patientia lenietur princeps et lingua mollis confringet duritiam;
<Vulgate Proverbs.25.16> mel invenisti comede quod sufficit tibi ne forte saturatus evomas illud;
<Vulgate Proverbs.25.17> subtrahe pedem tuum de domo proximi tui nequando satiatus oderit te;
<Vulgate Proverbs.25.18> iaculum et gladius et sagitta acuta homo qui loquitur contra proximum suum testimonium falsum;
<Vulgate Proverbs.25.19> dens putridus et pes lapsus qui sperat super infideli in die angustiae;
<Vulgate Proverbs.25.20> et amittit pallium in die frigoris acetum in nitro et qui cantat carmina cordi pessimo;
<Vulgate Proverbs.25.21> si esurierit inimicus tuus ciba illum et si sitierit da ei aquam bibere;
<Vulgate Proverbs.25.22> prunam enim congregabis super caput eius et Dominus reddet tibi;
<Vulgate Proverbs.25.23> ventus aquilo dissipat pluvias et facies tristis linguam detrahentem;
<Vulgate Proverbs.25.24> melius est sedere in angulo domatis quam cum muliere litigiosa et in domo communi;
<Vulgate Proverbs.25.25> aqua frigida animae sitienti et nuntius bonus de terra longinqua;
<Vulgate Proverbs.25.26> fons turbatus pede et vena corrupta iustus cadens coram impio;
<Vulgate Proverbs.25.27> sicut qui mel multum comedit non est ei bonum sic qui scrutator est maiestatis opprimitur gloria;
<Vulgate Proverbs.25.28> sicut urbs patens et absque murorum ambitu ita vir qui non potest in loquendo cohibere spiritum suum;
<Vulgate Proverbs.26.1> quomodo nix aestate et pluvia in messe sic indecens est stulto gloria;
<Vulgate Proverbs.26.2> sicut avis ad alia transvolans et passer quolibet vadens sic maledictum frustra prolatum in quempiam superveniet;
<Vulgate Proverbs.26.3> flagellum equo et camus asino et virga dorso inprudentium;
<Vulgate Proverbs.26.4> ne respondeas stulto iuxta stultitiam suam ne efficiaris ei similis;
<Vulgate Proverbs.26.5> responde stulto iuxta stultitiam suam ne sibi sapiens esse videatur;
<Vulgate Proverbs.26.6> claudus pedibus et iniquitatem bibens qui mittit verba per nuntium stultum;
<Vulgate Proverbs.26.7> quomodo pulchras frustra habet claudus tibias sic indecens est in ore stultorum parabola;
<Vulgate Proverbs.26.8> sicut qui mittit lapidem in acervum Mercurii ita qui tribuit insipienti honorem;
<Vulgate Proverbs.26.9> quomodo si spina nascatur in manu temulenti sic parabola in ore stultorum;
<Vulgate Proverbs.26.10> iudicium determinat causas et qui inponit stulto silentium iras mitigat;
<Vulgate Proverbs.26.11> sicut canis qui revertitur ad vomitum suum sic inprudens qui iterat stultitiam suam;
<Vulgate Proverbs.26.12> vidisti hominem sapientem sibi videri magis illo spem habebit stultus;
<Vulgate Proverbs.26.13> dicit piger leaena in via leo in itineribus;
<Vulgate Proverbs.26.14> sicut ostium vertitur in cardine suo ita piger in lectulo suo;
<Vulgate Proverbs.26.15> abscondit piger manus sub ascellas suas et laborat si ad os suum eas converterit;
<Vulgate Proverbs.26.16> sapientior sibi piger videtur septem viris loquentibus sententias;
<Vulgate Proverbs.26.17> sicut qui adprehendit auribus canem sic qui transit et inpatiens commiscetur rixae alterius;
<Vulgate Proverbs.26.18> sicut noxius est qui mittit lanceas et sagittas et mortem;
<Vulgate Proverbs.26.19> sic vir qui fraudulenter nocet amico suo et cum fuerit deprehensus dicit ludens feci;
<Vulgate Proverbs.26.20> cum defecerint ligna extinguetur ignis et susurrone subtracto iurgia conquiescunt;
<Vulgate Proverbs.26.21> sicut carbones ad prunam et ligna ad ignem sic homo iracundus suscitat rixas;
<Vulgate Proverbs.26.22> verba susurronis quasi simplicia et ipsa perveniunt ad intima ventris;
<Vulgate Proverbs.26.23> quomodo si argento sordido ornare velis vas fictile sic labia tumentia cum pessimo corde sociata;
<Vulgate Proverbs.26.24> labiis suis intellegitur inimicus cum in corde tractaverit dolos;
<Vulgate Proverbs.26.25> quando submiserit vocem suam ne credideris ei quoniam septem nequitiae sunt in corde illius;
<Vulgate Proverbs.26.26> qui operit odium fraudulenter revelabitur malitia eius in concilio;
<Vulgate Proverbs.26.27> qui fodit foveam incidet in eam et qui volvit lapidem revertetur ad eum;
<Vulgate Proverbs.26.28> lingua fallax non amat veritatem et os lubricum operatur ruinas;
<Vulgate Proverbs.27.1> ne glorieris in crastinum ignorans quid superventura pariat dies;
<Vulgate Proverbs.27.2> laudet te alienus et non os tuum extraneus et non labia tua;
<Vulgate Proverbs.27.3> grave est saxum et onerosa harena sed ira stulti utroque gravior;
<Vulgate Proverbs.27.4> ira non habet misericordiam nec erumpens furor et impetum concitati ferre quis poterit;
<Vulgate Proverbs.27.5> melior est manifesta correptio quam amor absconditus;
<Vulgate Proverbs.27.6> meliora sunt vulnera diligentis quam fraudulenta odientis oscula;
<Vulgate Proverbs.27.7> anima saturata calcabit favum anima esuriens et amarum pro dulce sumet;
<Vulgate Proverbs.27.8> sicut avis transmigrans de nido suo sic vir qui relinquit locum suum;
<Vulgate Proverbs.27.9> unguento et variis odoribus delectatur cor et bonis amici consiliis anima dulcoratur;
<Vulgate Proverbs.27.10> amicum tuum et amicum patris tui ne dimiseris et domum fratris tui ne ingrediaris in die adflictionis tuae melior est vicinus iuxta quam frater procul;
<Vulgate Proverbs.27.11> stude sapientiae fili mi et laetifica cor meum ut possim exprobranti respondere sermonem;
<Vulgate Proverbs.27.12> astutus videns malum absconditus est parvuli transeuntes sustinuere dispendia;
<Vulgate Proverbs.27.13> tolle vestimentum eius qui spopondit pro extraneo et pro alienis auferto pignus;
<Vulgate Proverbs.27.14> qui benedicit proximo suo voce grandi de nocte consurgens maledicenti similis erit;
<Vulgate Proverbs.27.15> tecta perstillantia in die frigoris et litigiosa mulier conparantur;
<Vulgate Proverbs.27.16> qui retinet eam quasi qui ventum teneat et oleum dexterae suae vocabit;
<Vulgate Proverbs.27.17> ferrum ferro acuitur et homo exacuit faciem amici sui;
<Vulgate Proverbs.27.18> qui servat ficum comedet fructus eius et qui custos est domini sui glorificabitur;
<Vulgate Proverbs.27.19> quomodo in aquis resplendent vultus prospicientium sic corda hominum manifesta sunt prudentibus;
<Vulgate Proverbs.27.20> infernus et perditio non replentur similiter et oculi hominum insatiabiles;
<Vulgate Proverbs.27.21> quomodo probatur in conflatorio argentum et in fornace aurum sic probatur homo ore laudantis;
<Vulgate Proverbs.27.22> si contuderis stultum in pila quasi tisanas feriente desuper pilo non auferetur ab eo stultitia eius;
<Vulgate Proverbs.27.23> diligenter agnosce vultum pecoris tui tuosque greges considera;
<Vulgate Proverbs.27.24> non enim habebis iugiter potestatem sed corona tribuetur in generatione generationum;
<Vulgate Proverbs.27.25> aperta sunt prata et apparuerunt herbae virentes et collecta sunt faena de montibus;
<Vulgate Proverbs.27.26> agni ad vestimentum tuum et hedi agri pretium;
<Vulgate Proverbs.27.27> sufficiat tibi lac caprarum in cibos tuos in necessaria domus tuae et ad victum ancillis tuis;
<Vulgate Proverbs.28.1> fugit impius nemine persequente iustus autem quasi leo confidens absque terrore erit;
<Vulgate Proverbs.28.2> propter peccata terrae multi principes eius et propter hominis sapientiam et horum scientiam quae dicuntur vita ducis longior erit;
<Vulgate Proverbs.28.3> vir pauper calumnians pauperes similis imbri vehementi in quo paratur fames;
<Vulgate Proverbs.28.4> qui derelinquunt legem laudant impium qui custodiunt succenduntur contra eum;
<Vulgate Proverbs.28.5> viri mali non cogitant iudicium qui autem requirunt Dominum animadvertunt omnia;
<Vulgate Proverbs.28.6> melior est pauper ambulans in simplicitate sua quam dives pravis itineribus;
<Vulgate Proverbs.28.7> qui custodit legem filius sapiens est qui pascit comesatores confundit patrem suum;
<Vulgate Proverbs.28.8> qui coacervat divitias usuris et fenore liberali in pauperes congregat eas;
<Vulgate Proverbs.28.9> qui declinat aurem suam ne audiat legem oratio eius erit execrabilis;
<Vulgate Proverbs.28.10> qui decipit iustos in via mala in interitu suo corruet et simplices possidebunt bona;
<Vulgate Proverbs.28.11> sapiens sibi videtur vir dives pauper autem prudens scrutabitur eum;
<Vulgate Proverbs.28.12> in exultatione iustorum multa gloria regnantibus impiis ruinae hominum;
<Vulgate Proverbs.28.13> qui abscondit scelera sua non dirigetur qui confessus fuerit et reliquerit ea misericordiam consequetur;
<Vulgate Proverbs.28.14> beatus homo qui semper est pavidus qui vero mentis est durae corruet in malum;
<Vulgate Proverbs.28.15> leo rugiens et ursus esuriens princeps impius super populum pauperem;
<Vulgate Proverbs.28.16> dux indigens prudentia multos opprimet per calumniam qui autem odit avaritiam longi fient dies eius;
<Vulgate Proverbs.28.17> hominem qui calumniatur animae sanguinem si usque ad lacum fugerit nemo sustentet;
<Vulgate Proverbs.28.18> qui ambulat simpliciter salvus erit qui perversis ingreditur viis concidet semel;
<Vulgate Proverbs.28.19> qui operatur terram suam saturabitur panibus qui sectatur otium replebitur egestate;
<Vulgate Proverbs.28.20> vir fidelis multum laudabitur qui autem festinat ditari non erit innocens;
<Vulgate Proverbs.28.21> qui cognoscit in iudicio faciem non facit bene iste et pro buccella panis deserit veritatem;
<Vulgate Proverbs.28.22> vir qui festinat ditari et aliis invidet ignorat quod egestas superveniat ei;
<Vulgate Proverbs.28.23> qui corripit hominem gratiam postea inveniet apud eum magis quam ille qui per linguae blandimenta decipit;
<Vulgate Proverbs.28.24> qui subtrahit aliquid a patre suo et matre et dicit hoc non est peccatum particeps homicidae est;
<Vulgate Proverbs.28.25> qui se iactat et dilatat iurgia concitat qui sperat in Domino saginabitur;
<Vulgate Proverbs.28.26> qui confidit in corde suo stultus est qui autem graditur sapienter iste salvabitur;
<Vulgate Proverbs.28.27> qui dat pauperi non indigebit qui despicit deprecantem sustinebit penuriam;
<Vulgate Proverbs.28.28> cum surrexerint impii abscondentur homines cum illi perierint multiplicabuntur iusti;
<Vulgate Proverbs.29.1> viro qui corripientem dura cervice contemnit repentinus superveniet interitus et eum sanitas non sequitur;
<Vulgate Proverbs.29.2> in multiplicatione iustorum laetabitur vulgus cum impii sumpserint principatum gemet populus;
<Vulgate Proverbs.29.3> vir qui amat sapientiam laetificat patrem suum qui autem nutrit scorta perdet substantiam;
<Vulgate Proverbs.29.4> rex iustus erigit terram vir avarus destruet eam;
<Vulgate Proverbs.29.5> homo qui blandis fictisque sermonibus loquitur amico suo rete expandit gressibus eius;
<Vulgate Proverbs.29.6> peccantem virum iniquum involvet laqueus et iustus laudabit atque gaudebit;
<Vulgate Proverbs.29.7> novit iustus causam pauperum impius ignorat scientiam;
<Vulgate Proverbs.29.8> homines pestilentes dissipant civitatem sapientes avertunt furorem;
<Vulgate Proverbs.29.9> vir sapiens si cum stulto contenderit sive irascatur sive rideat non inveniet requiem;
<Vulgate Proverbs.29.10> viri sanguinum oderunt simplicem iusti quaerunt animam eius;
<Vulgate Proverbs.29.11> totum spiritum suum profert stultus sapiens differt et reservat in posterum;
<Vulgate Proverbs.29.12> princeps qui libenter audit verba mendacii omnes ministros habebit impios;
<Vulgate Proverbs.29.13> pauper et creditor obviam fuerunt sibi utriusque inluminator est Dominus;
<Vulgate Proverbs.29.14> rex qui iudicat in veritate pauperes thronus eius in aeternum firmabitur;
<Vulgate Proverbs.29.15> virga atque correptio tribuet sapientiam puer autem qui dimittitur voluntati suae confundet matrem suam;
<Vulgate Proverbs.29.16> in multiplicatione impiorum multiplicabuntur scelera et iusti ruinas eorum videbunt;
<Vulgate Proverbs.29.17> erudi filium tuum et refrigerabit te et dabit delicias animae tuae;
<Vulgate Proverbs.29.18> cum prophetia defecerit dissipabitur populus qui custodit legem beatus est;
<Vulgate Proverbs.29.19> servus verbis non potest erudiri quia quod dicis intellegit et respondere contemnit;
<Vulgate Proverbs.29.20> vidisti hominem velocem ad loquendum stulti magis speranda est quam illius correptio;
<Vulgate Proverbs.29.21> qui delicate a pueritia nutrit servum suum postea illum sentiet contumacem;
<Vulgate Proverbs.29.22> vir iracundus provocat rixas et qui ad indignandum facilis est erit ad peccata proclivior;
<Vulgate Proverbs.29.23> superbum sequitur humilitas et humilem spiritu suscipiet gloria;
<Vulgate Proverbs.29.24> qui cum fure partitur odit animam suam adiurantem audit et non indicat;
<Vulgate Proverbs.29.25> qui timet hominem cito corruet qui sperat in Domino sublevabitur;
<Vulgate Proverbs.29.26> multi requirunt faciem principis et a Domino iudicium egreditur singulorum;
<Vulgate Proverbs.29.27> abominantur iusti virum impium et abominantur impii eos qui in recta sunt via;
<Vulgate Proverbs.30.1> verba Congregantis filii Vomentis visio quam locutus est vir cum quo est Deus et qui Deo secum morante confortatus ait;
<Vulgate Proverbs.30.2> stultissimus sum virorum et sapientia hominum non est mecum;
<Vulgate Proverbs.30.3> non didici sapientiam et non novi sanctorum scientiam;
<Vulgate Proverbs.30.4> quis ascendit in caelum atque descendit quis continuit spiritum manibus suis quis conligavit aquas quasi in vestimento quis suscitavit omnes terminos terrae quod nomen eius et quod nomen filii eius si nosti;
<Vulgate Proverbs.30.5> omnis sermo Dei ignitus clypeus est sperantibus in se;
<Vulgate Proverbs.30.6> ne addas quicquam verbis illius et arguaris inveniarisque mendax;
<Vulgate Proverbs.30.7> duo rogavi te ne deneges mihi antequam moriar;
<Vulgate Proverbs.30.8> vanitatem et verba mendacia longe fac a me mendicitatem et divitias ne dederis mihi tribue tantum victui meo necessaria;
<Vulgate Proverbs.30.9> ne forte saturatus inliciar ad negandum et dicam quis est Dominus et egestate conpulsus furer et peierem nomen Dei mei;
<Vulgate Proverbs.30.10> ne accuses servum ad dominum suum ne forte maledicat tibi et corruas;
<Vulgate Proverbs.30.11> generatio quae patri suo maledicit et quae non benedicit matri suae;
<Vulgate Proverbs.30.12> generatio quae sibi munda videtur et tamen non est lota a sordibus suis;
<Vulgate Proverbs.30.13> generatio cuius excelsi sunt oculi et palpebrae eius in alta subrectae;
<Vulgate Proverbs.30.14> generatio quae pro dentibus gladios habet et commandit molaribus suis ut comedat inopes de terra et pauperes ex hominibus;
<Vulgate Proverbs.30.15> sanguisugae duae sunt filiae dicentes adfer adfer tria sunt insaturabilia et quartum quod numquam dicit sufficit;
<Vulgate Proverbs.30.16> infernus et os vulvae et terra quae non satiatur aqua ignis vero numquam dicit sufficit;
<Vulgate Proverbs.30.17> oculum qui subsannat patrem et qui despicit partum matris suae effodiant corvi de torrentibus et comedant illum filii aquilae;
<Vulgate Proverbs.30.18> tria sunt difficilia mihi et quartum penitus ignoro;
<Vulgate Proverbs.30.19> viam aquilae in caelo viam colubri super petram viam navis in medio mari et viam viri in adulescentula;
<Vulgate Proverbs.30.20> talis est via mulieris adulterae quae comedit et tergens os suum dicit non sum operata malum;
<Vulgate Proverbs.30.21> per tria movetur terra et quartum non potest sustinere;
<Vulgate Proverbs.30.22> per servum cum regnaverit per stultum cum saturatus fuerit cibo;
<Vulgate Proverbs.30.23> per odiosam mulierem cum in matrimonio fuerit adsumpta et per ancillam cum heres fuerit dominae suae;
<Vulgate Proverbs.30.24> quattuor sunt minima terrae et ipsa sunt sapientiora sapientibus;
<Vulgate Proverbs.30.25> formicae populus infirmus quae praeparant in messe cibum sibi;
<Vulgate Proverbs.30.26> lepusculus plebs invalida quae conlocat in petra cubile suum;
<Vulgate Proverbs.30.27> regem lucusta non habet et egreditur universa per turmas;
<Vulgate Proverbs.30.28> stilio manibus nititur et moratur in aedibus regis;
<Vulgate Proverbs.30.29> tria sunt quae bene gradiuntur et quartum quod incedit feliciter;
<Vulgate Proverbs.30.30> leo fortissimus bestiarum ad nullius pavebit occursum;
<Vulgate Proverbs.30.31> gallus succinctus lumbos et aries nec est rex qui resistat ei;
<Vulgate Proverbs.30.32> et qui stultus apparuit postquam elatus est in sublime si enim intellexisset ori inposuisset manum;
<Vulgate Proverbs.30.33> qui autem fortiter premit ubera ad eliciendum lac exprimit butyrum et qui vehementer emungitur elicit sanguinem et qui provocat iras producit discordias;
<Vulgate Proverbs.31.1> verba Lamuhel regis visio qua erudivit eum mater sua;
<Vulgate Proverbs.31.2> quid dilecte mi quid dilecte uteri mei quid dilecte votorum meorum;
<Vulgate Proverbs.31.3> ne dederis mulieribus substantiam tuam et vias tuas ad delendos reges;
<Vulgate Proverbs.31.4> noli regibus o Lamuhel noli regibus dare vinum quia nullum secretum est ubi regnat ebrietas;
<Vulgate Proverbs.31.5> ne forte bibat et obliviscatur iudiciorum et mutet causam filiorum pauperis;
<Vulgate Proverbs.31.6> date siceram maerentibus et vinum his qui amaro sunt animo;
<Vulgate Proverbs.31.7> bibant ut obliviscantur egestatis suae et doloris non recordentur amplius;
<Vulgate Proverbs.31.8> aperi os tuum muto et causis omnium filiorum qui pertranseunt;
<Vulgate Proverbs.31.9> aperi os tuum decerne quod iustum est et iudica inopem et pauperem;
<Vulgate Proverbs.31.10> aleph mulierem fortem quis inveniet procul et de ultimis finibus pretium eius;
<Vulgate Proverbs.31.11> beth confidit in ea cor viri sui et spoliis non indigebit;
<Vulgate Proverbs.31.12> gimel reddet ei bonum et non malum omnibus diebus vitae suae;
<Vulgate Proverbs.31.13> deleth quaesivit lanam et linum et operata est consilio manuum suarum;
<Vulgate Proverbs.31.14> he facta est quasi navis institoris de longe portat panem suum;
<Vulgate Proverbs.31.15> vav et de nocte surrexit deditque praedam domesticis suis et cibaria ancillis suis;
<Vulgate Proverbs.31.16> zai consideravit agrum et emit eum de fructu manuum suarum plantavit vineam;
<Vulgate Proverbs.31.17> heth accinxit fortitudine lumbos suos et roboravit brachium suum;
<Vulgate Proverbs.31.18> teth gustavit quia bona est negotiatio eius non extinguetur in nocte lucerna illius;
<Vulgate Proverbs.31.19> ioth manum suam misit ad fortia et digiti eius adprehenderunt fusum;
<Vulgate Proverbs.31.20> caph manum suam aperuit inopi et palmas suas extendit ad pauperem;
<Vulgate Proverbs.31.21> lameth non timebit domui suae a frigoribus nivis omnes enim domestici eius vestiti duplicibus;
<Vulgate Proverbs.31.22> mem stragulam vestem fecit sibi byssus et purpura indumentum eius;
<Vulgate Proverbs.31.23> nun nobilis in portis vir eius quando sederit cum senatoribus terrae;
<Vulgate Proverbs.31.24> samech sindonem fecit et vendidit et cingulum tradidit Chananeo;
<Vulgate Proverbs.31.25> ain fortitudo et decor indumentum eius et ridebit in die novissimo;
<Vulgate Proverbs.31.26> phe os suum aperuit sapientiae et lex clementiae in lingua eius;
<Vulgate Proverbs.31.27> sade considerat semitas domus suae et panem otiosa non comedet;
<Vulgate Proverbs.31.28> coph surrexerunt filii eius et beatissimam praedicaverunt vir eius et laudavit eam;
<Vulgate Proverbs.31.29> res multae filiae congregaverunt divitias tu supergressa es universas;
<Vulgate Proverbs.31.30> sin fallax gratia et vana est pulchritudo mulier timens Dominum ipsa laudabitur;
<Vulgate Proverbs.31.31> thau date ei de fructu manuum suarum et laudent eam in portis opera eius;
