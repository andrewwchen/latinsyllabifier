<Vulgate 2 John.1.1> senior electae dominae et natis eius quos ego diligo in veritate et non ego solus sed et omnes qui cognoverunt veritatem;
<Vulgate 2 John.1.2> propter veritatem quae permanet in nobis et nobiscum erit in aeternum;
<Vulgate 2 John.1.3> sit nobiscum gratia misericordia pax a Deo Patre et a Christo Iesu Filio Patris in veritate et caritate;
<Vulgate 2 John.1.4> gavisus sum valde quoniam inveni de filiis tuis ambulantes in veritate sicut mandatum accepimus a Patre;
<Vulgate 2 John.1.5> et nunc rogo te domina non tamquam mandatum novum scribens tibi sed quod habuimus ab initio ut diligamus alterutrum;
<Vulgate 2 John.1.6> et haec est caritas ut ambulemus secundum mandata eius hoc mandatum est ut quemadmodum audistis ab initio in eo ambuletis;
<Vulgate 2 John.1.7> quoniam multi seductores exierunt in mundum qui non confitentur Iesum Christum venientem in carne hic est seductor et antichristus;
<Vulgate 2 John.1.8> videte vosmet ipsos ne perdatis quae operati estis sed ut mercedem plenam accipiatis;
<Vulgate 2 John.1.9> omnis qui praecedit et non manet in doctrina Christi Deum non habet qui permanet in doctrina hic et Filium et Patrem habet;
<Vulgate 2 John.1.10> si quis venit ad vos et hanc doctrinam non adfert nolite recipere eum in domum nec have ei dixeritis;
<Vulgate 2 John.1.11> qui enim dicit illi have communicat operibus illius malignis;
<Vulgate 2 John.1.12> plura habens vobis scribere nolui per cartam et atramentum spero enim me futurum apud vos et os ad os loqui ut gaudium vestrum plenum sit;
<Vulgate 2 John.1.13> salutant te filii sororis tuae electae;
