<Vulgate 2 Thessalonians.1.1> Paulus et Silvanus et Timotheus ecclesiae Thessalonicensium in Deo Patre nostro et Domino Iesu Christo;
<Vulgate 2 Thessalonians.1.2> gratia vobis et pax a Deo Patre nostro et Domino Iesu Christo;
<Vulgate 2 Thessalonians.1.3> gratias agere debemus Deo semper pro vobis fratres ita ut dignum est quoniam supercrescit fides vestra et abundat caritas uniuscuiusque omnium vestrum in invicem;
<Vulgate 2 Thessalonians.1.4> ita ut et nos ipsi in vobis gloriemur in ecclesiis Dei pro patientia vestra et fide in omnibus persecutionibus vestris et tribulationibus quas sustinetis;
<Vulgate 2 Thessalonians.1.5> in exemplum iusti iudicii Dei ut digni habeamini regno Dei pro quo et patimini;
<Vulgate 2 Thessalonians.1.6> si tamen iustum est apud Deum retribuere tribulationem his qui vos tribulant;
<Vulgate 2 Thessalonians.1.7> et vobis qui tribulamini requiem nobiscum in revelatione Domini Iesu de caelo cum angelis virtutis eius;
<Vulgate 2 Thessalonians.1.8> in flamma ignis dantis vindictam his qui non noverunt Deum et qui non oboediunt evangelio Domini nostri Iesu;
<Vulgate 2 Thessalonians.1.9> qui poenas dabunt in interitu aeternas a facie Domini et a gloria virtutis eius;
<Vulgate 2 Thessalonians.1.10> cum venerit glorificari in sanctis suis et admirabilis fieri in omnibus qui crediderunt quia creditum est testimonium nostrum super vos in die illo;
<Vulgate 2 Thessalonians.1.11> in quo etiam oramus semper pro vobis ut dignetur vos vocatione sua Deus et impleat omnem voluntatem bonitatis et opus fidei in virtute;
<Vulgate 2 Thessalonians.1.12> ut clarificetur nomen Domini nostri Iesu Christi in vobis et vos in illo secundum gratiam Dei nostri et Domini Iesu Christi;
<Vulgate 2 Thessalonians.2.1> rogamus autem vos fratres per adventum Domini nostri Iesu Christi et nostrae congregationis in ipsum;
<Vulgate 2 Thessalonians.2.2> ut non cito moveamini a sensu neque terreamini neque per spiritum neque per sermonem neque per epistulam tamquam per nos quasi instet dies Domini;
<Vulgate 2 Thessalonians.2.3> ne quis vos seducat ullo modo quoniam nisi venerit discessio primum et revelatus fuerit homo peccati filius perditionis;
<Vulgate 2 Thessalonians.2.4> qui adversatur et extollitur supra omne quod dicitur Deus aut quod colitur ita ut in templo Dei sedeat ostendens se quia sit Deus;
<Vulgate 2 Thessalonians.2.5> non retinetis quod cum adhuc essem apud vos haec dicebam vobis;
<Vulgate 2 Thessalonians.2.6> et nunc quid detineat scitis ut reveletur in suo tempore;
<Vulgate 2 Thessalonians.2.7> nam mysterium iam operatur iniquitatis tantum ut qui tenet nunc donec de medio fiat;
<Vulgate 2 Thessalonians.2.8> et tunc revelabitur ille iniquus quem Dominus Iesus interficiet spiritu oris sui et destruet inlustratione adventus sui;
<Vulgate 2 Thessalonians.2.9> eum cuius est adventus secundum operationem Satanae in omni virtute et signis et prodigiis mendacibus;
<Vulgate 2 Thessalonians.2.10> et in omni seductione iniquitatis his qui pereunt eo quod caritatem veritatis non receperunt ut salvi fierent;
<Vulgate 2 Thessalonians.2.11> ideo mittit illis Deus operationem erroris ut credant mendacio;
<Vulgate 2 Thessalonians.2.12> ut iudicentur omnes qui non crediderunt veritati sed consenserunt iniquitati;
<Vulgate 2 Thessalonians.2.13> nos autem debemus gratias agere Deo semper pro vobis fratres dilecti a Deo quod elegerit nos Deus primitias in salutem in sanctificatione Spiritus et fide veritatis;
<Vulgate 2 Thessalonians.2.14> ad quod et vocavit vos per evangelium nostrum in adquisitionem gloriae Domini nostri Iesu Christi;
<Vulgate 2 Thessalonians.2.15> itaque fratres state et tenete traditiones quas didicistis sive per sermonem sive per epistulam nostram;
<Vulgate 2 Thessalonians.2.16> ipse autem Dominus noster Iesus Christus et Deus et Pater noster qui dilexit nos et dedit consolationem aeternam et spem bonam in gratia;
<Vulgate 2 Thessalonians.2.17> exhortetur corda vestra et confirmet in omni opere et sermone bono;
<Vulgate 2 Thessalonians.3.1> de cetero fratres orate pro nobis ut sermo Domini currat et clarificetur sicut et apud vos;
<Vulgate 2 Thessalonians.3.2> et ut liberemur ab inportunis et malis hominibus non enim omnium est fides;
<Vulgate 2 Thessalonians.3.3> fidelis autem Dominus est qui confirmabit vos et custodiet a malo;
<Vulgate 2 Thessalonians.3.4> confidimus autem de vobis in Domino quoniam quae praecipimus et facitis et facietis;
<Vulgate 2 Thessalonians.3.5> Dominus autem dirigat corda vestra in caritate Dei et patientia Christi;
<Vulgate 2 Thessalonians.3.6> denuntiamus autem vobis fratres in nomine Domini nostri Iesu Christi ut subtrahatis vos ab omni fratre ambulante inordinate et non secundum traditionem quam acceperunt a nobis;
<Vulgate 2 Thessalonians.3.7> ipsi enim scitis quemadmodum oporteat imitari nos quoniam non inquieti fuimus inter vos;
<Vulgate 2 Thessalonians.3.8> neque gratis panem manducavimus ab aliquo sed in labore et fatigatione nocte et die operantes ne quem vestrum gravaremus;
<Vulgate 2 Thessalonians.3.9> non quasi non habuerimus potestatem sed ut nosmet ipsos formam daremus vobis ad imitandum nos;
<Vulgate 2 Thessalonians.3.10> nam et cum essemus apud vos hoc denuntiabamus vobis quoniam si quis non vult operari nec manducet;
<Vulgate 2 Thessalonians.3.11> audimus enim inter vos quosdam ambulare inquiete nihil operantes sed curiose agentes;
<Vulgate 2 Thessalonians.3.12> his autem qui eiusmodi sunt denuntiamus et obsecramus in Domino Iesu Christo ut cum silentio operantes suum panem manducent;
<Vulgate 2 Thessalonians.3.13> vos autem fratres nolite deficere benefacientes;
<Vulgate 2 Thessalonians.3.14> quod si quis non oboedit verbo nostro per epistulam hunc notate et non commisceamini cum illo ut confundatur;
<Vulgate 2 Thessalonians.3.15> et nolite quasi inimicum existimare sed corripite ut fratrem;
<Vulgate 2 Thessalonians.3.16> ipse autem Dominus pacis det vobis pacem sempiternam in omni loco Dominus cum omnibus vobis;
<Vulgate 2 Thessalonians.3.17> salutatio mea manu Pauli quod est signum in omni epistula ita scribo;
<Vulgate 2 Thessalonians.3.18> gratia Domini nostri Iesu Christi cum omnibus vobis amen;
