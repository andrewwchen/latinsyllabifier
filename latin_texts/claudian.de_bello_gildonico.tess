<claud. gild. 1>	Redditus imperiis Auster subiectaque rursus
<claud. gild. 2>	alterius convexa poli, rectore sub uno
<claud. gild. 3>	conspirat geminus frenis communibus orbis.
<claud. gild. 4>	iunximus Europen Libyae. concordia fratrum
<claud. gild. 5>	plena redit. patriis solum quod defuit armis, 
<claud. gild. 6>	tertius occubuit nati virtute tyrannus.
<claud. gild. 7>	horret adhuc animus manifestaque gaudia differt,
<claud. gild. 8>	dum stupet et tanto cunctatur credere voto.
<claud. gild. 9>	necdum Cinyphias exercitus attigit oras:
<claud. gild. 10>	iam domitus Gildo. nullis victoria nodis 
<claud. gild. 11>	haesit, non spatio terrae, non obice ponti.
<claud. gild. 12>	congressum profugum captum vox nuntiat una
<claud. gild. 13>	rumoremque sui praevenit laurea belli,
<claud. gild. 14>	quo, precor, haec effecta deo? robusta vetusque
<claud. gild. 15>	tempore tam parvo potuit dementia vinci? 
<claud. gild. 16>	quem veniens indixit hiems, ver perculit hostem.
<claud. gild. 17>	Exitium iam Roma timens et fessa negatis
<claud. gild. 18>	frugibus ad rapidi limen tendebat Olympi
<claud. gild. 19>	non solito vultu nec qualis iura Britannis
<claud. gild. 20>	dividit aut trepidos summittit fascibus Indos. 
<claud. gild. 21>	vox tenuis tardique gradus oculique iacentes
<claud. gild. 22>	interius; fugere genae; ieiuna lacertos
<claud. gild. 23>	exedit macies. umeris vix sustinet aegris
<claud. gild. 24>	squalentem clipeum; laxata casside prodit
<claud. gild. 25>	canitiem plenamque trahit rubiginis hastam. 
<claud. gild. 26>	attigit ut tandem caelum genibusque Tonantis
<claud. gild. 27>	procubuit, tales orditur maesta querellas:
<claud. gild. 28>	Si mea mansuris meruerunt moenia nasci,
<claud. gild. 29>	Iuppiter, auguris, si stant inmota Sibyllae
<claud. gild. 30>	carmina, Tarpeias si necdum respuis arces: 
<claud. gild. 31>	advenio supplex, non ut proculcet Araxen
<claud. gild. 32>	consul ovans nostraeve premant pharetrata secures
<claud. gild. 33>	Susa, nec ut Rubris aquilas figamus harenis.
<claud. gild. 34>	haec nobis, haec ante dabas; nunc pabula tantum
<claud. gild. 35>	Roma precor. miserere tuae, pater optime, gentis, 
<claud. gild. 36>	extremam defende famem. satiavimus iram
<claud. gild. 37>	si qua fuit; lugenda Getis et flenda Suebis
<claud. gild. 38>	hausimus; ipsa meos horreret Parthia casus.
<claud. gild. 39>	quid referam morbive luem tumulosve repletos
<claud. gild. 40>	stragibus et crebras corrupto sidere mortes? 
<claud. gild. 41>	aut fluvium per tecta vagum summisque minatum
<claud. gild. 42>	collibus? ingentes vexi summersa carinas
<claud. gild. 43>	remorumque sonos et Pyrrhae saecula sensi.
<claud. gild. 44>	Ei mihi, quo Latiae vires urbisque potestas
<claud. gild. 45>	decidit! in qualem paulatim fluximus umbram! 
<claud. gild. 46>	armato quondam populo patrumque vigebam
<claud. gild. 47>	conciliis; domui terras urbesque revinxi
<claud. gild. 48>	legibus: ad solem victrix utrumque cucurri.
<claud. gild. 49>	postquam iura ferox in se communia Caesar
<claud. gild. 50>	transtulit et lapsi mores desuetaque priscis 
<claud. gild. 51>	artibus in gremium pacis servile recessi,
<claud. gild. 52>	tot mihi pro meritis Libyam Nilumque dedere,
<claud. gild. 53>	ut dominam plebem bellatoremque senatum
<claud. gild. 54>	classibus aestivis alerent geminoque vicissim
<claud. gild. 55>	litore diversi complerent horrea venti. 
<claud. gild. 56>	stabat certa salus: Memphis si forte negasset,
<claud. gild. 57>	pensabam Pharium Gaetulis messibus annum,,
<claud. gild. 58>	frugiferas certare rates lateque videbam
<claud. gild. 59>	Punica Niliacis concurrere carbasa velis.
<claud. gild. 60>	cum subiit par Roma mihi divisaque sumpsit 
<claud. gild. 61>	aequales Aurora togas, Aegyptia rura
<claud. gild. 62>	in partem cessere novae, spes unica nobis
<claud. gild. 63>	restabat Libyae, quae vix aegreque fovebat;
<claud. gild. 64>	solo ducta Noto, numquam secura futuri,
<claud. gild. 65>	semper inops, ventique fidem poscebat et anni. 
<claud. gild. 66>	hanc quoque nunc Gildo rapuit sub fine cadentis
<claud. gild. 67>	autumni. pavido metimur caerula voto,
<claud. gild. 68>	puppis si qua venit, si quid fortasse potenti
<claud. gild. 69>	vel pudor extorsit domino vel praedo reliquit.
<claud. gild. 70>	pascimur arbitrio Mauri nec debita reddi, 
<claud. gild. 71>	sed sua concedi iactat gaudetque diurnos
<claud. gild. 72>	ut famulae praebere cibos vitamque famemque
<claud. gild. 73>	librat barbarico fastu vulgique superbit
<claud. gild. 74>	fletibus et tantae suspendit fata ruinae.
<claud. gild. 75>	Romuleas vendit segetes et possidet arva 
<claud. gild. 76>	vulneribus quaesita meis. ideone tot annos
<claud. gild. 77>	flebile cum tumida bellum Carthagine gessi?
<claud. gild. 78>	idcirco voluit contempta luce reverti
<claud. gild. 79>	Regulus? hoc damnis, genitor, Cannensibus emi?
<claud. gild. 80>	incassum totiens lituis navalibus arsit 
<claud. gild. 81>	Hispanum Siculumque fretum vastataque tellus
<claud. gild. 82>	totque duces caesi ruptaque emissus ab Alpe
<claud. gild. 83>	Poenus et attonitae iam proximus Hannibal urbi?
<claud. gild. 84>	scilicet ut domitis frueretur barbarus Afris,
<claud. gild. 85>	muro sustinui Martem noctesque cruentas 
<claud. gild. 86>	Collina pro turre tuli? Gildonis ad usum
<claud. gild. 87>	Carthago ter victa ruit? hoc mille gementis
<claud. gild. 88>	Italiae clades impensaque saecula bellis,
<claud. gild. 89>	hoc Fabius fortisque mihi Marcellus agebant,
<claud. gild. 90>	ut Gildo cumularet opes? haurire venena 
<claud. gild. 91>	compulimus dirum Syphacem fractumque Metello
<claud. gild. 92>	traximus inmanem Marii sub vincla Iugurtham,
<claud. gild. 93>	et Numidae Gildonis erunt? pro funera tanta,
<claud. gild. 94>	pro labor! in Bocchi regnum sudavit uterque
<claud. gild. 95>	Scipio. Romano vicistis sanguine Mauri. 
<claud. gild. 96>	ille diu miles populus, qui praefuit orbi,
<claud. gild. 97>	qui trabeas et sceptra dabat, quem semper in armis
<claud. gild. 98>	horribilem gentes, placidum sensere subactae,
<claud. gild. 99>	nunc inhonorus egens perfert miserabile pacis
<claud. gild. 100>	supplicium nulloque palam circumdatus hoste 
<claud. gild. 101>	obsessi discrimen habet. per singula letum
<claud. gild. 102>	impendet momenta mihi dubitandaque pauci
<claud. gild. 103>	praescribunt alimenta dies, heu prospera fata!
<claud. gild. 104>	quid mihi septenos montes turbamque dedistis,
<claud. gild. 105>	quae parvo non possit ali? felicior essem 
<claud. gild. 106>	angustis opibus; mallem tolerare Sabinos
<claud. gild. 107>	at Veios; brevior duxi securius aevum.
<claud. gild. 108>	ipsa nocet moles, utinam remeare liceret
<claud. gild. 109>	ad veteres fines et moenia pauperis Anci.
<claud. gild. 110>	sufficerent Etrusca mihi Campanaque culta 
<claud. gild. 111>	et Quincti Curiique seges, patriaeque petenti
<claud. gild. 112>	rusticus inferret proprias dictator aristas.
<claud. gild. 113>	Nunc quid agam? Libyam Gildo tenet, altera Nilum.
<claud. gild. 114>	ast ego, quae terras umeris pontumque subegi,
<claud. gild. 115>	deseror: emeritae iam praemia nulla senectae. 
<claud. gild. 116>	di, quibus iratis crevi, succurrite tandem,
<claud. gild. 117>	exorate patrem; tuque o si sponte per altum
<claud. gild. 118>	vecta Palatinis mutasti collibus Idam
<claud. gild. 119>	praelatoque lavas Phrygios Almone leones,
<claud. gild. 120>	maternis precibus natum iam flecte, Cybebe. 
<claud. gild. 121>	sin prohibent Parcae falsisque elusa vetustas
<claud. gild. 122>	auspiciis, alio saltem prosternite casu
<claud. gild. 123>	et poenae mutate genus. Porsenna reducat
<claud. gild. 124>	Tarquinios; renovet ferales Allia pugnas;
<claud. gild. 125>	me potius saevi manibus permittite Pyrrhi, 
<claud. gild. 126>	me Senonum furiis, Brenni me reddite flammis.
<claud. gild. 127>	cuncta fame leviora mihi. Sic fata refusis
<claud. gild. 128>	obticuit lacrimis. mater Cytherea parensque
<claud. gild. 129>	flet Mavors sanctaeque memor Tritonia Vestae,
<claud. gild. 130>	nec Cybele sicco nec stabat lumine Iuno. 
<claud. gild. 131>	maerent indigetes et si quos Roma recepit
<claud. gild. 132>	aut dedit ipsa deos. genitor iam corde remitti
<claud. gild. 133>	coeperat et sacrum dextra sedare tumultum,
<claud. gild. 134>	cum procul insanis quatiens ululatibus axem
<claud. gild. 135>	et contusa genas mediis adparet in astris
<claud. gild. 136>	Africa: rescissae vestes et spicea passim
<claud. gild. 137>	serta iacent; lacero crinales vertice dentes
<claud. gild. 138>	et fractum pendebat ebur, talique superbas
<claud. gild. 139>	inrupit clamore fores: Quid magne moraris
<claud. gild. 140>	Iuppiter avulso nexu pelagique solutis 
<claud. gild. 141>	legibus iratum populis inmittere fratrem?
<claud. gild. 142>	mergi prima peto; veniant praerupta Pachyno
<claud. gild. 143>	aequora, laxatis subsidant Syrtibus urbes.
<claud. gild. 144>	si mihi Gildonem nequeunt abducere fata,
<claud. gild. 145>	me rape Gildoni. felicior ilia perustae 
<claud. gild. 146>	pars Libyae, nimio quae se munita calore
<claud. gild. 147>	defendit tantique vacat secura tyranni.
<claud. gild. 148>	crescat zona rubens; medius flagrantis Olympi
<claud. gild. 149>	me quoque limes agat; melius deserta iacebo
<claud. gild. 150>	vomeris impatiens. pulsis dominentur aristis 
<claud. gild. 151>	dipsades et sitiens attollat glaeba cerastas.
<claud. gild. 152>	quid me temperies iuvit? quid mitior aether?
<claud. gild. 153>	Gildoni fecunda fui. iam solis habenae
<claud. gild. 154>	bis senas torquent hiemes, cervicibus ex quo
<claud. gild. 155>	haeret triste iugum. nostris iam luctibus ille 
<claud. gild. 156>	consenuit regnumque sibi tot vindicat annos.
<claud. gild. 157>	atque utinam regnum! privato iure tenemur
<claud. gild. 158>	exigui specie fundi, quod Nilus et Atlas
<claud. gild. 159>	dissidet, occiduis quod Gadibus arida Barce
<claud. gild. 160>	quodque Paraetonio secedit litore Tingi, 
<claud. gild. 161>	hoc sibi transcripsit proprium. pars tertia mundi
<claud. gild. 162>	unius praedonis ager. Distantibus idem
<claud. gild. 163>	inter se vitiis cinctus: quodcumque profunda
<claud. gild. 164>	traxit avaritia, luxu peiore refundit.
<claud. gild. 165>	instat terribilis vivis, morientibus heres,
<claud. gild. 166>	virginibus raptor, thalamis obscaenus adulter,
<claud. gild. 167>	nulla quies: oritur praeda cessante libido,
<claud. gild. 168>	divitibusque dies et nox metuenda maritis.
<claud. gild. 169>	quisquis vel locuples pulchra vel coniuge notus,
<claud. gild. 170>	crimine pulsatur falso; si crimina desunt, 
<claud. gild. 171>	accitus conviva perit. mors nulla refugit
<claud. gild. 172>	artificem: varios sucos spumasque requirit
<claud. gild. 173>	serpentum virides et adhuc ignota novercis
<claud. gild. 174>	gramina. si quisquam vultu praesentia damnet
<claud. gild. 175>	liberiusve gemat, dapibus crudelis in ipsis 
<claud. gild. 176>	emicat ad nutum stricto mucrone minister,
<claud. gild. 177>	fixus quisque toro tacita formidine libat
<claud. gild. 178>	carnifices epulas incertaque pocula pallens
<claud. gild. 179>	haurit et intentos capiti circumspicit enses.
<claud. gild. 180>	splendet Tartareo furialis mensa paratu 
<claud. gild. 181>	caede madens, atrox gladio, suspecta veneno.
<claud. gild. 182>	ut vino calefacta Venus, tum saevior ardet
<claud. gild. 183>	luxuries, mixtis redolent unguenta coronis:
<claud. gild. 184>	crinitos inter famulos pubemque canoram
<claud. gild. 185>	orbatas iubet ire nurus nuperque peremptis 
<claud. gild. 186>	adridere viris. Phalarim tormentaque flammae
<claud. gild. 187>	profuit et Siculi mugitus ferre iuvenci
<claud. gild. 188>	quam tales audire choros. nec damna pudoris
<claud. gild. 189>	turpia sufficiunt: Mauris clarissima quaeque
<claud. gild. 190>	fastidita datur. media Carthagine ductae 
<claud. gild. 191>	barbara Sidoniae subeunt conubia matres;
<claud. gild. 192>	Aethiopem nobis generum, Nasamona maritum
<claud. gild. 193>	ingerit; exterret cunabula discolor infans.
<claud. gild. 194>	his fretus sociis ipso iam principe maior
<claud. gild. 195>	incedit; peditum praecurrunt agmina longe; 
<claud. gild. 196>	circumdant equitum turmae regesque clientes,
<claud. gild. 197>	quos nostris ditat spoliis. proturbat avita
<claud. gild. 198>	quemque domo; veteres detrudit rure colonos.
<claud. gild. 199>	exiliis dispersa feror. numquamne reverti
<claud. gild. 200>	fas erit errantesque solo iam reddere cives?
<claud. gild. 201>	Iret adhuc in verba dolor, ni Iuppiter alto
<claud. gild. 202>	coepisset solio (voces adamante notabat
<claud. gild. 203>	Atropos et Lachesis iungebat stamina dictis):
<claud. gild. 204>	nec te, Roma, diu nec te patiemur inultam,
<claud. gild. 205>	Africa, communem prosternet Honorius hostem. 
<claud. gild. 206>	pergite securae. vestrum vis nulla tenorem
<claud. gild. 207>	separat et soli famulabitur Africa Romae."
<claud. gild. 208>	Dixit et adflavit Romam meliore iuventa.
<claud. gild. 209>	continuo redit ille vigor seniique colorem
<claud. gild. 210>	mutavere comae, solidatam crista resurgens 
<claud. gild. 211>	erexit galeam clipeique recanduit orbis
<claud. gild. 212>	et levis excussa micuit rubigine cornus.
<claud. gild. 213>	Umentes iam noctis equos Lethaeaque Somnus
<claud. gild. 214>	frena regens tacito volvebat sidera curru.
<claud. gild. 215>	iam duo divorum proceres, maiorque minorque 
<claud. gild. 216>	Theodosii, pacem laturi gentibus ibant,
<claud. gild. 217>	qui Iovis arcanos monitus mandataque ferrent
<claud. gild. 218>	fratribus et geminis sancirent foedera regnis:
<claud. gild. 219>	sic cum praecipites artem vicere procellae
<claud. gild. 220>	adsiduoque gemens undarum verbere nutat 
<claud. gild. 221>	descensura ratis, caeca sub nocte vocati
<claud. gild. 222>	naufraga Ledaei sustentant vela Lacones.
<claud. gild. 223>	circulus ut patuit Lunae, secuere meatus
<claud. gild. 224>	diversos: Italas senior tendebat in oras;
<claud. gild. 225>	at pater, intrantem Pontum qua Bosphorus artat,
<claud. gild. 226>	Arcadii thalamis urbique inlapsus Eoae. 
<claud. gild. 227>	quem simulac vidit natus (nam clara nitebat
<claud. gild. 228>	Cynthia), permixto tremuerunt gaudia fletu
<claud. gild. 229>	complexuque fovens, quos non speraverat, artus
<claud. gild. 230>	O mihi post Alpes nunc primum reddite, dixit. 
<claud. gild. 231>	unde tuis optatus ades? da tangere dextram,
<claud. gild. 232>	qua gentes cecidere ferae, quis tale removit
<claud. gild. 233>	praesidium terris? ut te mortalia pridem
<claud. gild. 234>	implorant longeque pium fortemque requirunt!"
<claud. gild. 235>	Cui pater in tales rupit suspiria voces: 
<claud. gild. 236>	hoc erat? in fratres medio discordia Mauro
<claud. gild. 237>	nascitur et mundus germanaque dissidet aula?
<claud. gild. 238>	Gildonisne salus tanti sit palma furoris?
<claud. gild. 239>	scilicet egregius morum magnoque tuendus
<claud. gild. 240>	et cuius meritis pietas in fratre recedat! 
<claud. gild. 241>	invito1 genitore, vide, civile calebat
<claud. gild. 242>	discidium; dubio stabant Romana sub ictu;
<claud. gild. 243>	quis procul Armenius vel quis Maeotide ripa
<claud. gild. 244>	rex ignotus agit, qui me non iuvit euntem
<claud. gild. 245>	auxilio? fovere Getae, venere Geloni. 
<claud. gild. 246>	solus at hic non puppe data, non milite misso
<claud. gild. 247>	subsedit fluitante fide, si signa petisset
<claud. gild. 248>	obvia, detecto summissius hoste dolerem:
<claud. gild. 249>	restitit in speculis fati turbaque reductus
<claud. gild. 250>	libravit geminas eventu iudice vires 
<claud. gild. 251>	ad rerum momenta cliens seseque daturus
<claud. gild. 252>	victori; fortuna simul cum mente pependit.
<claud. gild. 253>	o si non cupidis essem praereptus ab astris,
<claud. gild. 254>	exemplum sequerer Tulli laniandaque dumis
<claud. gild. 255>	impia diversis aptarem membra quadrigis. 
<claud. gild. 256>	germani nunc usque tui responsa colebat:
<claud. gild. 257>	en iterum calcat. tali te credere monstro
<claud. gild. 258>	post patrem fratremque paras? sed magna rependit
<claud. gild. 259>	inque tuam sortem numerosas transtulit urbes!
<claud. gild. 260>	ergo fas pretio cedet? mercede placebit 
<claud. gild. 261>	proditio? taceo, laesi quod transfuga fratris,
<claud. gild. 262>	quod levis ingenio. quamvis discrimine summo
<claud. gild. 263>	proditor adportet suspensa morte salutem
<claud. gild. 264>	numquam gratus erit. damnamus luce reperta
<claud. gild. 265>	perfidiam nec nos patimur committere tali. 
<claud. gild. 266>	hoc genus emptori cives eum moenibus offert,
<claud. gild. 267>	hoc vendit patriam. plerique in tempus abusi
<claud. gild. 268>	mox odere tamen: tenuit sic Graia Philippus
<claud. gild. 269>	oppida; Pellaeo libertas concidit auro.
<claud. gild. 270>	Romani scelerum semper sprevere ministros. 
<claud. gild. 271>	noxia pollicitum domino miscere venena
<claud. gild. 272>	Fabricius regi nudata fraude remisit,
<claud. gild. 273>	infesto quem Marte petit, bellumque negavit
<claud. gild. 274>	per famuli patrare nefas, ductosque Camillus
<claud. gild. 275>	trans murum pueros obsessae reddidit urbi.
<claud. gild. 276>	Traduntur poenis alii, eum proelia tollunt;
<claud. gild. 277>	hic manet ut moveat? quod respuit alter in hostem,
<claud. gild. 278>	suscipis in fratrem? longi pro dedecus aevi!
<claud. gild. 279>	cui placet, australes Gildo condonat habenas
<claud. gild. 280>	tantaque mutatos sequitur provincia mores. 
<claud. gild. 281>	quaslibet ad partes animus nutaverit anceps,
<claud. gild. 282>	transfundit secum Libyam refluumque malignus
<claud. gild. 283>	commodat imperium. Mauri fuit Africa munus.
<claud. gild. 284>	tollite Massylas fraudes, removete bilingues
<claud. gild. 285>	insidias et verba soli spirantia virus. 
<claud. gild. 286>	ne consanguineis certetur comminus armis,
<claud. gild. 287>	ne, precor. haec trucibus Thebis, haec digna Mycenis;
<claud. gild. 288>	in Mauros hoc crimen eat. Quid noster iniquum
<claud. gild. 289>	molitur Stilicho? quando non ille iubenti
<claud. gild. 290>	paruit? an quisquam nobis devinctior extat? 
<claud. gild. 291>	ut sileam varies mecum quos gesserit actus,
<claud. gild. 292>	quae vidi post fata, loquar. cum divus abirem,
<claud. gild. 293>	res incompositas (fateor) tumidasque reliqui.
<claud. gild. 294>	stringebat vetitos etiamnum exercitus enses
<claud. gild. 295>	Alpinis odiis, alternaque iurgia victi 
<claud. gild. 296>	victoresque dabant. vix haec amentia nostris
<claud. gild. 297>	excubiis, nedum puero rectore quiesset.
<claud. gild. 298>	heu quantum timui vobis, quid libera tanti
<claud. gild. 299>	militis auderet moles, cum patre remoto
<claud. gild. 300>	ferveret iam laeta novis! dissensus acerbus 
<claud. gild. 301>	et gravior consensus erat. tunc ipse paterna
<claud. gild. 302>	successit pietate mihi tenerumque rudemque
<claud. gild. 303>	fovit et in veros eduxit principis annos,
<claud. gild. 304>	Rufinumque tibi, quero tu tremuisse fateris,
<claud. gild. 305>	depulit. hunc solum memorem solumque fidelem 
<claud. gild. 306>	experior. volui si quid, dum vita maneret,
<claud. gild. 307>	aut visus voluisse, gerit; venerabilis illi
<claud. gild. 308>	ceu praesens numenque vocor. si tanta recusas,
<claud. gild. 309>	at soceri reverere faces, at respice fratris
<claud. gild. 310>	conubium pignusque meae regale Serenae. 
<claud. gild. 311>	debueras etiam fraternis obvius ire
<claud. gild. 312>	hostibus, ille tuis. quae gens, quis Rhenus et Hister
<claud. gild. 313>	vos opibus iunctos conspirantesque tulisset?
<claud. gild. 314>	sed tantum permitte, cadat. nil poscimus ultra.
<claud. gild. 315>	ille licet sese praetentis Syrtibus armet 
<claud. gild. 316>	oppositoque Atlante tegat, licet arva referta
<claud. gild. 317>	anguibus et solis medios obiecerit aestus:
<claud. gild. 318>	novi consilium, novi Stilichonis in omnes
<claud. gild. 319>	aequalem casus animum: penetrabit harenas,
<claud. gild. 320>	inveniet virtute viam. Sic divus et inde 
<claud. gild. 321>	sic natus: "iussis, genitor, parebitur ultro.
<claud. gild. 322>	amplector praecepta libens, nec carior alter
<claud. gild. 323>	cognato Stilichone mihi. commissa profanus
<claud. gild. 324>	ille luat; redeat iam tutior Africa fratri."
<claud. gild. 325>	Talia dum longo secum sermone retexunt, 
<claud. gild. 326>	Hesperiam pervenit avus castumque cubile
<claud. gild. 327>	ingreditur, Tyrio quo fusus Honorius ostro
<claud. gild. 328>	carpebat teneros Maria cum coniuge somnos.
<claud. gild. 329>	adsistit capiti; tunc sic per somnia fatur:
<claud. gild. 330>	Tantane devictos tenuit fiducia Mauros, 
<claud. gild. 331>	care nepos? iterum post me coniurat in arma
<claud. gild. 332>	progenies vesana Iubae bellumque resumit
<claud. gild. 333>	victoris cum stirpe sui? Firmumne iacentem
<claud. gild. 334>	obliti Libyam nostro sudore receptam
<claud. gild. 335>	rursus habent? ausus Latio contendere Gildo 
<claud. gild. 336>	germani nec fata timet? nunc ire profecto,
<claud. gild. 337>	nunc vellem notosque senex ostendere vultus:
<claud. gild. 338>	nonne meam fugiet Maurus cum viderit umbram?
<claud. gild. 339>	quid dubitas? exsurge toris, invade rebellem,
<claud. gild. 340>	captivum mihi redde meum. desiste morari. 
<claud. gild. 341>	hoc generi fatale tuo: dum sanguis in orbe
<claud. gild. 342>	noster erit, semper pallebit regia Bocchi.
<claud. gild. 343>	iungantur spoliis Firmi Gildonis opima;
<claud. gild. 344>	exornet geminos Maurusia laurea currus:
<claud. gild. 345>	una domus totiens una de gente triumphet. 
<claud. gild. 346>	di bene, quod tantis interlabentibus annis
<claud. gild. 347>	servati Firmusque mihi fraterque nepoti."
<claud. gild. 348>	dixit et adflatus vicino sole refugit.
<claud. gild. 349>	At iuvenem stimulis inmanibus aemula virtus
<claud. gild. 350>	exacuit; iam puppe vehi, iam stagna secare 350
<claud. gild. 351>	fervet et absentes invadere cuspide Mauros.
<claud. gild. 352>	tum iubet acciri socerum dextramque vocato
<claud. gild. 353>	conserit et, quae sit potior sententia, quaerit:
<claud. gild. 354>	Per somnos mihi, sancte pater, iam saepe futura
<claud. gild. 355>	panduntur multaeque canunt praesagia noctes. 
<claud. gild. 356>	namque procul Libycos venatu cingere saltus
<claud. gild. 357>	et iuga rimari canibus Gaetula videbar.
<claud. gild. 358>	maerebat regio saevi vastata leonis
<claud. gild. 359>	incursu; pecudum strages passimque iuvenci
<claud. gild. 360>	semineces et adhuc infecta mapalia tabo 
<claud. gild. 361>	sparsaque sanguineis pastorum funera campis.
<claud. gild. 362>	adgredior latebras monstri mirumque relatu
<claud. gild. 363>	conspicio: dilapsus honos, cervice minaces
<claud. gild. 364>	defluxere iubae; fractos inglorius armos
<claud. gild. 365>	supposuit, servile gemens; iniectaque vincla 
<claud. gild. 366>	unguibus et subitae collo sonuere catenae,
<claud. gild. 367>	nunc etiam paribus secum certare tropaeis
<claud. gild. 368>	hortator me cogit avus. quonam usque remoti
<claud. gild. 369>	cunctamur? decuit pridem complere biremes
<claud. gild. 370>	et pelagi superare moras, transmittere primus 
<claud. gild. 371>	ipse paro; quaecumque meo gens barbara nutu
<claud. gild. 372>	stringitur, adveniat: Germania cuncta feratur
<claud. gild. 373>	navibus et socia comitentur classe Sygambri.
<claud. gild. 374>	pallida translatum iam sentiat Africa Rhenum. 
<claud. gild. 375>	an patiar tot probra sedens iuvenisque relinquam
<claud. gild. 376>	quae tenui rexique puer? bis noster ad Alpes
<claud. gild. 377>	alterius genitor defensum regna cucurrit.
<claud. gild. 378>	nos praedae faciles insultandique iacemus?"
<claud. gild. 379>	Finierat. Stilicho contra cui talia reddit:
<claud. gild. 380>	adversine tubam princeps dignabere Mauri? 
<claud. gild. 381>	auferet ignavus clari solacia leti.
<claud. gild. 382>	te bellante mori? decernet Honorius inde,
<claud. gild. 383>	hinc Gildo? prius astra Chaos miscebit Averno.
<claud. gild. 384>	vindictam mandasse sat est; plus nominis horror
<claud. gild. 385>	quam tuus ensis aget. minuit praesentia famam. 
<claud. gild. 386>	qui stetit aequatur campo, collataque nescit
<claud. gild. 387>	maiestatem acies. sed quod magis utile factu
<claud. gild. 388>	atque hosti gravius (sensus adverte) docebo
<claud. gild. 389>	est illi patribus, sed non et moribus isdem
<claud. gild. 390>	Mascezel, fugiens qui dira piacula fratris 
<claud. gild. 391>	spesque suas vitamque tuo commisit asylo.
<claud. gild. 392>	hunc ubi temptatis frustra mactare nequivit
<claud. gild. 393>	insidiis, patrias in pignora contulit iras
<claud. gild. 394>	et, quos ipse sinu parvos gestaverat, una
<claud. gild. 395>	occidit iuvenes inhumataque corpora vulgo 
<claud. gild. 396>	dispulit et tumulo cognatas arcuit umbras
<claud. gild. 397>	naturamque simul fratremque hominemque cruentus
<claud. gild. 398>	exuit et tenuem caesis invidit harenam.
<claud. gild. 399>	hoc facinus refugo damnavit sole Mycenas
<claud. gild. 400>	avertitque diem; sceleri sed reddidit Atreus 
<claud. gild. 401>	crimen et infandas excusat coniuge mensas.
<claud. gild. 402>	hic odium, non poena fuit. te perdita iura,
<claud. gild. 403>	te pater ultorem, te nudi pulvere manes,
<claud. gild. 404>	te pietas polluta rogat; si flentibus aram
<claud. gild. 405>	et proprium miseris numen statuistis, Athenae, 
<claud. gild. 406>	si Pandionias planctu traxere phalanges
<claud. gild. 407>	Inachides belloque rogos meruere maritis,
<claud. gild. 408>	si maesto squalore comae lacrimisque senatum
<claud. gild. 409>	in Numidas pulsus solio commovit Adherbal:
<claud. gild. 410>	hunc quoque nunc Gildo, tanto quem funere mersit,
<claud. gild. 411>	hunc doleat venisse ducem seseque minorem 
<claud. gild. 412>	supplicibus sciat esse tuis. quem sede fugavit,
<claud. gild. 413>	hunc praeceps fugiat, fregit quem clade, tremiscat
<claud. gild. 414>	agnoscatque suum, trahitur dum victima, fratrem."
<claud. gild. 415>	Haec ubi sederunt genero, notissima Marti 
<claud. gild. 416>	robora, praecipuos electa pube maniplos
<claud. gild. 417>	disponit portuque rates instaurat Etrusco.
<claud. gild. 418>	Herculeam suus Alcides Ioviamque cohortem
<claud. gild. 419>	rex ducit superum, premitur nec signifer ullo
<claud. gild. 420>	pondere: festinant adeo vexilla moveri. 
<claud. gild. 421>	Nervius insequitur meritusque vocabula Felix
<claud. gild. 422>	dietaque ab Augusto legio nomenque probantes
<claud. gild. 423>	invicti clipeoque animosi teste Leones.
<claud. gild. 424>	Dictis ante tamen princeps confirmat ituros
<claud. gild. 425>	aggere conspicuus; stat circumfusa iuventus 
<claud. gild. 426>	nixa hastis pronasque ferox accommodat aures:
<claud. gild. 427>	Gildonem domitura manus, promissa minasque
<claud. gild. 428>	tempus agi. si quid pro me doluistis, in armis
<claud. gild. 429>	ostentate mihi; iusto magnoque triumpho
<claud. gild. 430>	civiles abolete notas; sciat orbis Eous 
<claud. gild. 431>	sitque palam Gallos causa, non robore vinci.
<claud. gild. 432>	nec vos, barbariem quamvis collegerit omnem,
<claud. gild. 433>	terreat. an Mauri fremitum raucosque repulsus
<claud. gild. 434>	umbonum et vestros passuri comminus enses?
<claud. gild. 435>	non contra clipeis tectos gladiisque micantes 
<claud. gild. 436>	ibitis: in solis longe fiducia telis.
<claud. gild. 437>	exarmatus erit, cum missile torserit, hostis.
<claud. gild. 438>	dextra movet iaculum, praetentat pallia laeva;
<claud. gild. 439>	cetera nudus eques. sonipes ignarus habenae;
<claud. gild. 440>	virga regit, non ulla fides, non agminis ordo: 
<claud. gild. 441>	arma oneri, fuga praesidio. conubia mille;
<claud. gild. 442>	non illis generis nexus, non pignora curae:
<claud. gild. 443>	sed numero languet pietas. haec copia vulgi.
<claud. gild. 444>	umbratus dux ipse rosis et marcidus ibit
<claud. gild. 445>	unguentis crudusque cibo titubansque Lyaeo, 
<claud. gild. 446>	confectus senio, morbis stuprisque solutus.
<claud. gild. 447>	excitet incestos turmalis bucina somnos,
<claud. gild. 448>	imploret citharas cantatricesque choreas
<claud. gild. 449>	offensus stridore tubae discatque coactus,
<claud. gild. 450>	quas vigilat Veneri, castris impendere noctes.
<claud. gild. 451>	Nonne mori satius, vitae quam ferre pudorem?
<claud. gild. 452>	nam quae iam regio restat, si dedita Mauris
<claud. gild. 453>	regibus Illyricis accesserit Africa damnis?
<claud. gild. 454>	ius Latium, quod tunc Meroe Rubroque solebat
<claud. gild. 455>	Oceano cingi, Tyrrhena clauditur unda; 
<claud. gild. 456>	et cui non Nilus, non intulit India metas,
<claud. gild. 457>	Romani iam finis erit Trinacria regni.
<claud. gild. 458>	ite recepturi, praedo quem sustulit, axem
<claud. gild. 459>	ereptumque Notum; caput insuperabile rerum
<claud. gild. 460>	aut ruet in vestris aut stabit Roma lacertis. 
<claud. gild. 461>	tot mihi debetis populos, tot rura, tot urbes
<claud. gild. 462>	amissas. uno Libyam defendite bello.
<claud. gild. 463>	vestros imperium remos et vestra sequatur
<claud. gild. 464>	carbasa. despectas trans aequora ducite leges,
<claud. gild. 465>	tertia iam solito cervix mucrone rotetur 
<claud. gild. 466>	tandem funereis finem positura tyrannis.
<claud. gild. 467>	Omina conveniunt dicto fulvusque Tonantis
<claud. gild. 468>	armiger a liquida cunctis spectantibus aethra
<claud. gild. 469>	correptum pedibus curvis innexuit hydrum,
<claud. gild. 470>	dumque reluctantem morsu partitur obunco, 
<claud. gild. 471>	haesit in ungue caput; truncatus decidit anguis.
<claud. gild. 472>	ilicet auguriis alacres per saxa citati
<claud. gild. 473>	torrentesque ruunt; nec mons aut silva retardat:
<claud. gild. 474>	pendula ceu parvis moturae bella colonis
<claud. gild. 475>	ingenti clangore grues aestiva relinquunt 
<claud. gild. 476>	Thracia, cum tepido permutant Strymona Nile:
<claud. gild. 477>	ordinibus variis per nubila texitur ales
<claud. gild. 478>	littera pennarumque notis conscribitur aer.
<claud. gild. 479>	Ut fluctus tetigere maris, tunc acrior arsit
<claud. gild. 480>	impetus; adripiunt naves ipsique rudentes 
<claud. gild. 481>	expediunt et vela legunt et cornua summis
<claud. gild. 482>	adsociant malis; quatitur Tyrrhena tumultu
<claud. gild. 483>	ora nec Alpheae capiunt navalia Pisae:
<claud. gild. 484>	sic Agamemnoniam vindex cum Graecia classem
<claud. gild. 485>	solveret, innumeris fervebat vocibus Aulis. 
<claud. gild. 486>	non illos strepitus impendentisque procellae
<claud. gild. 487>	signa nec adventus dubii deterruit Austri.
<claud. gild. 488>	vellite" proclamant "socii, iam vellite funem.
<claud. gild. 489>	per vada Gildonem quamvis adversa petamus.
<claud. gild. 490>	ad bellum nos trudat hiems per devia ponti. 
<claud. gild. 491>	quassatis cupio tellurem figere rostris.
<claud. gild. 492>	heu nimium segnes, cauta qui mente notatis,
<claud. gild. 493>	si revolant mergi, graditur si litore cornix.
<claud. gild. 494>	ora licet maculis adsperserit occiduus sol
<claud. gild. 495>	lunaque conceptis livescat turgida Cauris 
<claud. gild. 496>	et contusa vagos iaculentur sidera crines;
<claud. gild. 497>	imbribus umescant Haedi nimbosaque Taurum
<claud. gild. 498>	ducat Hyas totusque fretis descendat Orion:
<claud. gild. 499>	certa fides caeli, sed maior Honorius auctor;
<claud. gild. 500>	illius auspiciis inmensa per aequora miles, 
<claud. gild. 501>	non Plaustris Arctove regor. contemne Booten,
<claud. gild. 502>	navita, turbinibus mediis permitte carinas.
<claud. gild. 503>	si mihi tempestas Libyam ventique negabunt,
<claud. gild. 504>	Augusti Fortuna dabit." Iam classis in altum
<claud. gild. 505>	provehitur; dextra Ligures, Etruria laeva 
<claud. gild. 506>	linquitur et caecis vitatur Corsica saxis.
<claud. gild. 507>	humanae specie plantae se magna figurat
<claud. gild. 508>	insula (Sardiniam veteres dixere coloni),
<claud. gild. 509>	dives ager frugum, Poenos Italosve petenti
<claud. gild. 510>	opportuna situ: quae pars vicinior Afris, 
<claud. gild. 511>	plana solo, ratibus clemens; quae respicit Arcton,
<claud. gild. 512>	inmitis, scopulosa, procax subitisque sonora
<claud. gild. 513>	flatibus; insanos infamat navita montes.
<claud. gild. 514>	hic hominum pecudumque lues, sic pestifer aer
<claud. gild. 515>	saevit et exclusis regnant Aquilonibus Austri. 
<claud. gild. 516>	Quos ubi luctatis procul effugere carinis,
<claud. gild. 517>	per diversa ruunt sinuosae litora terrae.
<claud. gild. 518>	pars adit antiqua ductos Carthagine Sulcos;
<claud. gild. 519>	partem litoreo complectitur Olbia muro.
<claud. gild. 520>	urbs Libyam contra Tyrio fundata potenti 
<claud. gild. 521>	tenditur in longum Caralis tenuemque per undas
<claud. gild. 522>	obvia dimittit fracturum flamina collem;
<claud. gild. 523>	efficitur portus medium mare, tutaque ventis
<claud. gild. 524>	omnibus ingenti mansuescunt stagna recessu.
<claud. gild. 525>	hanc omni petiere manu prorisque reductis 
<claud. gild. 526>	suspensa Zephyros expectant classe faventes.
