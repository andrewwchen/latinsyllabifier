<verg. ecl. 1.1> Tityre, tu patulae recubans sub tegmine fagi
<verg. ecl. 1.2> silvestrem tenui Musam meditaris avena;
<verg. ecl. 1.3> nos patriae fines et dulcia linquimus arva:
<verg. ecl. 1.4> nos patriam fugimus; tu, Tityre, lentus in umbra
<verg. ecl. 1.5> formosam resonare doces Amaryllida silvas.
<verg. ecl. 1.6> O Meliboee, deus nobis haec otia fecit:
<verg. ecl. 1.7> namque erit ille mihi semper deus; illius aram
<verg. ecl. 1.8> saepe tener nostris ab ovilibus imbuet agnus.
<verg. ecl. 1.9> Ille meas errare boves, ut cernis, et ipsum
<verg. ecl. 1.10> ludere, quae vellem, calamo permisit agresti
<verg. ecl. 1.11> Non equidem invideo; miror magis: undique totis
<verg. ecl. 1.12> usque adeo turbatur agris. En, ipse capellas
<verg. ecl. 1.13> protinus aeger ago; hanc etiam vix, Tityre, duco:
<verg. ecl. 1.14> hic inter densas corylos modo namque gemellos,
<verg. ecl. 1.15> spem gregis, ah, silice in nuda conixa reliquit.
<verg. ecl. 1.16> Saepe malum hoc nobis, si mens non laeva fuisset,
<verg. ecl. 1.17> de caelo tactas memini praedicere quercus:—
<verg. ecl. 1.19> Sed tamen, iste deus qui sit, da, Tityre, nobis.
<verg. ecl. 1.20> Urbem, quam dicunt Romam, Meliboee, putavi
<verg. ecl. 1.21> stultus ego huic nostrae similem, quo saepe solemus
<verg. ecl. 1.22> pastores ovium teneros depellere fetus:
<verg. ecl. 1.23> sic canibus catulos similis, sic matribus haedos
<verg. ecl. 1.24> noram, sic parvis componere magna solebam:
<verg. ecl. 1.25> verum haec tantum alias inter caput extulit urbes,
<verg. ecl. 1.26> quantum lenta solent inter viburna cupressi.
<verg. ecl. 1.27> Et quae tanta fuit Romam tibi causa videndi?
<verg. ecl. 1.28> Libertas; quae sera, tamen respexit inertem,
<verg. ecl. 1.29> candidior postquam tondenti barba cadebat;
<verg. ecl. 1.30> respexit tamen, et longo post tempore venit,
<verg. ecl. 1.31> postquam nos Amaryllis habet, Galatea reliquit:
<verg. ecl. 1.32> namque, fatebor enim, dum me Galatea tenebat,
<verg. ecl. 1.33> nec spes libertatis erat, nec cura peculi:
<verg. ecl. 1.34> quamvis multa meis exiret victima saeptis,
<verg. ecl. 1.35> pinguis et ingratae premeretur caseus urbi,
<verg. ecl. 1.36> non umquam gravis aere domum mihi dextra redibat.
<verg. ecl. 1.37> Mirabar, quid maesta deos, Amarylli, vocares,
<verg. ecl. 1.38> cui pendere sua patereris in arbore poma:
<verg. ecl. 1.39> Tityrus hinc aberat. Ipsae te, Tityre, pinus,
<verg. ecl. 1.40> ipsi te fontes, ipsa haec arbusta vocabant.
<verg. ecl. 1.41> Quid facerem? Neque servitio me exire licebat,
<verg. ecl. 1.42> nec tam praesentis alibi cognoscere divos.
<verg. ecl. 1.43> hic illum vidi iuvenem, Meliboee, quot annis
<verg. ecl. 1.44> bis senos cui nostra dies altaria fumant;
<verg. ecl. 1.45> hic mihi responsum primus dedit ille petenti:
<verg. ecl. 1.46> “pascite, ut ante, boves, pueri, submittite tauros.”
<verg. ecl. 1.47> Fortunate senex, ergo tua rura manebunt,
<verg. ecl. 1.48> et tibi magna satis, quamvis lapis omnia nudus
<verg. ecl. 1.49> limosoque palus obducat pascua iunco!
<verg. ecl. 1.50> Non insueta gravis temptabunt pabula fetas,
<verg. ecl. 1.51> nec mala vicini pecoris contagia laedent.
<verg. ecl. 1.52> Fortunate senex, hic, inter flumina nota
<verg. ecl. 1.53> et fontis sacros, frigus captabis opacum!
<verg. ecl. 1.54> hinc tibi, quae semper, vicino ab limite, saepes
<verg. ecl. 1.55> Hyblaeis apibus florem depasta salicti
<verg. ecl. 1.56> saepe levi somnum suadebit inire susurro;
<verg. ecl. 1.57> hinc alta sub rupe canet frondator ad auras;
<verg. ecl. 1.58> nec tamen interea raucae, tua cura, palumbes,
<verg. ecl. 1.59> nec gemere aëria cessabit turtur ab ulmo.
<verg. ecl. 1.60> Ante leves ergo pascentur in aequore cervi,
<verg. ecl. 1.61> et freta destituent nudos in litore pisces,
<verg. ecl. 1.62> ante pererratis amborum finibus exsul
<verg. ecl. 1.63> aut Ararim Parthus bibet, aut Germania Tigrim,
<verg. ecl. 1.64> quam nostro illius labatur pectore voltus.
<verg. ecl. 1.65> At nos hinc alii sitientis ibimus Afros,
<verg. ecl. 1.66> pars Scythiam et rapidum Cretae veniemus Oaxen,
<verg. ecl. 1.67> et penitus toto divisos orbe Britannos.
<verg. ecl. 1.68> En umquam patrios longo post tempore finis,
<verg. ecl. 1.69> pauperis et tuguri congestum caespite culmen,
<verg. ecl. 1.70> post aliquot mea regna videns mirabor aristas?
<verg. ecl. 1.71> Impius haec tam culta novalia miles habebit,
<verg. ecl. 1.72> barbarus has segetes? En, quo discordia civis
<verg. ecl. 1.73> produxit miseros! His nos consevimus agros!
<verg. ecl. 1.74> Insere nunc, Meliboee, piros, pone ordine vitis.
<verg. ecl. 1.75> Ite meae, felix quondam pecus, ite capellae.
<verg. ecl. 1.76> Non ego vos posthac, viridi proiectus in antro,
<verg. ecl. 1.77> dumosa pendere procul de rupe videbo;
<verg. ecl. 1.78> carmina nulla canam; non, me pascente, capellae,
<verg. ecl. 1.79> florentem cytisum et salices carpetis amaras.
<verg. ecl. 1.80> Hic tamen hanc mecum poteras requiescere noctem
<verg. ecl. 1.81> fronde super viridi: sunt nobis mitia poma,
<verg. ecl. 1.82> castaneae molles, et pressi copia lactis;
<verg. ecl. 1.83> et iam summa procul villarum culmina fumant,
<verg. ecl. 1.84> maioresque cadunt altis de montibus umbrae.
<verg. ecl. 2.1> Formosum pastor Corydon ardebat Alexim,
<verg. ecl. 2.2> delicias domini, nec quid speraret habebat;
<verg. ecl. 2.3> tantum inter densas, umbrosa cacumina, fagos
<verg. ecl. 2.4> adsidue veniebat. Ibi haec incondita solus
<verg. ecl. 2.5> montibus et silvis studio iactabat inani:
<verg. ecl. 2.6> O crudelis Alexi, nihil mea carmina curas?
<verg. ecl. 2.7> Nil nostri miserere? Mori me denique coges.
<verg. ecl. 2.8> nunc etiam pecudes umbras et frigora captant;
<verg. ecl. 2.9> nunc viridis etiam occultant spineta lacertos,
<verg. ecl. 2.10> Thestylis et rapido fessis messoribus aestu
<verg. ecl. 2.11> alia serpyllumque herbas contundit olentis.
<verg. ecl. 2.12> at mecum raucis, tua dum vestigia lustro,
<verg. ecl. 2.13> sole sub ardenti resonant arbusta cicadis.
<verg. ecl. 2.14> Nonne fuit satius tristis Amaryllidis iras
<verg. ecl. 2.15> atque superba pati fastidia, nonne Menalcan,
<verg. ecl. 2.16> quam vis ille niger, quamvis tu candidus esses ?
<verg. ecl. 2.17> o formose puer, nimium ne crede colori!
<verg. ecl. 2.18> alba ligustra cadunt, vaccinia nigra leguntur.
<verg. ecl. 2.19> Despectus tibi sum, nec qui sim quaeris, Alexi,
<verg. ecl. 2.20> quam dives pecoris, nivei quam lactis abundans.
<verg. ecl. 2.21> mille meae Siculis errant in montibus agnae;
<verg. ecl. 2.22> lac mihi non aestate novum, non frigore defit;
<verg. ecl. 2.23> canto quae solitus, si quando armenta vocabat,
<verg. ecl. 2.24> Amphion Dircaeus in Actaeo Aracimtho.
<verg. ecl. 2.25> Nec sum adeo informis: nuper me in litore vidi,
<verg. ecl. 2.26> cum placidum ventis staret mare; non ego Daphnim
<verg. ecl. 2.27> iudice te metuam, si numquam fallit imago.
<verg. ecl. 2.28> O tantum libeat mecum tibi sordida rura
<verg. ecl. 2.29> atque humilis habitare casas, et figere cervos,
<verg. ecl. 2.30> haedorumque gregem viridi compellere hibisco!
<verg. ecl. 2.31> Mecum una in silvis imitabere Pana canendo.
<verg. ecl. 2.32> Pan primus calamos cera coniungere pluris
<verg. ecl. 2.33> instituit; Pan curat ovis oviumque magistros.
<verg. ecl. 2.34> Nec te paeniteat calamo trivisse labellum:
<verg. ecl. 2.35> haec eadem ut sciret, quid non faciebat Amyntas?
<verg. ecl. 2.36> est mihi disparibus septem compacta cicutis
<verg. ecl. 2.37> fistula, Damoetas dono mihi quam dedit olim,
<verg. ecl. 2.38> et dixit moriens: “Te nunc habet ista secundum.”
<verg. ecl. 2.39> dixit Damoetas, invidit stultus Amyntas.
<verg. ecl. 2.40> Praeterea duo, nec tuta mihi valle reperti,
<verg. ecl. 2.41> capreoli, sparsis etiam nunc pellibus albo,
<verg. ecl. 2.42> bina die siccant ovis ubera; quos tibi servo:
<verg. ecl. 2.43> iam pridem a me illos abducere Thestylis orat;
<verg. ecl. 2.44> et faciet, quoniam sordent tibi munera nostra.
<verg. ecl. 2.45> Huc ades, O formose puer: tibi lilia plenis
<verg. ecl. 2.46> ecce ferunt Nymphae calathis; tibi candida Nais,
<verg. ecl. 2.47> pallentis violas et summa papavera carpens,
<verg. ecl. 2.48> narcissum et florem iungit bene olentis anethi;
<verg. ecl. 2.49> tum casia atque aliis intexens suavibus herbis,
<verg. ecl. 2.50> mollia luteola pingit vaccinia calta.
<verg. ecl. 2.51> Ipse ego cana legam tenera lanugine mala,
<verg. ecl. 2.52> castaneasque nuces, mea quas Amaryllis amabat;
<verg. ecl. 2.53> addam cerea pruna: honos erit huic quoque pomo;
<verg. ecl. 2.54> et vos, O lauri, carpam, et te, proxima myrte,
<verg. ecl. 2.55> sic positae quoniam suavis miscetis odores.
<verg. ecl. 2.56> Rusticus es, Corydon: nec munera curat Alexis,
<verg. ecl. 2.57> nec, si muneribus certes, concedat Iollas.
<verg. ecl. 2.58> Heu, heu, quid volui misero mihi! Floribus austrum
<verg. ecl. 2.59> perditus et liquidis inmisi fontibus apros.
<verg. ecl. 2.60> Quem fugis, ah, demens? Habitarunt di quoque silvas,
<verg. ecl. 2.61> Dardaniusque Paris. Pallas, quas condidit arces,
<verg. ecl. 2.62> ipsa colat; nobis placeant ante omnia silvae.
<verg. ecl. 2.63> Torva leaena lupum sequitur; lupus ipse capellam;
<verg. ecl. 2.64> florentem cytisum sequitur lasciva capella;
<verg. ecl. 2.65> te Corydon, o Alexi: trahit sua quemque voluptas.
<verg. ecl. 2.66> Aspice, aratra iugo referunt suspensa iuvenci,
<verg. ecl. 2.67> et sol crescentis decedens duplicat umbras:
<verg. ecl. 2.68> me tamen urit amor; quis enim modus adsit amori?
<verg. ecl. 2.69> Ah, Corydon, Corydon, quae te dementia cepit!
<verg. ecl. 2.70> Semiputata tibi frondosa vitis in ulmo est;
<verg. ecl. 2.71> quin tu aliquid saltem potius, quorum indiget usus,
<verg. ecl. 2.72> viminibus mollique paras detexere iunco?
<verg. ecl. 2.73> Invenies alium, si te hic fastidit, Alexim.
<verg. ecl. 3.1> Dic mihi, Damoeta, cuium pecus, an Meliboei?
<verg. ecl. 3.2> Non, verum Aegonis; nuper mihi tradidit Aegon.
<verg. ecl. 3.3> Infelix o semper, ovis, pecus, ipse Neaeram
<verg. ecl. 3.4> dum fovet, ac ne me sibi praeferat illa veretur,
<verg. ecl. 3.5> hic alienus ovis custos bis mulget in hora,
<verg. ecl. 3.6> et sucus pecori et lac subducitur agnis.
<verg. ecl. 3.7> Parcius ista viris tamen obicienda memento:
<verg. ecl. 3.8> novimus et qui te, transversa tuentibus hircis,
<verg. ecl. 3.9> et quo—sed faciles Nymphae risere—sacello.
<verg. ecl. 3.10> Tum, credo, cum me arbustum videre Miconis
<verg. ecl. 3.11> atque mala vitis incidere falce novellas.
<verg. ecl. 3.12> Aut hic ad veteres fagos cum Daphnidis arcum
<verg. ecl. 3.13> fregisti et calamos quae tu, perverse Menalca,
<verg. ecl. 3.14> et cum vidisti puero donata, dolebas,
<verg. ecl. 3.15> et si non aliqua nocuisses, mortuus esses.
<verg. ecl. 3.16> Quid domini faciant, audent cum talia fures!
<verg. ecl. 3.17> non ego te vidi Damonis, pessime, caprum
<verg. ecl. 3.18> excipere insidiis, multum latrante Lycisca?
<verg. ecl. 3.19> et cum clamarem: “Quo nunc se proripit ille?
<verg. ecl. 3.20> Tityre, coge pecus,” tu post carecta latebas.
<verg. ecl. 3.21> An mihi cantando victus non redderet ille
<verg. ecl. 3.22> quem mea carminibus meruisset fistula caprum?
<verg. ecl. 3.23> Si nescis, meus ille caper fuit; et mihi Damon
<verg. ecl. 3.24> ipse fatebatur, sed reddere posse negabat.
<verg. ecl. 3.25> Cantando tu illum, aut umquam tibi fistula cera
<verg. ecl. 3.26> iuncta fuit? Non tu in triviis, indocte, solebas
<verg. ecl. 3.27> stridenti miserum stipula disperdere carmen?
<verg. ecl. 3.28> Vis ergo inter nos quid possit uterque vicissim
<verg. ecl. 3.29> experiamur? Ego hanc vitulam—ne forte recuses,
<verg. ecl. 3.30> bis venit ad mulctram, binos alit ubere fetus—
<verg. ecl. 3.31> depono: tu dic, mecum quo pignore certes.
<verg. ecl. 3.32> De grege non ausim quicquam deponere tecum.
<verg. ecl. 3.33> Est mihi namque domi pater, est iniusta noverca;
<verg. ecl. 3.34> bisque die numerant ambo pecus, alter et haedos.
<verg. ecl. 3.35> Verum, id quod multo tute ipse fatebere maius,
<verg. ecl. 3.36> insanire libet quoniam tibi, pocula ponam
<verg. ecl. 3.37> fagina, caelatum divini opus Alcimedontis;
<verg. ecl. 3.38> lenta quibus torno facili superaddita vitis
<verg. ecl. 3.39> diffusos hedera vestit pallente corymbos:
<verg. ecl. 3.40> in medio duo signa, Conon, et—quis fuit alter,
<verg. ecl. 3.41> descripsit radio totum qui gentibus orbem,
<verg. ecl. 3.42> tempora quae messor, quae curvus arator haberet?
<verg. ecl. 3.43> Necdum illis labra admovi, sed condita servo.
<verg. ecl. 3.44> Et nobis idem Alcimedon duo pocula fecit,
<verg. ecl. 3.45> et molli circum est ansas amplexus acantho,
<verg. ecl. 3.46> Orpheaque in medio posuit silvasque sequentis.
<verg. ecl. 3.47> Necdum illis labra admovi, sed condita servo:
<verg. ecl. 3.48> si ad vitulam spectas, nihil est quod pocula laudes.
<verg. ecl. 3.49> Nunquam hodie effugies; veniam, quocumque vocari
<verg. ecl. 3.50> audiat haec tantum—vel qui venit ecce Palaemon
<verg. ecl. 3.51> efficiam posthac ne quemquam voce lacessas.
<verg. ecl. 3.52> Quin age, si quid habes, in me mora non erit ulla,
<verg. ecl. 3.53> nec quemquam fugio: tantum, vicine Palaemon,
<verg. ecl. 3.54> sensibus haec imis, res est non parva, reponas.
<verg. ecl. 3.55> Dicite, quandoquidem in molli consedimus herba:
<verg. ecl. 3.56> et nunc omnis ager, nunc omnis parturit arbos,
<verg. ecl. 3.57> nunc frondent silvae, nunc formosissimus annus.
<verg. ecl. 3.58> Incipe, Darmoeta; tu deinde sequere Menalca:
<verg. ecl. 3.59> alternis dicetis; amant alterna Camenae.
<verg. ecl. 3.60> Ab Iove principium, Musae; Iovis omnia plena:
<verg. ecl. 3.61> ille colit terras, illi mea carmina curae.
<verg. ecl. 3.62> Et me Phoebus amat; Phoebo sua semper apud me
<verg. ecl. 3.63> munera sunt, lauri et suave rubens hyacinthus.
<verg. ecl. 3.64> Malo me Galatea petit, lasciva puella,
<verg. ecl. 3.65> et fugit ad salices, et se cupit ante videri.
<verg. ecl. 3.66> At mihi sese offert ultro, meus ignis, Amyntas,
<verg. ecl. 3.67> notior ut iam sit canibus non Delia nostris.
<verg. ecl. 3.68> Parta meae Veneri sunt munera: namque notavi
<verg. ecl. 3.69> ipse locum, aëriae quo congessere palumbes.
<verg. ecl. 3.70> Quod potui, puero silvestri ex arbore lecta
<verg. ecl. 3.71> aurea mala decem misi; cras altera mittam.
<verg. ecl. 3.72> O quotiens et quae nobis Galatea locuta est!
<verg. ecl. 3.73> partem aliquam, venti, divom referatis ad auris!
<verg. ecl. 3.74> Quid prodest, quod me ipse animo non spernis, Amynta.
<verg. ecl. 3.75> si, dum tu sectaris apros, ego retia servo?
<verg. ecl. 3.76> Phyllida mitte mihi: meus est natalis, Iolla;
<verg. ecl. 3.77> cum faciam vitula pro frugibus, ipse venito.
<verg. ecl. 3.78> Phyllida amo ante alias; nam me discedere flevit,
<verg. ecl. 3.79> et longum “formose, vale, vale,” inquit, “Iolla.”
<verg. ecl. 3.80> Triste lupus stabulis, maturis frugibus imbres.
<verg. ecl. 3.81> arboribus venti, nobis Amaryllidis irae.
<verg. ecl. 3.82> Dulce satis umor, depulsis arbutus haedis,
<verg. ecl. 3.83> lenta salix feto pecori, mihi solus Amyntas.
<verg. ecl. 3.84> Pollio amat nostram, quamvis est rustica, Musam:
<verg. ecl. 3.85> Pierides vitulam lectori pascite vestro.
<verg. ecl. 3.86> Pollio et ipse facit nova carmina: pascite taurum,
<verg. ecl. 3.87> iam cornu petat et pedibus qui spargat arenam.
<verg. ecl. 3.88> Qui te, Pollio, amat, veniat quo te quoque gaudet:
<verg. ecl. 3.89> mella fluant illi, ferat et rubus asper amomum.
<verg. ecl. 3.90> Qui Bavium non odit, amet tua carmina, Maevi,
<verg. ecl. 3.91> atque idem iungat vulpes et mulgeat hircos.
<verg. ecl. 3.92> Qui legitis flores et humi nascentia fraga,
<verg. ecl. 3.93> frigidus, O pueri, fugite hinc, latet anguis in herba.
<verg. ecl. 3.94> Parcite, oves, nimium procedere; non bene ripae
<verg. ecl. 3.95> creditur; ipse aries etiam nunc vellera siccat.
<verg. ecl. 3.96> Tityre, pascentes a flumine reice capellas:
<verg. ecl. 3.97> ipse ubi tempus erit, omnis in fonte lavabo.
<verg. ecl. 3.98> Cogite ovis, pueri; si lac praeceperit aestus,
<verg. ecl. 3.99> ut nuper, frustra pressabimus ubera palmis.
<verg. ecl. 3.100> Heu, heu, quam pingui macer est mihi taurus in ervo!
<verg. ecl. 3.101> Idem amor exitium est pecori pecorisque magistro.
<verg. ecl. 3.102> His certe neque amor causa est; vix ossibus haerent.
<verg. ecl. 3.103> nescio quis teneros oculus mihi fascinat agnos.
<verg. ecl. 3.104> Dic, quibus in terris—et eris mihi magnus Apollo—
<verg. ecl. 3.105> tris pateat caeli spatium non amplius ulnas.
<verg. ecl. 3.106> Dic, quibus in terris inscripti nomina regum
<verg. ecl. 3.107> nascantur flores, et Phyllida solus habeto.
<verg. ecl. 3.108> Non nostrum inter vos tantas componere lites.
<verg. ecl. 3.109> Et vitula tu dignus, et hic, et quisquis amores
<verg. ecl. 3.110> aut metuet dulces, aut experietur amaros.
<verg. ecl. 3.111> Claudite iam rivos, pueri, sat prata biberunt.
<verg. ecl. 4.1> Sicelides Musae, paulo maiora canamus!
<verg. ecl. 4.2> Non omnis arbusta iuvant humilesque myricae;
<verg. ecl. 4.3> si canimus silvas, silvae sint consule dignae.
<verg. ecl. 4.4> Ultima Cumaei venit iam carminis aetas;
<verg. ecl. 4.5> magnus ab integro saeclorum nascitur ordo:
<verg. ecl. 4.6> iam redit et Virgo, redeunt Saturnia regna;
<verg. ecl. 4.7> iam nova progenies caelo demittitur alto.
<verg. ecl. 4.8> Tu modo nascenti puero, quo ferrea primum
<verg. ecl. 4.9> desinet ac toto surget gens aurea mundo,
<verg. ecl. 4.10> casta fave Lucina: tuus iam regnat Apollo.
<verg. ecl. 4.11> Teque adeo decus hoc aevi te consule inibit,
<verg. ecl. 4.12> Pollio, et incipient magni procedere menses.
<verg. ecl. 4.13> te duce, si qua manent sceleris vestigia nostri,
<verg. ecl. 4.14> inrita perpetua solvent formidine terras.
<verg. ecl. 4.15> ille deum vitam accipiet, divisque videbit
<verg. ecl. 4.16> permixtos heroas, et ipse videbitur illis,
<verg. ecl. 4.17> pacatumque reget patriis virtutibus orbem.
<verg. ecl. 4.18> At tibi prima, puer, nullo munuscula cultu
<verg. ecl. 4.19> errantis hederas passim cum baccare tellus
<verg. ecl. 4.20> mixtaque ridenti colocasia fundet acantho.
<verg. ecl. 4.21> Ipsae lacte domum referent distenta capellae
<verg. ecl. 4.22> ubera, nec magnos metuent armenta leones;
<verg. ecl. 4.23> ipsa tibi blandos fundent cunabula flores,
<verg. ecl. 4.24> occidet et serpens, et fallax herba veneni
<verg. ecl. 4.25> occidet, Assyrium volgo nascetur amomum.
<verg. ecl. 4.26> at simul heroum laudes et facta parentis
<verg. ecl. 4.27> iam legere et quae sit poteris cognoscere virtus,
<verg. ecl. 4.28> molli paulatim flavescet campus arista,
<verg. ecl. 4.29> incultisque rubens pendebit sentibus uva,
<verg. ecl. 4.30> et durae quercus sudabunt roscida mella
<verg. ecl. 4.31> Pauca tamen suberunt priscae vestigia fraudis,
<verg. ecl. 4.32> quae temptare Thetim ratibus, quae cingere muris
<verg. ecl. 4.33> oppida, quae iubeant telluri infindere sulcos:
<verg. ecl. 4.34> alter erit tum Tiphys, et altera quae vehat Argo
<verg. ecl. 4.35> delectos Heroas; erunt etiam altera bella,
<verg. ecl. 4.36> atque iterum ad Troiam magnus mittetur Achilles.
<verg. ecl. 4.37> Hinc, ubi iam firmata virum te fecerit aetas,
<verg. ecl. 4.38> cedet et ipse mari vector, nec nautica pinus
<verg. ecl. 4.39> mutabit merces: omnis feret omnia tellus:
<verg. ecl. 4.40> non rastros patietur humus, non vinea falcem;
<verg. ecl. 4.41> robustus quoque iam tauris iuga solvet arator;
<verg. ecl. 4.42> nec varios discet mentiri lana colores:
<verg. ecl. 4.43> ipse sed in pratis aries iam suave rubenti
<verg. ecl. 4.44> murice, iam croceo mutabit vellera luto;
<verg. ecl. 4.45> sponte sua sandyx pascentis vestiet agnos.
<verg. ecl. 4.46> Talia saecla, suis dixerunt, currite, fusis
<verg. ecl. 4.47> concordes stabili fatorum numine Parcae.
<verg. ecl. 4.48> Adgredere o magnos—aderit iam tempus—honores,
<verg. ecl. 4.49> cara deum suboles, magnum Iovis incrementum!
<verg. ecl. 4.50> Aspice convexo nutantem pondere mundum,
<verg. ecl. 4.51> terrasque tractusque maris caelumque profundum!
<verg. ecl. 4.52> Aspice, venturo laetentur ut omnia saeclo!
<verg. ecl. 4.53> O mihi tam longae maneat pars ultima vitae,
<verg. ecl. 4.54> spiritus et quantum sat erit tua dicere facta!
<verg. ecl. 4.55> Non me carminibus vincet nec Thracius Orpheus,
<verg. ecl. 4.56> nec Linus, huic mater quamvis atque huic pater adsit,
<verg. ecl. 4.57> Orphei Calliopea, Lino formosus Apollo,
<verg. ecl. 4.58> Pan etiam, Arcadia mecum si iudice certet,
<verg. ecl. 4.59> Pan etiam Arcadia dicat se iudice victum.
<verg. ecl. 4.60> Incipe, parve puer, risu cognoscere matrem,
<verg. ecl. 4.61> matri longa decem tulerunt fastidia menses.
<verg. ecl. 4.62> Incipe, parve puer, cui non risere parentes,
<verg. ecl. 4.63> nec deus hunc mensa, dea nec dignata cubili est.
<verg. ecl. 5.1> Cur non, Mopse, boni quoniam convenimus ambo,
<verg. ecl. 5.2> tu calamos inflare levis, ego dicere versus,
<verg. ecl. 5.3> hic corylis mixtas inter consedimus ulmos?
<verg. ecl. 5.4> Tu maior; tibi me est aequum parere, Menalca,
<verg. ecl. 5.5> sive sub incertas zephyris motantibus umbras,
<verg. ecl. 5.6> sive antro potius succedimus: aspice, ut antrum
<verg. ecl. 5.7> silvestris raris sparsit labrusca racemis.
<verg. ecl. 5.8> Montibus in nostris solus tibi certat Amyntas.
<verg. ecl. 5.9> Quid, si idem certet Phoebum superare canendo?
<verg. ecl. 5.10> Incipe, Mopse, prior, si quos aut Phyllidis ignes,
<verg. ecl. 5.11> aut Alconis habes laudes, aut iurgia Codri:
<verg. ecl. 5.12> incipe, pascentis servabit Tityrus haedos.
<verg. ecl. 5.13> Immo haec, in viridi nuper quae cortice fagi
<verg. ecl. 5.14> carmina descripsi et modulans alterna notavi,
<verg. ecl. 5.15> experiar, tu deinde iubeto ut certet Amyntas.
<verg. ecl. 5.16> Lenta salix quantum pallenti cedit olivae,
<verg. ecl. 5.17> puniceis humilis quantum saliunca rosetis,
<verg. ecl. 5.18> iudicio nostro tantum tibi cedit Amyntas.
<verg. ecl. 5.19> sed tu desine plura, puer; successimus antro.
<verg. ecl. 5.20> Extinctum nymphae crudeli funere Daphnim
<verg. ecl. 5.21> flebant; vos coryli testes et flumina nymphis;
<verg. ecl. 5.22> cum complexa sui corpus miserabile nati,
<verg. ecl. 5.23> atque deos atque astra vocat crudelia mater.
<verg. ecl. 5.24> Non ulli pastos illis egere diebus
<verg. ecl. 5.25> frigida, Daphni, boves ad flumina; nulla neque amnem
<verg. ecl. 5.26> libavit quadrupes, nec graminis attigit herbam.
<verg. ecl. 5.27> Daphni, tuum Poenos etiam ingemuisse leones
<verg. ecl. 5.28> interitum montesque feri silvaeque loquuntur.
<verg. ecl. 5.29> Daphnis et Armenias curru subiungere tigres
<verg. ecl. 5.30> instituit; Daphnis thiasos inducere Bacchi,
<verg. ecl. 5.31> et foliis lentas intexere mollibus hastas.
<verg. ecl. 5.32> Vitis ut arboribus decori est, ut vitibus uvae,
<verg. ecl. 5.33> ut gregibus tauri, segetes ut pinguibus arvis,
<verg. ecl. 5.34> tu decus omne tuis. Postquam te fata tulerunt,
<verg. ecl. 5.35> ipsa Pales agros atque ipse reliquit Apollo.
<verg. ecl. 5.36> Grandia saepe quibus mandavimus hordea sulcis,
<verg. ecl. 5.37> infelix lolium et steriles nascuntur avenae;
<verg. ecl. 5.38> pro molli viola, pro purpureo narcisso,
<verg. ecl. 5.39> carduus et spinis surgit paliurus acutis.
<verg. ecl. 5.40> Spargite humum foliis, inducite fontibus umbras,
<verg. ecl. 5.41> pastores, mandat fieri sibi talia Daphnis;
<verg. ecl. 5.42> et tumulum facite, et tumulo superaddite carmen:
<verg. ecl. 5.43> DAPHNIS EGO IN SILVIS HINC VSQUE AD SIDERA NOTVS
<verg. ecl. 5.44> FORMONSI PECORIS CVSTOS FORMONSIOR IPSE.
<verg. ecl. 5.45> Tale tuum carmen nobis, divine poeta,
<verg. ecl. 5.46> quale sopor fessis in gramine, quale per aestum
<verg. ecl. 5.47> dulcis aquae saliente sitim restinguere rivo:
<verg. ecl. 5.48> nec calamis solum aequiparas, sed voce magistrum.
<verg. ecl. 5.50> Nos tamen haec quocumque modo tibi nostra vicissim
<verg. ecl. 5.51> dicemus, Daphnimque tuum tollemus ad astra;
<verg. ecl. 5.52> Daphnin ad astra feremus: amavit nos quoque Daphnis.
<verg. ecl. 5.53> An quicquam nobis tali sit munere maius
<verg. ecl. 5.54> Et puer ipse fuit cantari dignus, et ista
<verg. ecl. 5.55> iam pridem Stimichon laudavit carmina nobis.
<verg. ecl. 5.56> Candidus insuetum miratur limen Olympi,
<verg. ecl. 5.57> sub pedibusque videt nubes et sidera Daphnis.
<verg. ecl. 5.58> ergo alacris silvas et cetera rura voluptas
<verg. ecl. 5.59> Panaque pastoresque tenet, Dryadasque puellas;
<verg. ecl. 5.60> nec lupus insidias pecori, nec retia cervis
<verg. ecl. 5.61> ulla dolum meditantur: amat bonus otia Daphnis.
<verg. ecl. 5.62> ipsi laetitia voces ad sidera iactant
<verg. ecl. 5.63> intonsi montes; ipsae iam carmina rupes,
<verg. ecl. 5.64> ipsa sonant arbusta: “Deus, deus ille, Menalca.”
<verg. ecl. 5.65> Sis bonus O felixque tuis! En quattuor aras:
<verg. ecl. 5.66> ecce duas tibi, Daphni, duas altaria Phoebo.
<verg. ecl. 5.67> pocula bina novo spumantia lacte quotannis,
<verg. ecl. 5.68> craterasque duo statuam tibi pinguis olivi,
<verg. ecl. 5.69> et multo in primis hilarans convivia Baccho,—
<verg. ecl. 5.70> ante focum, si frigus erit, si messis, in umbra,—
<verg. ecl. 5.71> vina novum fundam calathis Ariusia nectar.
<verg. ecl. 5.72> cantabunt mihi Damoetas et Lyctius Aegon;
<verg. ecl. 5.73> saltantis satyros imitabitur Alphesiboeus.
<verg. ecl. 5.74> Haec tibi semper erunt, et cum solemnia vota
<verg. ecl. 5.75> reddemus Nymphis, et cum lustrabimus agros.
<verg. ecl. 5.76> Dum iuga montis aper, fluvios dum piscis amabit,
<verg. ecl. 5.77> dumque thymo pascentur apes, dum rore cicadae,
<verg. ecl. 5.78> semper honos nomenque tuum laudesque manebunt;
<verg. ecl. 5.79> ut Baccho Cererique, tibi sic vota quotannis
<verg. ecl. 5.80> agricolae facient: damnabis tu quoque votis.
<verg. ecl. 5.81> Quae tibi, quae tali reddam pro carmine dona?
<verg. ecl. 5.82> Nam neque me tantum venientis sibilus austri,
<verg. ecl. 5.83> nec percussa iuvant fluctu tam litora, nec quae
<verg. ecl. 5.84> saxosas inter decurrunt flumina valles.
<verg. ecl. 5.85> Hac te nos fragili donabimus ante cicuta:
<verg. ecl. 5.86> haec nos, “Formosum Corydon ardebat Alexim,”
<verg. ecl. 5.87> haec eadem docuit, “Cuium pecus, an Meliboei?”
<verg. ecl. 5.88> At tu sume pedum, quod, me cum saepe rogaret,
<verg. ecl. 5.89> non tulit Antigenes—et erat tum dignus amari—
<verg. ecl. 5.90> formosum paribus nodis atque aere, Menalca.
<verg. ecl. 6.1> Prima Syracosio dignata est ludere versu,
<verg. ecl. 6.2> nostra nec erubuit silvas habitare Thalia.
<verg. ecl. 6.3> Cum canerem reges et proelia, Cynthius aurem
<verg. ecl. 6.4> vellit, et admonuit: “Pastorem, Tityre, pinguis
<verg. ecl. 6.5> pascere oportet ovis, deductum dicere carmen.”
<verg. ecl. 6.6> Nunc ego—namque super tibi erunt, qui dicere laudes,
<verg. ecl. 6.7> Vare, tuas cupiant, et tristia condere bella—
<verg. ecl. 6.8> agrestem tenui meditabor arundine Musam.
<verg. ecl. 6.9> Non iniussa cano: si quis tamen haec quoque, si quis
<verg. ecl. 6.10> captus amore leget, te nostrae, Vare, myricae,
<verg. ecl. 6.11> te nemus omne canet; nec Phoebo gratior ulla est,
<verg. ecl. 6.12> quam sibi quae Vari praescripsit pagina nomen.
<verg. ecl. 6.13> Pergite, Pierides! Chromis et Mnasyllos in antro
<verg. ecl. 6.14> Silenum pueri somno videre iacentem,
<verg. ecl. 6.15> inflatum hesterno venas, ut semper, Iaccho:
<verg. ecl. 6.16> serta procul tantum capiti delapsa iacebant,
<verg. ecl. 6.17> et gravis attrita pendebat cantharus ansa.
<verg. ecl. 6.18> Adgressi—nam saepe senex spe carminis ambo
<verg. ecl. 6.19> luserat—iniciunt ipsis ex vincula sertis:
<verg. ecl. 6.20> addit se sociam, timidisque supervenit Aegle,—
<verg. ecl. 6.21> Aegle, Naiadum pulcherrima,—iamque videnti
<verg. ecl. 6.22> sanguineis frontem moris et tempora pingit.
<verg. ecl. 6.23> Ille dolum ridens, “Quo vincula nectitis?” inquit;
<verg. ecl. 6.24> “solvite me, pueri; satis est potuisse videri:
<verg. ecl. 6.25> carmina, quae voltis, cognoscite; carmina vobis,
<verg. ecl. 6.26> huic aliud mercedis erit.” Simul incipit ipse.
<verg. ecl. 6.27> Tum vero in numerum Faunosque ferasque videres
<verg. ecl. 6.28> ludere, tum rigidas motare cacumina quercus;
<verg. ecl. 6.29> nec tantum Phoebo gaudet Parnasia rupes,
<verg. ecl. 6.30> nec tantum Rhodope miratur et Ismarus Orphea.
<verg. ecl. 6.31> Namque canebat, uti magnum per inane coacta
<verg. ecl. 6.32> semina terrarumque animaeque marisque fuissent,
<verg. ecl. 6.33> et liquidi simul ignis; ut his exordia primis
<verg. ecl. 6.34> omnia et ipse tener mundi concreverit orbis;
<verg. ecl. 6.35> tum durare solum et discludere Nerea ponto
<verg. ecl. 6.36> coeperit, et rerum paulatim sumere formas;
<verg. ecl. 6.37> iamque novum terrae stupeant lucescere solem,
<verg. ecl. 6.38> altius atque cadant submotis nubibus imbres;
<verg. ecl. 6.39> incipiant silvae cum primum surgere, cumque
<verg. ecl. 6.40> rara per ignaros errent animalia montis.
<verg. ecl. 6.41> Hinc lapides Pyrrhae iactos, Saturnia regna,
<verg. ecl. 6.42> Caucasiasque refert volucres, furtumque Promethei:
<verg. ecl. 6.43> his adiungit, Hylan nautae quo fonte relictum
<verg. ecl. 6.44> clamassent, ut litus “Hyla, Hyla!” omne sonaret.
<verg. ecl. 6.45> et fortunatam, si numquam armenta fuissent,
<verg. ecl. 6.46> Pasiphaen nivei solatur amore iuvenci.
<verg. ecl. 6.47> ah, virgo infelix, quae te dementia cepit!
<verg. ecl. 6.48> Proetides inplerunt falsis mugitibus agros:
<verg. ecl. 6.49> at non tam turpis pecudum tamen ulla secuta est
<verg. ecl. 6.50> concubitus, quamvis collo timuisset aratrum,
<verg. ecl. 6.51> et saepe in levi quaesisset cornua fronte.
<verg. ecl. 6.52> ah, virgo infelix, tu nunc in montibus erras:
<verg. ecl. 6.53> ille, latus niveum molli fultus hyacintho,
<verg. ecl. 6.54> ilice sub nigra pallentis ruminat herbas,
<verg. ecl. 6.55> aut aliquam in magno sequitur grege. “Claudite, nymphae,
<verg. ecl. 6.56> Dictaeae nymphae, nemorum iam claudite saltus,
<verg. ecl. 6.57> si qua forte ferant oculis sese obvia nostris
<verg. ecl. 6.58> errabunda bovis vestigia; forsitan illum,
<verg. ecl. 6.59> aut herba captum viridi, aut armenta secutum,
<verg. ecl. 6.60> perducant aliquae stabula ad Gortynia vaccae.”
<verg. ecl. 6.61> Tum canit Hesperidum miratam mala puellam;
<verg. ecl. 6.62> tum Phaethontiades musco circumdat amaro
<verg. ecl. 6.63> corticis, atque solo proceras erigit alnos.
<verg. ecl. 6.64> Tum canit, errantem Permessi ad flumina Gallum
<verg. ecl. 6.65> Aonas in montis ut duxerit una sororum,
<verg. ecl. 6.66> utque viro Phoebi chorus adsurrexerit omnis;
<verg. ecl. 6.67> ut Linus haec illi, divino carmine pastor,
<verg. ecl. 6.68> floribus atque apio crinis ornatus amaro,
<verg. ecl. 6.69> dixerit: “Hos tibi dant calamos, en accipe, Musae,
<verg. ecl. 6.70> Ascraeo quos ante seni, quibus ille solebat
<verg. ecl. 6.71> cantando rigidas deducere montibus ornos:
<verg. ecl. 6.72> his tibi Grynei nemoris dicatur origo,
<verg. ecl. 6.73> ne quis sit lucus, quo se plus iactet Apollo.”
<verg. ecl. 6.74> Quid loquar aut Scyllam Nisi, quam fama secuta est
<verg. ecl. 6.75> candida succinctam latrantibus inguina monstris
<verg. ecl. 6.76> Dulichias vexasse rates, et gurgite in alto,
<verg. ecl. 6.77> ah, timidos nautas canibus lacerasse marinis,
<verg. ecl. 6.78> aut ut mutatos Terei narraverit artus;
<verg. ecl. 6.79> quas illi Philomela dapes, quae dona pararit,
<verg. ecl. 6.80> quo cursu deserta petiverit, et quibus ante
<verg. ecl. 6.81> infelix sua tecta supervolitaverit alis?
<verg. ecl. 6.82> Omnia, quae Phoebo quondam meditante, beatus
<verg. ecl. 6.83> audiit Eurotas, iussitque ediscere laurus,
<verg. ecl. 6.84> ille canit: pulsae referunt ad sidera valles;
<verg. ecl. 6.85> cogere donec ovis stabulis numerumque referri
<verg. ecl. 6.86> iussit, et invito processit Vesper Olympo.
<verg. ecl. 7.1> Forte sub arguta consederat ilice Daphnis,
<verg. ecl. 7.2> compulerantque greges Corydon et Thyrsis in unum,
<verg. ecl. 7.3> Trhyrsis ovis, Corydon distentas lacte capellas,
<verg. ecl. 7.4> ambo florentes aetatibus, Arcades ambo,
<verg. ecl. 7.5> et cantare pares, et respondere parati.
<verg. ecl. 7.6> Huc mihi, dum teneras defendo a frigore myrtos,
<verg. ecl. 7.7> vir gregis ipse caper deerraverat; atque ego Daphnim
<verg. ecl. 7.8> aspicio. Ille ubi me contra videt: “Ocius” inquit
<verg. ecl. 7.9> “huc ades, O Meliboee, caper tibi salvus et haedi;
<verg. ecl. 7.10> et, si quid cessare potes, requiesce sub umbra.
<verg. ecl. 7.11> huc ipsi potum venient per prata iuvenci,
<verg. ecl. 7.12> hic viridis tenera praetexit arundine ripas
<verg. ecl. 7.13> Mincius, eque sacra resonant examina quercu.”
<verg. ecl. 7.14> Quid facerem? Neque ego Alcippen, nec Phyllida habebam,
<verg. ecl. 7.15> depulsos a lacte domi quae clauderet agnos,
<verg. ecl. 7.16> et certamen erat, Corydon cum Thyrside, magnum.
<verg. ecl. 7.17> posthabui tamen illorum mea seria ludo:
<verg. ecl. 7.18> alternis igitur contendere versibus ambo
<verg. ecl. 7.19> coepere; alternos Musae meminisse volebant.
<verg. ecl. 7.20> hos Corydon, illos referebat in ordine Thyrsis.
<verg. ecl. 7.21> Nymphae, noster amor, Libethrides, aut mihi carmen,
<verg. ecl. 7.22> quale meo Codro, concedite: proxima Phoebi
<verg. ecl. 7.23> versibus ille facit; aut, si non possumus omnes,
<verg. ecl. 7.24> hic arguta sacra pendebit fistula pinu.
<verg. ecl. 7.25> Pastores, hedera crescentem ornate poetam,
<verg. ecl. 7.26> Arcades, invidia rumpantur ut ilia Codro;
<verg. ecl. 7.27> aut si ultra placitum laudarit, baccare frontem
<verg. ecl. 7.28> cingite, ne vati noceat mala lingua futuro.
<verg. ecl. 7.29> Saetosi caput hoc apri tibi, Delia, parvus
<verg. ecl. 7.30> et ramosa Micon vivacis cornua cervi.
<verg. ecl. 7.31> Si proprium hoc fuerit, levi de marmore tota
<verg. ecl. 7.32> puniceo stabis suras evincta coturno.
<verg. ecl. 7.33> Sinum lactis et haec te liba, Priape, quotannis
<verg. ecl. 7.34> exspectare sat est: custos es pauperis horti.
<verg. ecl. 7.35> Nunc te marmoreum pro tempore fecimus; at tu,
<verg. ecl. 7.36> si fetura gregem suppleverit, aureus esto.
<verg. ecl. 7.37> Nerine Galatea, thymo mihi dulcior Hyblae,
<verg. ecl. 7.38> candidior cycnis, hedera formosior alba,
<verg. ecl. 7.39> cum primum pasti repetent praesepia tauri,
<verg. ecl. 7.40> si qua tui Corydonis habet te cura, venito.
<verg. ecl. 7.41> Immo ego Sardoniis videar tibi amarior herbis,
<verg. ecl. 7.42> horridior rusco, proiecta vilior alga,
<verg. ecl. 7.43> si mihi non haec lux toto iam longior anno est.
<verg. ecl. 7.44> Ite domum pasti, si quis pudor, ite iuvenci.
<verg. ecl. 7.45> Muscosi fontes et somno mollior herba,
<verg. ecl. 7.46> et quae vos rara viridis tegit arbutus umbra,
<verg. ecl. 7.47> solstitium pecori defendite; iam venit aestas
<verg. ecl. 7.48> torrida, iam lento turgent in palmite gemmae.
<verg. ecl. 7.49> Hic focus et taedae pingues, hic plurimus ignis
<verg. ecl. 7.50> semper, et adsidua postes fuligine nigri;
<verg. ecl. 7.51> hic tantum Boreae curamus frigora, quantum
<verg. ecl. 7.52> aut numerum lupus, aut torrentia flumina ripas.
<verg. ecl. 7.53> Stant et iuniperi, et castaneae hirsutae;
<verg. ecl. 7.54> strata iacent passim sua quaque sub arbore poma;
<verg. ecl. 7.55> omnia nunc rident: at si formosus Alexis
<verg. ecl. 7.56> montibus his abeat, videas et flumina sicca.
<verg. ecl. 7.57> Aret ager; vitio moriens sitit aeris herba;
<verg. ecl. 7.58> Liber pampineas invidit collibus umbras:
<verg. ecl. 7.59> Phyllidis adventu nostrae nemus omne virebit,
<verg. ecl. 7.60> Iuppiter et laeto descendet plurimus imbri.
<verg. ecl. 7.61> Populus Alcidae gratissima, vitis Iaccho,
<verg. ecl. 7.62> formosae myrtus Veneri, sua laurea Phoebo;
<verg. ecl. 7.63> Phyllis amat corylos: illas dum Phyllis amabit,
<verg. ecl. 7.64> nec myrtus vincet corylos, nec laurea Phoebi.
<verg. ecl. 7.65> Fraxinus in silvis pulcherrima, pinus in hortis,
<verg. ecl. 7.66> populus in fluviis, abies in montibus altis:
<verg. ecl. 7.67> saepius at si me, Lycida formose, revisas,
<verg. ecl. 7.68> fraxinus in silvis cedat tibi, pinus in hortis.
<verg. ecl. 7.69> Haec memini, et victum frustra contendere Thyrsim:
<verg. ecl. 7.70> ex illo Corydon Corydon est tempore nobis.
<verg. ecl. 8.1> Pastorem Musam Damonis et Alphesiboei—
<verg. ecl. 8.2> immemor herbarum quos est mirata iuvenca
<verg. ecl. 8.3> certantis, quorum stupefactae carmine lynces,
<verg. ecl. 8.4> et mutata suos requierunt flumina cursus—
<verg. ecl. 8.5> Illonis Musam dicemus et Alphesiboei.
<verg. ecl. 8.6> Tu mihi seu magni superas iam saxa Timavi,
<verg. ecl. 8.7> sive oram Illyrici legis aequoris, en erit umquam
<verg. ecl. 8.8> ille dies, mihi cum liceat tua dicere facta?
<verg. ecl. 8.9> en erit ut liceat totum mihi ferre per orbem
<verg. ecl. 8.10> sola Sophocleo tua carmina digna coturno?
<verg. ecl. 8.11> A te principium, tibi desinam: accipe iussis
<verg. ecl. 8.12> carmina coepta tuis, atque hanc sine tempora circum
<verg. ecl. 8.13> inter victrices hederam tibi serpere laurus.
<verg. ecl. 8.14> Frigida vix caelo noctis decesserat umbra,
<verg. ecl. 8.15> cum ros in tenera pecori gratissimus herba;
<verg. ecl. 8.16> incumbens tereti Damon sic coepit olivae.
<verg. ecl. 8.17> Nascere, praeque diem veniens age, Lucifer, almum,
<verg. ecl. 8.18> coniugis indigno Nisae deceptus amore
<verg. ecl. 8.19> dum queror, et divos, quamquam nil testibus illis
<verg. ecl. 8.20> profeci, extrema moriens tamen adloquor hora.
<verg. ecl. 8.21> Incipe Maenalios mecum, mea tibia, versus.
<verg. ecl. 8.22> Maenalus argutumque nemus pinosque loquentis
<verg. ecl. 8.23> semper habet; semper pastorum ille audit amores,
<verg. ecl. 8.24> Panaque, qui primus calamos non passus inertis.
<verg. ecl. 8.25> Incipe Maenalios mecum, mea tibia, versus.
<verg. ecl. 8.26> Mopso Nisa datur: quid non speremus amantes?
<verg. ecl. 8.27> Iungentur iam grypes equis, aevoque sequenti
<verg. ecl. 8.28> cum canibus timidi venient ad pocula dammae.
<verg. ecl. 8.29> Mopse, novas incide faces: tibi ducitur uxor;
<verg. ecl. 8.30> sparge, marite, nuces: tibi deserit Hesperus Oetam.
<verg. ecl. 8.31> Incipe Maenalios mecum, mea tibia, versus.
<verg. ecl. 8.32> O digno coniuncta viro, dum despicis omnes,
<verg. ecl. 8.33> dumque tibi est odio mea fistula, dumque capellae,
<verg. ecl. 8.34> hirsutumque supercilium promissaque barba,
<verg. ecl. 8.35> nec curare deum credis mortalia quemquam!
<verg. ecl. 8.36> Incipe Maenalios mecum, mea tibia, versus.
<verg. ecl. 8.37> Saepibus in nostris parvam te roscida mala—
<verg. ecl. 8.38> dux ego vester eram—vidi cum matre legentem.
<verg. ecl. 8.39> Alter ab undecimo tum me iam acceperat annus;
<verg. ecl. 8.40> iam fragilis poteram ab terra contingere ramos.
<verg. ecl. 8.41> Ut vidi, ut perii! Ut me malus abstulit error!
<verg. ecl. 8.42> Incipe Maenalios mecum, mea tibia, versus.
<verg. ecl. 8.43> Nunc scio, quid sit Amor: duris in cotibus illum
<verg. ecl. 8.44> aut Tmaros, aut Rhodope, aut extremm Garamantes,
<verg. ecl. 8.45> nec generis nostri puerum nec sanguinis edunt.
<verg. ecl. 8.46> Incipe Maenalios mecum, mea tibia, versus.
<verg. ecl. 8.47> saevus Amor docuit natorum sanguine matrem
<verg. ecl. 8.48> commaculare manus; crudelis tu quoque, mater:
<verg. ecl. 8.49> crudelis mater magis, an puer improbus ille?
<verg. ecl. 8.50> improbus ille puer; crudelis tu quoque, mater.
<verg. ecl. 8.51> Incipe Maenalios mecum, mea tibia, versus.
<verg. ecl. 8.52> nunc et ovis ultro fugiat lupus; aurea durae
<verg. ecl. 8.53> mala ferant quercus; narcisso floreat alnus;
<verg. ecl. 8.54> pinguia corticibus sudent electra myricae;
<verg. ecl. 8.55> certent et cycnis ululae; sit Tityrus Orpheus,
<verg. ecl. 8.56> Orpheus in silvis, inter delphinas Arion.
<verg. ecl. 8.57> Incipe Maenalios mecum, mea tibia, versus.
<verg. ecl. 8.58> Omnia vel medium fiant mare: vivite, silvae!
<verg. ecl. 8.59> praeceps aerii specula de montis in undas
<verg. ecl. 8.60> deferar; extremum hoc munus morientis habeto.
<verg. ecl. 8.61> desine Maenalios, iam desine, tibia, versus.
<verg. ecl. 8.62> Haec Damon: vos, quae responderit Alphesiboeus,
<verg. ecl. 8.63> dicite, Pierides; non omnia possumus omnes.
<verg. ecl. 8.64> Effer aquam, et molli cinge haec altaria vitta,
<verg. ecl. 8.65> verbenasque adole pinguis et mascula tura,
<verg. ecl. 8.66> coniugis ut magicis sanos avertere sacris
<verg. ecl. 8.67> experiar sensus nihil hic nisi carmina desunt.
<verg. ecl. 8.68> Ducite ab urbe domum, mea carmina, ducite Daphnim.
<verg. ecl. 8.69> Carmina vel caelo possunt deducere Lunam;
<verg. ecl. 8.70> carminibus Circe socios mutavit Ulixi;
<verg. ecl. 8.71> frigidus in pratia cantando rumpitur anguis.
<verg. ecl. 8.72> Ducite ab urbe domum, mea carmina, ducite Daphnim.
<verg. ecl. 8.73> terna tibi haec primum triplici diversa colore
<verg. ecl. 8.74> licia circumdo, terque haec altaria circum
<verg. ecl. 8.75> effigiem duco: numero deus impare gaudet.
<verg. ecl. 8.76> Ducite ab urbe domum, mea carmina, ducite Daphnim.
<verg. ecl. 8.77> Necte tribus nodis ternos, Amarylli, colores,
<verg. ecl. 8.78> necte, Amarylli, modo, et “Veneris” dic “vincula necto.”
<verg. ecl. 8.79> Ducite ab urbe domum, mea carmina, ducite Daphnim.
<verg. ecl. 8.80> Limus ut hic durescit et haec ut cera liquescit
<verg. ecl. 8.81> uno eodemque igni, sic nostro Daphnis amore.
<verg. ecl. 8.82> Sparge molam, et fragilis incende bitumine laurus.
<verg. ecl. 8.83> Daphnis me malus urit, ego hanc in Daphnide laurum.
<verg. ecl. 8.84> Ducite ab urbe domum, mea carmina, ducite Daphnim.
<verg. ecl. 8.85> Talis amor Daphnim, qualis cum fessa iuvencum
<verg. ecl. 8.86> per nemora atque altos quaerendo bucula lucos
<verg. ecl. 8.87> propter aquae rivum viridi procumbit in ulva,
<verg. ecl. 8.88> perdita, nec serae meminit decedere nocti,
<verg. ecl. 8.89> talis amor teneat, nec sit mihi cura mederi.
<verg. ecl. 8.90> Ducite ab urbe domum, mea carmina, ducite Daphnim.
<verg. ecl. 8.91> Has olim exuvias mihi perfidus ille reliquit,
<verg. ecl. 8.92> pignora cara sui, quae nunc ego limine in ipso,
<verg. ecl. 8.93> terra, tibi mando; debent haec pignora Daphnim.
<verg. ecl. 8.94> Ducite ab urbe domum, mea carmina, ducite Daphnim.
<verg. ecl. 8.95> Has herbas atque haec Ponto mihi lecta venena
<verg. ecl. 8.96> ipse dedit Moeris; nascuntur plurima Ponto.
<verg. ecl. 8.97> His ego saepe lupum fieri et se condere silvis
<verg. ecl. 8.98> Moerim, saepe animas imis excire sepulcris,
<verg. ecl. 8.99> atque satas alio vidi traducere messis.
<verg. ecl. 8.100> Ducite ab urbe domum, mea carmina, ducite Daphnim.
<verg. ecl. 8.101> Fer cineres, Amarylli, foras, rivoque fluenti
<verg. ecl. 8.102> transque caput iace, nec respexeris: his ego Daphnim
<verg. ecl. 8.103> adgrediar, nihil ille deos, nil carmina curat.
<verg. ecl. 8.104> Ducite ab urbe domum, mea carmina, ducite Daphnim.
<verg. ecl. 8.105> Aspice, corripuit tremulis altaria flammis
<verg. ecl. 8.106> sponte sua, dum ferre moror, cinis ipse: bonum sit!
<verg. ecl. 8.107> Nescio quid certe est, et Hylas in limine latrat.
<verg. ecl. 8.108> Credimus, an, qui amant, ipsi sibi somnia fingunt?
<verg. ecl. 8.109> Parcite, ab urbe venit, iam carmina, parcite, Daphnis.
<verg. ecl. 9.1> te, Moeri, pedes? an, quo via ducit, in urbem?
<verg. ecl. 9.2> O Lycida, vivi pervenimus, advena nostri
<verg. ecl. 9.3> (quod numquam veriti sumus) ut possessor agelli
<verg. ecl. 9.4> diceret: “Haec mea sunt; veteres migrate coloni!”
<verg. ecl. 9.5> nunc victi, tristes, quoniam Fors omnia versat,
<verg. ecl. 9.6> hos illi—quod nec vertat bene—mittimus haedos.
<verg. ecl. 9.7> Certe equidem audieram, qua se subducere colles
<verg. ecl. 9.8> incipiunt, mollique iugum demittere clivo,
<verg. ecl. 9.9> usque ad aquam et veteres (iam fracta cacumina) fagos
<verg. ecl. 9.10> omnia carminibus vestrum servasse Menalcan.
<verg. ecl. 9.11> Audieras, et fama fuit; sed carmina tantum
<verg. ecl. 9.12> nostra valent, Lycida, tela inter Martia, quantum
<verg. ecl. 9.13> Chaonias dicunt aquila veniente columbas.
<verg. ecl. 9.14> quod nisi me quacumque novas incidere lites
<verg. ecl. 9.15> ante Sinistra cava monuisset ab ilice cornix,
<verg. ecl. 9.16> nec tuus hic Moeris, nec viveret ipse Menalcas.
<verg. ecl. 9.17> Heu, cadit in quemquam tantum scelus? Heu, tua nobis
<verg. ecl. 9.18> paene simul tecum solatia rapta, Menalca?
<verg. ecl. 9.19> quis caneret nymphas; quis humum florentibus herbis
<verg. ecl. 9.20> spargeret, aut viridi fontes induceret umbra?
<verg. ecl. 9.21> vel quae sublegi tacitus tibi carmina nuper,
<verg. ecl. 9.22> cum te ad delicias ferres, Amaryllida, nostras?
<verg. ecl. 9.23> Tityre, dum redeo—brevis est via—pasce capellas,
<verg. ecl. 9.24> et potum pastas age, Tityre, et inter agendum
<verg. ecl. 9.25> occursare capro, cornu ferit ille, caveto.
<verg. ecl. 9.26> Immo haec, quae Varo necdum perfecta canebat:
<verg. ecl. 9.27> “Vare, tuum nomen, superet modo Mantua nobis—
<verg. ecl. 9.28> Mantua, vae miserae nimium vicina Cremonae—
<verg. ecl. 9.29> cantantes sublime ferent ad sidera cycni.”
<verg. ecl. 9.30> Sic tua Cyrneas fugiant examina taxos;
<verg. ecl. 9.31> sic cytiso pastae distendant ubera vaccae!
<verg. ecl. 9.32> Incipe, si quid habes: et me fecere poetam
<verg. ecl. 9.33> Pierides; sunt et mihi carmina; me quoque dicunt
<verg. ecl. 9.34> vatem pastores, sed non ego credulus illis.
<verg. ecl. 9.35> Nam neque adhuc Vario videor, nec dicere Cinna
<verg. ecl. 9.36> digna, sed argutos inter strepere anser olores.
<verg. ecl. 9.37> Id quidem ago et tacitus, Lycida, mecum ipse voluto,
<verg. ecl. 9.38> si valeam meminisse; neque est ignobile carmen:
<verg. ecl. 9.39> `huc ades, O Galatea; quis est nam ludus in undis
<verg. ecl. 9.40> hic ver purpureum; varios hic flumina circum
<verg. ecl. 9.41> fundit humus flores; hic candida populus antro
<verg. ecl. 9.42> imminet, et lentae texunt umbracula vites.
<verg. ecl. 9.43> huc ades: insani feriant sine litora fluctus.
<verg. ecl. 9.44> Quid, quae te pura solum sub nocte canentem
<verg. ecl. 9.45> audieram? Numeros memini, si verba tenerem.
<verg. ecl. 9.46> “Daphni, quid antiquos signorum suspicis ortus?
<verg. ecl. 9.47> Ecce Dionaei processit Caesaris astrum,
<verg. ecl. 9.48> astrum, quo segetes gauderent frugibus, et quo
<verg. ecl. 9.49> duceret apricis in collibus uva colorem.
<verg. ecl. 9.50> insere, Daphni, piros: carpent tua poma nepotes.”
<verg. ecl. 9.51> Omnia fert aetas, animum quoque: saepe ego longos
<verg. ecl. 9.52> cantando puerum memini me condere soles:
<verg. ecl. 9.53> nunc oblita mihi tot carmina; vox quoque Moerim
<verg. ecl. 9.54> iam fugit ipsa; lupi Moerim videre priores.
<verg. ecl. 9.55> Sed tamen ista satis referet tibi saepe Menalcas.
<verg. ecl. 9.56> Causando nostros in longum ducis amores:
<verg. ecl. 9.57> et nunc omne tibi stratum silet aequor, et omnes,
<verg. ecl. 9.58> aspice, ventosi ceciderunt murmuris aurae.
<verg. ecl. 9.59> hinc adeo media est nobis via; namque sepulcrum
<verg. ecl. 9.60> incipit adparere Bianoris: hic ubi densas
<verg. ecl. 9.61> agricolae stringunt frondes, hic, Moeri, canamus;
<verg. ecl. 9.62> hic haedos depone: tamen veniemus in urbem.
<verg. ecl. 9.63> aut si, nox pluviam ne colligat ante, veremur,
<verg. ecl. 9.64> cantantes licet usque (minus via laedit) eamus;
<verg. ecl. 9.65> cantantes ut eamus, ego hoc te fasce levabo.
<verg. ecl. 9.66> Desine plura, puer, et quod nunc instat agamus:
<verg. ecl. 9.67> carmina tum melius, cum venerit ipse, canemus.
<verg. ecl. 10.1> Extremum hunc, Arethusa, mihi concede laborem:
<verg. ecl. 10.2> pauca meo Gallo, sed quae legat ipsa Lycoris,
<verg. ecl. 10.3> carmina sunt dicenda. neget quis carmina Gallo?
<verg. ecl. 10.4> sic tibi, cum fluctus subterlabere Sicanos,
<verg. ecl. 10.5> Doris amara suam non intermisceat undam.
<verg. ecl. 10.6> incipe; sollicitos Galli dicamus amores,
<verg. ecl. 10.7> dum tenera attondent simae virgulta capellae.
<verg. ecl. 10.8> non canimus surdis; respondent omnia silvae.
<verg. ecl. 10.9> Quae nemora, aut qui vos saltus habuere, puellae
<verg. ecl. 10.10> Naides, indigno cum Gallus amore peribat?
<verg. ecl. 10.11> nam neque Parnasi vobis iuga, nam neque Pindi
<verg. ecl. 10.12> ulla moram fecere, neque Aoniae Aganippe.
<verg. ecl. 10.13> Illum etiam lauri, etiam flevere myricae.
<verg. ecl. 10.14> Pinifer illum etiam sola sub rupe iacentem
<verg. ecl. 10.15> Maenalus, et gelidi fleverunt saxa Lycaei.
<verg. ecl. 10.16> Stant et oves circum;—nostri nec poenitet illas,
<verg. ecl. 10.17> nec te poeniteat pecoris, divine poeta;—
<verg. ecl. 10.18> et formosus ovis ad flumina pavit Adonis;
<verg. ecl. 10.19> venit et upilio; tardi venere subulci;
<verg. ecl. 10.20> uvidus hiberna venit de glande Menalcas.
<verg. ecl. 10.21> Omnes “Unde amor iste” rogant “tibi?” Venit Apollo:
<verg. ecl. 10.22> “Galle, quid insanis?” inquit; “tua cura Lycoris
<verg. ecl. 10.23> perque nives alium perque horrida castra secuta est.”
<verg. ecl. 10.24> Venit et agresti capitis Silvanus honore,
<verg. ecl. 10.25> florentis ferulas et grandia lilia quassans.
<verg. ecl. 10.26> Pan deus Arcadiae venit, quem vidimus ipsi
<verg. ecl. 10.27> sanguineis ebuli bacis minioque rubentem.
<verg. ecl. 10.28> “Ecquis erit modus?” inquit; “Amor non talia curat;
<verg. ecl. 10.29> nec lacrimis crudelis Amor, nec gramina rivis,
<verg. ecl. 10.30> nec cytiso saturantur apes, nec fronde capellae.”
<verg. ecl. 10.31> Tristis at ille: “Tamen cantabitis, Arcades,” inquit
<verg. ecl. 10.32> “montibus haec vestris: soli cantare periti
<verg. ecl. 10.33> Arcades. O mihi tum quam molliter ossa quiescant,
<verg. ecl. 10.34> vestra meos olim si fistula dicat amores!
<verg. ecl. 10.35> Atque utinam ex vobis unus, vestrique fuissem
<verg. ecl. 10.36> aut custos gregis, aut maturae vinitor uvae!
<verg. ecl. 10.37> Certe, sive mihi Phillis, sive esset Amyntas,
<verg. ecl. 10.38> seu quicumque furor—quid tum, si fuscus Amyntas;
<verg. ecl. 10.39> et nigrae violae sunt et vaccinia nigra—
<verg. ecl. 10.40> mecum inter salices lenta sub vite iaceret;
<verg. ecl. 10.41> serta mihi Phyllis legeret, cantaret Amyntas.
<verg. ecl. 10.42> Hic gelidi fontes, hic mollia prata, Lycori,
<verg. ecl. 10.43> hic nemus; hic ipso tecum consumerer aevo.
<verg. ecl. 10.44> Nunc insanus amor duri me Martis in armis
<verg. ecl. 10.45> tela inter media atque adversos detinet hostes:
<verg. ecl. 10.46> tu procul a patria (nec sit mihi credere tantum!)
<verg. ecl. 10.47> Alpinas, ah dura, nives et frigora Rheni
<verg. ecl. 10.48> me sine sola vides: ah, te ne frigora laedant!
<verg. ecl. 10.49> ah, tibi ne teneras glacies secet aspera plantas!
<verg. ecl. 10.50> Ibo, et, Chalcidico quae sunt mihi condita versu
<verg. ecl. 10.51> carmina, pastoris Siculi modulabor avena.
<verg. ecl. 10.52> certum est in silvis, inter spelaea ferarum
<verg. ecl. 10.53> malle pati, tenerisque meos incidere amores
<verg. ecl. 10.54> arboribus; crescent illae, crescetis, amores.
<verg. ecl. 10.55> Interea mixtis lustrabo Maenala nymphis,
<verg. ecl. 10.56> aut acris venabor apros: non me ulla vetabunt
<verg. ecl. 10.57> frigora Parthenios canibus circumdare saltus.
<verg. ecl. 10.58> iam mihi per rupes videor lucosque sonantis
<verg. ecl. 10.59> ire; libet Partho torquere Cydonia cornu
<verg. ecl. 10.60> spicula:—tamquam haec sit nostri medicina furoris,
<verg. ecl. 10.61> ut deus ille malis hominum mitescere discat!
<verg. ecl. 10.62> Iam neque hamadryades rursus nec carmina nobis
<verg. ecl. 10.63> ipsa placent; ipsae rursus concedite silvae.
<verg. ecl. 10.64> non illum nostri possunt mutare labores,
<verg. ecl. 10.65> nec si frigoribus mediis Hebrumque bibamus,
<verg. ecl. 10.66> Sithoniasque nives hiemis subeamus aquosae,
<verg. ecl. 10.67> nec si, cum moriens alta liber aret in ulmo,
<verg. ecl. 10.68> Aethiopum versemus ovis sub sidere Cancri.
<verg. ecl. 10.69> omnia vincit Amor; et nos cedamus Amori.”
<verg. ecl. 10.70> Haec sat erit, divae, vestrum cecinisse poetam,
<verg. ecl. 10.71> dum sedet et gracili fiscellam texit hibisco,
<verg. ecl. 10.72> Pierides; vos haec facietis maxima Gallo—
<verg. ecl. 10.73> Gallo, cuius amor tantum mihi crescit in horas,
<verg. ecl. 10.74> quantum vere novo viridis se subicit alnus.
<verg. ecl. 10.75> Surgamus; solet esse gravis cantantibus umbra;
<verg. ecl. 10.76> iuniperi gravis umbra; nocent et frugibus umbrae.
<verg. ecl. 10.77> Ite domum saturae, venit Hesperus, ite capellae.
