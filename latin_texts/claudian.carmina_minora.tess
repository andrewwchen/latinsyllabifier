<claud. cm. 1.1> Solitas galea fulgere comas,
<claud. cm. 1.2> Stilicho, molli necte corona.
<claud. cm. 1.3> Cessent litui saevumque procul
<claud. cm. 1.4> Martem felix taeda releget.
<claud. cm. 1.5> Tractus ab aula rursus in aulam			
<claud. cm. 1.6> redeat sanguis. Patris officiis
<claud. cm. 1.7> iunge potenti pignora dextra.
<claud. cm. 1.8> Gener Augusti pridem fueras,
<claud. cm. 1.9> nunc rursus eris socer Augusti.
<claud. cm. 1.10> Quae iam rabies livoris erit?			
<claud. cm. 1.11> Vel quis dabitur color invidiae?
<claud. cm. 1.12> Stilicho socer est, pater est Stilicho.

<claud. cm. 2.1> Urbs in conspectu montana cacumina velat
<claud. cm. 2.2> tranquillo praetenta mari. Ducentia portum
<claud. cm. 2.3> cornua pacatas removent Aquilonibus undas.
<claud. cm. 2.4> Hic exarmatum terris cingentibus aequor
<claud. cm. 2.5> clauditur et placidam discit servare quietem.	

<claud. cm. 3.1> Quidquid Castalio de gurgite Phoebus anhelat,
<claud. cm. 3.2> quidquid fatidico mugit cortina recessu,
<claud. cm. 3.3> carmina sunt, sed verba negant communia Musae.
<claud. cm. 3.4> Carmina sola loquor: sic me meus implet Apollo. 

<claud. cm. 4.1> Non tales quondam species tulit armentorum
<claud. cm. 4.2> tellus tergemino subdita Geryoni.
<claud. cm. 4.3> Non tales, Clitumne, lavas in gurgite tauros,
<claud. cm. 4.4> Tarpeio referunt quos pia vota Iovi.
<claud. cm. 4.5> Non talis Tyrias sparsisse iuvencus harenas		
<claud. cm. 4.6> dicitur, optatum quando revexit onus.
<claud. cm. 4.7> Non Cretaeus ager nec amati conscia tauri
<claud. cm. 4.8> Gnosos nec similes paverit Ida feros.
<claud. cm. 4.9> Ipse et dispariles monstro commissus in artus,
<claud. cm. 4.10> qui crimen matris condidit ore novo,		
<claud. cm. 4.11> Cres puer haud talem potuisset reddere formam,
<claud. cm. 4.12> portassent totum si fera membra patrem.

<claud. cm. 5.1> Est procul ingenti regio summota recessu,
<claud. cm. 5.2> insula qua resides fluctus mitescere cogit
<claud. cm. 5.3> in longum producta latus, fractasque per undas
<claud. cm. 5.4> ardua tranquillo curvantur brachia portu. 

<claud. cm. 6.1> In iaculum quodcumque gerit dementia mutat.
<claud. cm. 6.2> Omnibus armatur rabies. Pro cuspide ferri
<claud. cm. 6.3> cuncta volant, dum dextra ferox in vulnera saevit.
<claud. cm. 6.4> Pro telo geritur quidquid suggesserit ira. 

<claud. cm. 7a.1> Quis dedit innumeros uno de marmore vultus?
<claud. cm. 7a.2> Surgit in aurigam currus, paribusque lupatis
<claud. cm. 7a.3> unanimes frenantur equi: quos forma diremit,
<claud. cm. 7a.4> materies cognata tenet discrimine nullo.

<claud. cm. 7b.1> Vir redit in currum; ducuntur ab axe iugales;		
<claud. cm. 7b.2> ex alio se quisque facit. Quae tanta potestas?
<claud. cm. 7b.3> Una silex tot membra ligat ductusque per artem
<claud. cm. 7b.4> mons patiens ferri varios mutatur in artus. 

<claud. cm. 8.1> Quid non saevus Amor flammarum numine cogat?
<claud. cm. 8.2> Sanguinis en fetum mater amare timet
<claud. cm. 8.3> Pectore dum niveo miserum tenet anxia nutrix
<claud. cm. 8.4> illicitos ignes iam fovet ipsa parens.
<claud. cm. 8.5> Ultrices pharetras tandem depone, Cupido.		
<claud. cm. 8.6> Consule iam Venerem: forsan et ipsa dolet.  

<claud. cm. 9.1> Audieram, memorande, tuas Stymphale, volucres
<claud. cm. 9.2> spicula vulnifico quondam sparsisse volatu,
<claud. cm. 9.3> nec mihi credibilis ferratae fabula pinnae
<claud. cm. 9.4> visa diu. Datur ecce fides et cognitus hystrix
<claud. cm. 9.5> Herculeas affirmat aves. Os longius illi		
<claud. cm. 9.6> adsimulat porcum. Mentitae cornua saetae
<claud. cm. 9.7> summa fronte rigent. Oculis rubet igneus ardor.
<claud. cm. 9.8> Parva sub hirsuto catuli vestigia dorso.
<claud. cm. 9.9> Hanc tamen exiguam miro natura tueri
<claud. cm. 9.10> praesidio dignata feram: stat corpore toto		
<claud. cm. 9.11> silva minax, iaculisque rigens in proelia crescit
<claud. cm. 9.12> picturata seges; quorum cute fixa tenaci
<claud. cm. 9.13> alba subit radix alternantesque colorum
<claud. cm. 9.14> tincta vices spatiis internigrantibus exit
<claud. cm. 9.15> in solidae speciem pinnae tenuataque furtim		
<claud. cm. 9.16> levis in extremum sese producit acumen.
<claud. cm. 9.17> Sed non haec acies ritu silvestris echini
<claud. cm. 9.18> fixa manet. Crebris propugnat iactibus ultro
<claud. cm. 9.19> et longe sua membra tegit, tortumque per auras
<claud. cm. 9.20> evolat excusso nativum missile tergo.		
<claud. cm. 9.21> Interdum fugiens Parthorum more sequentem
<claud. cm. 9.22> vulnerat; interdum positis velut ordine castris
<claud. cm. 9.23> terrificum densa mucronum verberat unda
<claud. cm. 9.24> et consanguineis hastilibus asperat armos:
<claud. cm. 9.25> militat omne ferae corpus vibrataque rauco		
<claud. cm. 9.26> terga fragore sonant. Stimulis accensa tubarum
<claud. cm. 9.27> agmina collatis credas confligere signis:
<claud. cm. 9.28> tantus in angusto strepitus furit. Additur armis
<claud. cm. 9.29> calliditas parcusque sui tumor iraque numquam
<claud. cm. 9.30> prodiga telorum, caute contenta minari		
<claud. cm. 9.31> nec nisi servandae iactus inpendere vitae.
<claud. cm. 9.32> Error abest: certum sollertia destinat ictum
<claud. cm. 9.33> nil spatio fallente modum, servatque tenorem
<claud. cm. 9.34> mota cutis doctique regit conamina nisus.
<claud. cm. 9.35> Quid labor humanus tantum ratione sagaci		
<claud. cm. 9.36> proficit? Eripiunt trucibus Gortynia capris
<claud. cm. 9.37> cornua; subiectis eadem lentescere cogunt
<claud. cm. 9.38> ignibus; intendunt taurino viscere nervos;
<claud. cm. 9.39> instruitur pinnis ferroque armatur harundo.
<claud. cm. 9.40> Ecce brevis propriis munitur bestia telis		
<claud. cm. 9.41> externam nec quaerit opem; fert omnia secum:
<claud. cm. 9.42> se pharetra, sese iaculo, sese utitur arcu.
<claud. cm. 9.43> Unum animal cunctas bellorum possidet artes.
<claud. cm. 9.44> Quodsi omnis nostrae paulatim industria vitae
<claud. cm. 9.45> fluxit ab exemplis, quidquid procul appetit hostem,	
<claud. cm. 9.46> hinc reor inventum, morem hinc traxisse Cydonas
<claud. cm. 9.47> bellandi Parthosque retro didicisse ferire
<claud. cm. 9.48> prima sagittiferae pecudis documenta secutos. 

<claud. cm. 10.1> Nominis umbra manet veteris; nam dicere birrum,
<claud. cm. 10.2> si Castor iuret, castoreum nequeo.
<claud. cm. 10.3> Sex emptus solidis! Quid sit, iam scire potestis:
<claud. cm. 10.4> si mihi nulla fides, credite vel pretio.

<claud. cm. 11.1> Pulchris stare diu Parcarum lege negatur.
<claud. cm. 11.2> Magna repente ruunt; summa cadunt subito.
<claud. cm. 11.3> Hic formosa iacet, Veneris sortita figuram,
<claud. cm. 11.4> egregiumque decus invidiam meruit. 

<claud. cm. 12.1> Fontibus in liquidis paulum requiesce, viator,
<claud. cm. 12.2> atque tuum rursus carpe refectus iter.
<claud. cm. 12.3> Lympharum dominum nimium miraberis, hospes,
<claud. cm. 12.4> inter dura viae balnea qui posuit.

<claud. cm. 13.1> Quae tibi cum pedibus ratio? Quid carmina culpas?
<claud. cm. 13.2> Scandere qui nescis, versiculos laceras!
<claud. cm. 13.3>  Claudicat hic versus, haec  inquis syllaba nutat ,
<claud. cm. 13.4> atque nihil prorsus stare putat podager.

<claud. cm. 14.1> Dulcia dona mihi semper tu, Maxime, mittis,
<claud. cm. 14.2> et, quidquid mittis, mella putare decet.

<claud. cm. 15.1> Paupertas me saeva domat dirusque Cupido:
<claud. cm. 15.2> sed toleranda fames, non tolerandus amor. 

<claud. cm. 16.1> Esuriens pauper telis incendor amoris.
<claud. cm. 16.2> Inter utrumque malum deligo pauperiem. 

<claud. cm. 17.1> Aspice sudantes venerando pondere fratres,
<claud. cm. 17.2> divino meritos semper honore coli,
<claud. cm. 17.3> iusta quibus rapidae cessit reverentia flammae
<claud. cm. 17.4> et mirata vagas reppulit Aetna faces.
<claud. cm. 17.5> Conplexi manibus fultos cervice parentes		
<claud. cm. 17.6> attollunt vultus accelerantque gradus.
<claud. cm. 17.7> Grandaevi gemina sublimes prole feruntur
<claud. cm. 17.8> et cara natos inplicuere mora.
<claud. cm. 17.9> Nonne vides ut saeva senex incendia monstret,
<claud. cm. 17.10> ut trepido genetrix invocet ore deos?		
<claud. cm. 17.11> Erexit formido comam, perque omne metallum
<claud. cm. 17.12> fusus in attonito palluit aere tremor.
<claud. cm. 17.13> In iuvenum membris animosus cernitur horror
<claud. cm. 17.14> atque oneri metuens impavidusque sui.
<claud. cm. 17.15> Reiectae vento chlamydes. Dextram exerit ille	
<claud. cm. 17.16> contentus laeva sustinuisse patrem;
<claud. cm. 17.17> ast illi duplices in nodum colligit ulnas
<claud. cm. 17.18> cautior in sexu debiliore labor.
<claud. cm. 17.19> Hoc quoque praeteriens oculis ne forte relinquas
<claud. cm. 17.20> artificis tacitae quod meruere manus:		
<claud. cm. 17.21> nam consanguineos eadem cum forma figuret,
<claud. cm. 17.22> hic propior matri fit tamen, ille patri.
<claud. cm. 17.23> Dissimiles annos sollertia temperat artis:
<claud. cm. 17.24> alter in alterius redditur ore parens,
<claud. cm. 17.25> et nova germanis paribus discrimina praebens	
<claud. cm. 17.26> divisit vultus cum pietate faber.
<claud. cm. 17.27> O bene naturae memores, documenta supernae
<claud. cm. 17.28> iustitiae, iuvenum numina, vota senum,
<claud. cm. 17.29> qui spretis opibus medios properastis in ignes
<claud. cm. 17.30> nil praeter sanctam tollere canitiem.		
<claud. cm. 17.31> Haut equidem inmerito tanta virtute repressas
<claud. cm. 17.32> Enceladi fauces obriguisse reor.
<claud. cm. 17.33> Ipse redundantem frenavit Mulciber Aetnam,
<claud. cm. 17.34> laederet exempli ne monumenta pii.
<claud. cm. 17.35> Senserunt elementa fidem: pater affuit aether	
<claud. cm. 17.36> terraque maternum sedula iuvit onus.
<claud. cm. 17.37> Quodsi notus amor provexit in astra Laconas,
<claud. cm. 17.38> Aenean Phrygio raptus ab igne pater,
<claud. cm. 17.39> si vetus Argolicos inlustrat gloria fratres,
<claud. cm. 17.40> qui sua materno colla dedere iugo,		
<claud. cm. 17.41> cur non Amphinomo, cur non tibi, fortis Anapi,
<claud. cm. 17.42> aeternum Siculus templa dicavit honos?
<claud. cm. 17.43> Plura licet summae dederit Trinacria laudi,
<claud. cm. 17.44> noverit hoc maius se genuisse nihil,
<claud. cm. 17.45> nec doleat damnis quae devius intulit ardor,		
<claud. cm. 17.46> nec gemat exustas igne furente domos:
<claud. cm. 17.47> non potuit pietas flamma cessante probari;
<claud. cm. 17.48> emptum est ingenti clade perenne decus. 

<claud. cm. 18.1> Aspice morigeras Rhodani torrentis alumnas
<claud. cm. 18.2> imperio nexas imperioque vagas,
<claud. cm. 18.3> dissona quam varios flectant ad murmura cursus
<claud. cm. 18.4> et certas adeant voce regente vias.
<claud. cm. 18.5> Quamvis quaeque sibi nullis discurrat habenis		
<claud. cm. 18.6> et pateant duro libera colla iugo,			
<claud. cm. 18.7> ceu constricta tamen servit patiensque laborum
<claud. cm. 18.8> barbaricos docili concipit aure sonos.
<claud. cm. 18.9> Absentis longinqua valent praecepta magistri
<claud. cm. 18.10> frenorumque vicem lingua virilis agit.			
<claud. cm. 18.11> Haec procul angustat sparsas spargitque coactas;			
<claud. cm. 18.12> haec sistit rapidas, haec properare facit.
<claud. cm. 18.13> Laeva iubet? Laevo deducunt limite gressum.
<claud. cm. 18.14> Mutavit strepitum? Dexteriora petunt.
<claud. cm. 18.15> Nec vinclis famulae nec libertate feroces,			
<claud. cm. 18.16> exutae laqueis, sub dicione tamen.			
<claud. cm. 18.17> Consensuque pares et fulvis pellibus hirtae
<claud. cm. 18.18> esseda concordes multisonora trahunt.
<claud. cm. 18.19> Miraris si voce feras pacaverit Orpheus,
<claud. cm. 18.20> cum pronas pecudes Gallica verba regant?	

<claud. cm. 19.1> Italiae commune decus, Rubiconis amoeni
<claud. cm. 19.2> incola, Romani fama secunda fori,
<claud. cm. 19.3> Graiorum populis et nostro cognite Nilo
<claud. cm. 19.4>  (utraque gens fasces horret amatque tuos),
<claud. cm. 19.5> carmina ieiunas poscis solantia fauces?			
<claud. cm. 19.6> Testor amicitiam nulla fuisse domi.			
<claud. cm. 19.7> Nam mihi mox nidum pennis confisa relinquunt
<claud. cm. 19.8> et lare contempto non reditura volant.

<claud. cm. 20.1> Felix, qui propriis aevum transegit in arvis,
<claud. cm. 20.2> ipsa domus puerum quem videt, ipsa senem,
<claud. cm. 20.3> qui baculo nitens in qua reptavit harena
<claud. cm. 20.4> unius numerat saecula longa casae.
<claud. cm. 20.5> Illum non vario traxit fortuna tumultu,			
<claud. cm. 20.6> nec bibit ignotas mobilis hospes aquas;
<claud. cm. 20.7> non freta mercator tremuit, non classica miles,
<claud. cm. 20.8> non rauci lites pertulit ille fori.
<claud. cm. 20.9> Indocilis rerum, vicinae nescius urbis,
<claud. cm. 20.10> aspectu fruitur liberiore poli.				
<claud. cm. 20.11> Frugibus alternis, non consule computat annum:
<claud. cm. 20.12> autumnum pomis, ver sibi flore notat.
<claud. cm. 20.13> Idem condit ager soles idemque reducit,
<claud. cm. 20.14> metiturque suo rusticus orbe diem,
<claud. cm. 20.15> ingentem meminit parvo qui germine quercum		
<claud. cm. 20.16> aequaevumque videt consenuisse nemus,	
<claud. cm. 20.17> proxima cui nigris Verona remotior Indis
<claud. cm. 20.18> Benacumque putat litora rubra lacum.
<claud. cm. 20.19> Sed tamen indomitae vires firmisque lacertis
<claud. cm. 20.20> aetas robustum tertia cernit avum.			
<claud. cm. 20.21> erret et extremos alter scrutetur Hiberos:
<claud. cm. 20.22> plus habet hic vitae, plus habet ille viae. 

<claud. cm. 21.1> Manlius indulget somno noctesque diesque;
<claud. cm. 21.2> insomnis Pharius sacra profana rapit.
<claud. cm. 21.3> Omnibus hoc, Italae gentes, exposcite votis,
<claud. cm. 21.4> Manlius ut vigilet, dormiat ut Pharius.  

<claud. cm. 22.1> Vsque adeone tuae producitur impetus irae?
<claud. cm. 22.2> Nullus erit finis lacrimis? Subitisque favorem
<claud. cm. 22.3> permutas odiis? Quo mens ignara nocendi,
<claud. cm. 22.4> quo sensus abiere pii? Tantumne licebit
<claud. cm. 22.5> invidiae? Tantum strepitus valuere maligni?			
<claud. cm. 22.6> Me dolor incautus, me lubrica duxerit aetas,
<claud. cm. 22.7> me tumor inpulerit, me devius egerit ardor:
<claud. cm. 22.8> te tamen haut decuit paribus concurrere telis.
<claud. cm. 22.9> Humanae superos numquam tetigere querellae
<claud. cm. 22.10> nec vaga securum penetrant convicia caelum.			
<claud. cm. 22.11> Excessit iam poena modum. Concede iacenti.
<claud. cm. 22.12> En adsum; veniam confessus crimina posco.
<claud. cm. 22.13> Manibus Hectoreis atrox ignovit Achilles;
<claud. cm. 22.14> ultrices Furias matris placavit Orestes;
<claud. cm. 22.15> reddidit Alcides Priamo, quas ceperat, arces.			
<claud. cm. 22.16> Pellaeum iuvenem regum flexere ruinae:
<claud. cm. 22.17> Darium famulis manibus doluisse peremptum
<claud. cm. 22.18> fertur et ingenti solatus fata sepulchro;
<claud. cm. 22.19> tradita captivo spatiosior India Poro.
<claud. cm. 22.20> Conditor hic patriae; sic hostibus ille pepercit; 		
<claud. cm. 22.21> hunc virtus tua digna sequi. Quemcumque deorum
<claud. cm. 22.22> laesimus, insultet iugulo pascatque furorem.
<claud. cm. 22.23> Gratia defluxit, sequitur feralis egestas;
<claud. cm. 22.24> desolata domus, caris spoliamur amicis:
<claud. cm. 22.25> hunc tormenta necant, hic undique truditur exul. 		
<claud. cm. 22.26> Quid superest damnis? Quae saeva pericula restant? 
<claud. cm. 22.27> Emollit rabiem praedae mortisque facultas. 
<claud. cm. 22.28> Praetereunt subiecta ferae, torvique leones, 
<claud. cm. 22.29> quae stravisse valent, eadem prostrata relinquunt 
<claud. cm. 22.30> nec nisi bellantis gaudent cervice iuvenci 			
<claud. cm. 22.31> nobiliore fame. Secuit nascentia vota 
<claud. cm. 22.32> livor et ingesto turbavit gaudia luctu: 
<claud. cm. 22.33> iamiam suppliciis fessos humilesque serenus 
<claud. cm. 22.34> respice. Quid tanta dignaris mole clientem? 
<claud. cm. 22.35> In brevibus numquam sese probat Aeolus undis, 		
<claud. cm. 22.36> nec capit angustus Boreae certamina collis: 
<claud. cm. 22.37> Alpes ille quatit, Rhodopeia culmina lassat. 
<claud. cm. 22.38> Incubuit numquam caelestis flamma salictis 
<claud. cm. 22.39> nec parvi frutices iram meruere Tonantis: 
<claud. cm. 22.40> ingentes quercus, annosas fulminat ornos. 			
<claud. cm. 22.41> Hoc pro supplicibus ramis, pro fronde Minervae, 		
<claud. cm. 22.42> hoc carmen pro ture damus. Miserere tuorum. 
<claud. cm. 22.43> Me, precor, heu, me redde mihi gravibusque medere 
<claud. cm. 22.44> vulneribus vitamque iube famamque reverti. 
<claud. cm. 22.45> Quae per te cecidit, per te fortuna resurgat. 			
<claud. cm. 22.46> Sanus Achilleis remeavit Telephus herbis, 			
<claud. cm. 22.47> cuius pertulerat vires, et sensit in uno 
<claud. cm. 22.48> letalem placidamque manum: medicina per hostem 
<claud. cm. 22.49> contigit, et pepulit quos fecerat ipse dolores. 
<claud. cm. 22.50> Quodsi nec precibus fletu nec flecteris ullo, 		
<claud. cm. 22.51> eripe calcatis non prospera cingula Musis, 			
<claud. cm. 22.52> eripe militiam, comitem me pelle sodali. 
<claud. cm. 22.53> Scilicet insignes de paupere vate triumphos! 
<claud. cm. 22.54> Scilicet egregiis ornabere victor opimis! 
<claud. cm. 22.55> Inruat in miseros cognata potentia cives; 			
<claud. cm. 22.56> audiat haec commune solum longeque carinis 		
<claud. cm. 22.57> nota Pharos, flentemque attollens gurgite vultum 
<claud. cm. 22.58> nostra gemat Nilus numerosis funera ripis.  

<claud. cm. 23.1> Sic non Aethiopum campos aestate pererrem 
<claud. cm. 23.2> nec Scythico brumam sub Iove nudus agam, 
<claud. cm. 23.3> sic non imbriferam noctem ducentibus Haedis 
<claud. cm. 23.4> Ionio credam turgida vela mari, 
<claud. cm. 23.5> sic non Tartareo Furiarum verbere pulsus 			
<claud. cm. 23.6> irati relegam carmina grammatici: 
<claud. cm. 23.7> nulla meos traxit petulans audacia sensus, 
<claud. cm. 23.8> liberior iusto nec mihi lingua fuit. 
<claud. cm. 23.9> Versiculos, fateor, non cauta voce notavi, 
<claud. cm. 23.10> heu miser! Ignorans quam grave crimen erat. 		
<claud. cm. 23.11> Orpheos alii libros impune lacessunt 
<claud. cm. 23.12> nec tua securum te, Maro, fama vehit; 
<claud. cm. 23.13> ipse parens vatum, princeps Heliconis, Homerus 
<claud. cm. 23.14> iudicis excepit tela severa notae. 
<claud. cm. 23.15> Sed non Vergilius, non accusat Homerus: 			
<claud. cm. 23.16> neuter enim quaestor, pauper uterque fuit. 
<claud. cm. 23.17> En moveo plausus! En pallidus omnia laudo, 
<claud. cm. 23.18> et clarum repeto terque quaterque 'sophos'! 
<claud. cm. 23.19> Ignoscat placidus tandem flatusque remittat 
<claud. cm. 23.20> et tuto recitet quod libet ore: placet. 			
 
<claud. cm. 24.1> Horret apex capitis; medio fera lumina surgunt  
<claud. cm. 24.2> vertice; cognatus dorso durescit amictus. 
<claud. cm. 24.3> Armavit natura cutem dumique rubentes 
<claud. cm. 24.4> cuspidibus parvis multos acuere rubores.   

<claud. cm. 25praef.1> Carmina per thalamum quamvis festina negare 
<claud. cm. 25praef.2> nec volui genero nec potui socero. 
<claud. cm. 25praef.3> Hic socius, dux ille mihi, nostrique per aulam 
<claud. cm. 25praef.4> ordinis hic consors, emicat ille prior. 
<claud. cm. 25praef.5> Hunc mihi coniungit studiis communibus aetas; 		
<claud. cm. 25praef.6> Hunc mihi praeponit vel senium vel honos. 
<claud. cm. 25praef.7> Carmen amor generi, soceri reverentia poscit 
<claud. cm. 25praef.8> officio vatis, militis obsequio. 
 
<claud. cm. 25.1> Forte Venus blando quaesitum frigore somnum 
<claud. cm. 25.2> vitibus intexti gremio successerat antri 
<claud. cm. 25.3> densaque sidereos per gramina fuderat artus 
<claud. cm. 25.4> adclinis florum cumulo; crispatur opaca 
<claud. cm. 25.5> pampinus et musto sudantem ventilat uvam.			 
<claud. cm. 25.6> Ora decet neglecta sopor; fastidit amictum 		
<claud. cm. 25.7> aestus et exuto translucent pectore frondes. 
<claud. cm. 25.8> Idaliae iuxta famulae triplexque vicissim 
<claud. cm. 25.9> nexa sub ingenti requiescit Gratia quercu. 
<claud. cm. 25.10> Pennati passim pueri quo quemque vocavit			 
<claud. cm. 25.11> umbra iacent; fluitant arcus ramisque propinquis 
<claud. cm. 25.12> pendentes placido suspirant igne pharetrae.
<claud. cm. 25.13> Pars vigiles ludunt aut per virgulta vagantur,
<claud. cm. 25.14> scrutantur nidos avium vel roscida laeti
<claud. cm. 25.15> mala legunt, donum Veneri, flexusque sequuntur	 	
<claud. cm. 25.16> Palmitis et summas pennis librantur in ulmos;
<claud. cm. 25.17> defendunt alii lucum Dryadasque procaces
<claud. cm. 25.18> spectandi cupidas et rustica numina pellunt
<claud. cm. 25.19> silvestresque deos longeque tuentibus antrum
<claud. cm. 25.20> flammea lascivis intendunt spicula Faunis:			
<claud. cm. 25.21> cum subito varius vicina clamor ab urbe
<claud. cm. 25.22> et fausti iuvenum plausus mixtaeque choreis
<claud. cm. 25.23> auditae per rura lyrae. Celerina per omnes
<claud. cm. 25.24> Italiae canitur montes omnisque maritum
<claud. cm. 25.25> Palladium resonabat ager. Pervenit ad aures 			
<claud. cm. 25.26> Vox iucunda deae strepituque excita resedit
<claud. cm. 25.27> et reliquum nitido detersit pollice somnum
<claud. cm. 25.28> utque fuit, turbata comas, intecta papillas,
<claud. cm. 25.29> mollibus exurgit stratis interque suorum
<claud. cm. 25.30> agmen et innumeros Hymenaeum poscit Amores		
<claud. cm. 25.31> (hunc Musa genitum legit Cytherea ducemque
<claud. cm. 25.32> praefecit thalamis; nullum iunxisse cubile
<claud. cm. 25.33> hoc sine nec primas fas est attollere taedas).
<claud. cm. 25.34> Conspicitur tandem. Platano namque ille sub alta
<claud. cm. 25.35> fusus inaequales cera texebat avenas				
<claud. cm. 25.36> Maenaliosque modos et pastoralia labris
<claud. cm. 25.37> murmura temptabat relegens orisque recursu
<claud. cm. 25.38> dissimilem tenui variabat harundine ventum.
<claud. cm. 25.39> Restitit ut vidit Venerem, digitisque remissis
<claud. cm. 25.40> ad terram tacito defluxit fistula flatu.			
<claud. cm. 25.41> Dulce micant oculi; niveas infecerat igni
<claud. cm. 25.42> solque pudorque genas; dubiam lanuginis umbram
<claud. cm. 25.43> Caesaries intonsa tegit. Prior ipsa silentem
<claud. cm. 25.44> compellat: “Numquamne, puer, dilecta relinques
<claud. cm. 25.45> carmina? maternis numquam satiabere donis			
<claud. cm. 25.46> dedite Musarum studio nimiumque parentis
<claud. cm. 25.47> Aemule? Quid medio tecum modularis in aestu?
<claud. cm. 25.48> Iamne tibi sordent citharae? iam lustra Lycaei
<claud. cm. 25.49> Atque pecus cordi redituraque rupibus Echo?
<claud. cm. 25.50> Huc ades et tantae nobis edissere causas			
<claud. cm. 25.51> Laetitiae, cui pompa toro tam clara resultet,
<claud. cm. 25.52> quae nova dotetur virgo: patriamque genusque
<claud. cm. 25.53> pande, quibus terris orti, quo semine ducti.
<claud. cm. 25.54> Haut ignarus enim, nec te conubia fallunt
<claud. cm. 25.55> ulla; tuo primae librantur foedere noctes.”			
<claud. cm. 25.56> Ille refert: Equidem dudum te, diva, morantem
<claud. cm. 25.57> mirabar, quod adhuc tanti secura maneres
<claud. cm. 25.58> coniugii. Non parva tibi mandatur origo.
<claud. cm. 25.59> Fascibus insignes et legum culmine fultae
<claud. cm. 25.60> convenere domus et qui lectissimus orbi			
<claud. cm. 25.61> sanguis erat. Rubris quae fluctibus insula latrat,
<claud. cm. 25.62> qui locus Aethiopum, quae sic impervia famae
<claud. cm. 25.63> secessit regio, quo non rumore secundo
<claud. cm. 25.64> Palladii penetravit amor mentisque benigna
<claud. cm. 25.65> temperies doctique sales et grata senectus?			
<claud. cm. 25.66> Per cunctos iit ille gradus aulaeque labores
<claud. cm. 25.67> emensus tenuit summae fastigia sedis
<claud. cm. 25.68> eoum stabili moderatus iure senatum.
<claud. cm. 25.69> Hic splendor iuveni. Cunabula prima puiellae
<claud. cm. 25.70> Danuvius veteresque Tomi. Mavortia matris			
<claud. cm. 25.71> nobilitas spoliis armisque exultat avitis
<claud. cm. 25.72> inmensamque trahit Celerini robore lucem.
<claud. cm. 25.73> qui quondam Meroen iussus Nilumque tueri,
<claud. cm. 25.74> cum sibi post obitus et Parthica fulmina caro
<claud. cm. 25.75> sceptra daret miles rebusque imponere vellet, 		
<claud. cm. 25.76> despexit fremitus et praetulit otia regno;
<claud. cm. 25.77> respuit ingestum, quod vi, quod poscere ferro
<claud. cm. 25.78> posthabita pietate solent. Tum purpura primum
<claud. cm. 25.79> inferior virtute fuit meruitque repulsam
<claud. cm. 25.80> obvia maiestas. Doluit Fortuna minorem			
<claud. cm. 25.81> se confessa viro. Magnum delata potestas,
<claud. cm. 25.82> maiorem contempta probat. Cognomina sumpsi
<claud. cm. 25.83> plena ducum genitor. Paulatim vectus ad altum
<claud. cm. 25.84> princeps militiae, qua non inlustrior extat
<claud. cm. 25.85> altera, cunctorum tabulas adsignat honorum, 		
<claud. cm. 25.86> regnorum tractat numeros, constringit in unum
<claud. cm. 25.87> sparsas imperii vires cuneosque recenset
<claud. cm. 25.88> dispositos: quae Sarmaticis custodia ripis,
<claud. cm. 25.89> quae saevis obiecta Getis, quae Saxona frenat
<claud. cm. 25.90> vel scottum legio, quantae cinxere cohortes			
<claud. cm. 25.91> Oceanum, quanto pacatur milite Rhenus.
<claud. cm. 25.92> Casta domus, sincera fides, industria sollers.
<claud. cm. 25.93> Elegit Stilicho; nihil ultra laudibus addi
<claud. cm. 25.94> iudicioue potest. Tali nubente puella		
<claud. cm. 25.95> nonne tibi cessare nefas? Duc protinus omnes,		
<claud. cm. 25.96> duc age. Marcentes cupio quassare coronas
<claud. cm. 25.97> et vibrare faces et noctem ducere ludo. 
<claud. cm. 25.98> Haec quoque non vilem iam fistula commodat usum
<claud. cm. 25.99> responsura choris.”Vix haec Hymenaeus; at illa 
<claud. cm. 25.100> fontibus abluitur gelidis legemque capillo			
<claud. cm. 25.101> reddit et ornatum formae prelisque solutae
<claud. cm. 25.102> mira Dioneae sumit velamina telae.
<claud. cm. 25.103> Floribus extruitur currus; iuga floribus halant;
<claud. cm. 25.104> Florea purpureas adnectunt frena columbas.
<claud. cm. 25.105> Undique concurrunt volucres, quaecumque frementem		
<claud. cm. 25.106> permulcent Athesin cantu, quas Larius audit,	
<claud. cm. 25.107> Quas Benacus alit, quas excipit amne quieto
<claud. cm. 25.108> Mincius: ereptis obmutuit unda querellis.
<claud. cm. 25.109> Eridani ripas et raucae stagna Padusae
<claud. cm. 25.110> diffugiens nudavit olor. Laetantur Amores			
<claud. cm. 25.111> frenatisque truces avibus per nubila vecti
<claud. cm. 25.112> ostentant se quisque deae magnoque tumultu
<claud. cm. 25.113> confligunt pronique manus in verbera tendunt
<claud. cm. 25.114> atque impune cadunt: lapsus meliore volatu
<claud. cm. 25.115> consequitur vincitque suos auriga iugales.			
<claud. cm. 25.116> Ut thalami tetigere fores, tum vere rubentes
<claud. cm. 25.117> desuper invertunt calathos largosque rosarum
<claud. cm. 25.118> imbres et violas plenis sparsere pharetris
<claud. cm. 25.119> collectas Veneris prato, quibus ipse pepercit
<claud. cm. 25.120> Sirius et teneras clementi sidere fovit. 			
<claud. cm. 25.121> Gemmatis alii per totum balsama tectum
<claud. cm. 25.122> effudere cadis, furo quae saucius ungue
<claud. cm. 25.123> Niliacus pingui desudat vulnere cortex.
<claud. cm. 25.124> Aggreditur Cytherea nurum flentemque pudico
<claud. cm. 25.125> Detraxit matris gremio. Matura tumescit			
<claud. cm. 25.126> virginitas superatque nives ac lilia candor
<claud. cm. 25.127> et patrium flavis testatur crinibus Histrum.
<claud. cm. 25.128> Tum dextram complexa viri dextramque puellae
<claud. cm. 25.128> tradit et his ultro sancit conubia dictis:
<claud. cm. 25.130> “Vivite concordes et nostrum discite munus. 		
<claud. cm. 25.131> Oscula mille sonent; livescant brachia nexu;
<claud. cm. 25.132> labra ligent animos. Neu tu virtute proterva
<claud. cm. 25.133> confidas, iuvenis; non est terrore domanda,
<claud. cm. 25.134> sed precibus placanda tibi. Concede marito
<claud. cm. 25.135> Tu quoque neu Scythicas infensis unguibus iras		
<claud. cm. 25.136> exercere velis: vinci patiare, rogamus. 
<claud. cm. 25.137> Sic uxor, sic mater eris. Quid lumina tinguis,
<claud. cm. 25.138> Virgo? crede mihi: quem nunc horrescis, amabis.”
<claud. cm. 25.139> Dixit et aligera geminos arcuque manuque
<claud. cm. 25.140> Praestantes e plebe vocat. Puer ilicet Aethon			
<claud. cm. 25.141> Et Pyrois rutilas respersi murice plumas
<claud. cm. 25.142> prosiliunt puroque imbutis melle sagittis
<claud. cm. 25.143> hic numptam petit, ille virum. Sonuere reducta
<claud. cm. 25.144> cornua; certa notos pariter sulcavit harundo
<claud. cm. 25.145> et pariter fixis haeserunt tela medullis.			 

<claud. cm. 26.1> Fons, Antenoreae vitam qui porrigis urbi 
<claud. cm. 26.2> fataque vicinis noxia pellis aquis, 
<claud. cm. 26.3> cum tua vel mutis tribuant miracula vocem, 
<claud. cm. 26.4> cum tibi plebeius carmina dictet honos 
<claud. cm. 26.5> et sit nulla manus, cuius non pollice ductae			 
<claud. cm. 26.6> testentur memores prospera vota notae, 
<claud. cm. 26.7> nonne reus Musis pariter Nymphisque tenebor, 
<claud. cm. 26.8> si tacitus soli praetereare mihi? 
<claud. cm. 26.9> Ludibrium quid enim fas est a vate relinqui 
<claud. cm. 26.10> hunc qui tot populis pervolat ora locum? 		
<claud. cm. 26.11> alto colle minor, planis erectior arvis 
<claud. cm. 26.12> conspicuo clivus molliter orbe tumet, 
<claud. cm. 26.13> ardentis fecundus aquae. Quacumque cavernas 
<claud. cm. 26.14> perforat, offenso truditur igne latex. 
<claud. cm. 26.15> Spirat putre solum, conclusaque subter anhelo 		
<claud. cm. 26.16> pumice rimosas perforat unda vias. 
<claud. cm. 26.17> Umida flammarum regio, Vulcania terrae 
<claud. cm. 26.18> ubera, sulphureae fervida regna plagae. 
<claud. cm. 26.19> Quis sterilem non credat humum? Fumantia vernant 
<claud. cm. 26.20> pascua, luxuriat gramine cocta silex, 			
<claud. cm. 26.21> et, cum sic rigidae cautes fervore liquescant, 
<claud. cm. 26.22> contemptis audax ignibus herba viret. 
<claud. cm. 26.23> Praeterea grandes effosso marmore sulci 
<claud. cm. 26.24> saucia longinquo limite saxa secant. 
<claud. cm. 26.25> Herculei (sic fama refert) monstratur aratri 			
<claud. cm. 26.26> semita, vel casus vomeris egit opus. 
<claud. cm. 26.27> In medio, pelagi late flagrantis imago, 
<claud. cm. 26.28> caerulus inmenso panditur ore lacus, 
<claud. cm. 26.29> ingenti fusus spatio; sed maior in altum 
<claud. cm. 26.30> intrat et arcanae rupis inane subit, 			
<claud. cm. 26.31> densus nube sua tactuque inmitis et haustu, 
<claud. cm. 26.32> sed vitreis idem lucidus usque vadis. 
<claud. cm. 26.33> Consuluit natura sibi, ne tota lateret, 
<claud. cm. 26.34> admisitque oculos quo vetat ire calor. 
<claud. cm. 26.35> Turbidus impulsu venti cum spargitur aer 			
<claud. cm. 26.36> glaucaque fumiferae terga serenat aquae, 
<claud. cm. 26.37> tunc omnem liquidi vallem mirabere fundi, 
<claud. cm. 26.38> tum veteres hastae, regia dona, micant, 
<claud. cm. 26.39> quas inter nigrae tenebris obscurus harenae 
<claud. cm. 26.40> discolor abruptum flumen hiatus agit; 			
<claud. cm. 26.41> apparent infra latebrae, quas gurges opacus 
<claud. cm. 26.42> implet et abstrusos ducit in antra sinus; 
<claud. cm. 26.43> tunc montis secreta patent, qui flexus in arcum 
<claud. cm. 26.44> aequora pendenti margine summa ligat. 
<claud. cm. 26.45> Viva coronatos adstringit scaena vapores, 			
<claud. cm. 26.46> et levis exili cortice terra natat, 
<claud. cm. 26.47> calcantumque oneri numquam cessura virorum 
<claud. cm. 26.48> sustentat trepidum fida ruina pedem. 
<claud. cm. 26.49> Facta manu credas: sic levis circuit oras 
<claud. cm. 26.50> ambitus et tenuis perpetuusque riget. 			
<claud. cm. 26.51> Haerent stagna lacu plenas aequantia ripas 
<claud. cm. 26.52> praescriptumque timent transiluisse modum; 
<claud. cm. 26.53> quod superat fluvius devexa rupe volutus 
<claud. cm. 26.54> egerit et campi dorsa recurva petit. 
<claud. cm. 26.55> Devehit exceptum nativo spina meatu; 			
<claud. cm. 26.56> in patulas plumbi labitur inde vias; 
<claud. cm. 26.57> nullo cum strepitu madidis infecta favillis 
<claud. cm. 26.58> despumat niveum fistula cana salem. 
<claud. cm. 26.59> Multifidas dispergit opes artemque secutus, 
<claud. cm. 26.60> qua iussere manus, mobile torquet iter 			
<claud. cm. 26.61> et iunctos rapido pontes subtermeat aestu 
<claud. cm. 26.62> afflatasque vago temperat igne tholos. 
<claud. cm. 26.63> Acrior interius rauci cum murmure saxi 
<claud. cm. 26.64> spumeus eliso pellitur amne vapor. 
<claud. cm. 26.65> Hinc pigras repetunt fessi sudore lacunas, 			
<claud. cm. 26.66> frigora quis longae blanda dedere morae. 		
<claud. cm. 26.67> Salve, Paeoniae largitor nobilis undae, 
<claud. cm. 26.68> Dardanii, salve, gloria magna soli, 
<claud. cm. 26.69> publica morborum requies, commune medentum 
<claud. cm. 26.70> auxilium, praesens numen, inempta salus. 			
<claud. cm. 26.71> Seu ruptis inferna ruunt incendia ripis 			
<claud. cm. 26.72> et nostro Phlegethon devius orbe calet, 
<claud. cm. 26.73> sulphuris in venas gelidus seu decidit amnis 
<claud. cm. 26.74> accensusque fluit, quod manifestat odor, 
<claud. cm. 26.75> sive pari flammas undarum lance rependens 			
<claud. cm. 26.76> arbiter in foedus mons elementa vocat, 
<claud. cm. 26.77> ne cedant superata sibi, sed legibus aequis 			
<claud. cm. 26.78> alterius vires possit utrumque pati: 
<claud. cm. 26.79> quidquid erit causae, quocumque emitteris ortu, 
<claud. cm. 26.80> non sine consilio currere certa fides. 			
<claud. cm. 26.81> Quis casum meritis ascribere talibus audet, 
<claud. cm. 26.82> quis negat auctores haec statuisse deos? 
<claud. cm. 26.83> Ille pater rerum, qui saecula dividit astris, 			
<claud. cm. 26.84> inter prima poli te quoque sacra dedit 			
<claud. cm. 26.85> et fragilem nostri miseratus corporis usum 			
<claud. cm. 26.86> telluri medicas fundere iussit aquas, 
<claud. cm. 26.87> Parcarumque colos exoratura severas 
<claud. cm. 26.88> flumina laxatis emicuere iugis. 
<claud. cm. 26.89> Felices, proprium qui te meruere, coloni, 			
<claud. cm. 26.90> fas quibus est Aponon iuris habere sui. 			
<claud. cm. 26.91> Non illis terrena lues corrupta nec Austri 
<claud. cm. 26.92> flamina nec saevo Sirius igne nocet, 
<claud. cm. 26.93> sed, quamvis Lachesis letali stamine damnet, 
<claud. cm. 26.94> in te fata sibi prosperiora petunt. 
<claud. cm. 26.95> Quodsi forte malus membris exuberat umor 		
<claud. cm. 26.96> languida vel nimio viscera felle rubent, 
<claud. cm. 26.97> non venas reserant nec vulnere vulnera sanant 
<claud. cm. 26.98> pocula nec tristi gramine mixta bibunt: 
<claud. cm. 26.99> amissum lymphis reparant impune vigorem 
<claud. cm. 26.100> pacaturque aegro luxuriante dolor. 			
 
<claud. cm. 27.1> Oceani summo circumfluus aequore lucus 
<claud. cm. 27.2> trans Indos Eurumque viret, qui primus anhelis 
<claud. cm. 27.3> sollicitatur equis vicinaque verbera sentit 
<claud. cm. 27.4> umida roranti resonant cum limina curru, 
<claud. cm. 27.5> unde rubet ventura dies longeque coruscis 			
<claud. cm. 27.6> nox afflata rotis refugo pallescit amictu. 
<claud. cm. 27.7> Haec fortunatus nimium Titanius ales 
<claud. cm. 27.8> regna colit solusque plaga defensus iniqua 
<claud. cm. 27.9> possidet intactas aegris animalibus oras 
<claud. cm. 27.10> saeva nec humani patitur contagia mundi, 			
<claud. cm. 27.11> par volucer superis, stellas qui vividus aequat 
<claud. cm. 27.12> durando membrisque terit redeuntibus aevum. 
<claud. cm. 27.13> Non epulis saturare famem, non fontibus ullis 
<claud. cm. 27.14> assuetus prohibere sitim, sed purior illum 
<claud. cm. 27.15> solis fervor alit ventosaque pabula potat 			
<claud. cm. 27.16> Tethyos, innocui carpens alimenta vaporis. 
<claud. cm. 27.17> Arcanum radiant oculi iubar, igneus ora 
<claud. cm. 27.18> cingit honos. Rutilo cognatum vertice sidus 
<claud. cm. 27.19> attollit cristatus apex tenebrasque serena 
<claud. cm. 27.20> luce secat: Tyrio pinguntur crura veneno. 			
<claud. cm. 27.21> Antevolant Zephyros pennae, quas caerulus ambit 
<claud. cm. 27.22> flore color sparsoque super ditescit in auro. 
<claud. cm. 27.23> Hic neque concepto fetu nec semine surgit, 
<claud. cm. 27.24> sed pater est prolesque sibi nulloque creante 
<claud. cm. 27.25> emeritos artus fecunda morte reformat 			
<claud. cm. 27.26> et petit alternam totidem per funera vitam. 
<claud. cm. 27.27> Namque ubi mille vias longinqua retorserit aestas, 
<claud. cm. 27.28> tot ruerint hiemes, totiens ver cursibus actum, 
<claud. cm. 27.29> quas tulit autumnus, dederit cultoribus umbras, 
<claud. cm. 27.30> tum multis gravior tandem subiungitur annis, 		
<claud. cm. 27.31> lustrorum numero victus: ceu lassa procellis 
<claud. cm. 27.32> ardua Caucasio nutat de culmine pinus 
<claud. cm. 27.33> seram ponderibus pronis tractura ruinam; 
<claud. cm. 27.34> pars cadit adsiduo flatu, pars imbre peresa 
<claud. cm. 27.35> rumpitur, abripuit partem vitiosa vetustas. 			
<claud. cm. 27.36> Iam breve decrescit lumen languetque senili 
<claud. cm. 27.37> segnis stella gelu, qualis cum forte tenetur 
<claud. cm. 27.38> nubibus et dubio vanescit Cynthia cornu; 
<claud. cm. 27.39> iam solitae medios alae transcurrere nimbos 
<claud. cm. 27.40> vix ima tolluntur humo. Tum conscius aevi 			
<claud. cm. 27.41> defuncti reducisque parans exordia formae 
<claud. cm. 27.42> arentes tepidis de collibus eligit herbas 
<claud. cm. 27.43> et tumulum texens pretiosa fronde Sabaeum 
<claud. cm. 27.44> componit, bustumque sibi partumque futurum. 
<claud. cm. 27.45> Hic sedet et Solem blando clangore salutat 			
<claud. cm. 27.46> debilior miscetque preces ac supplice cantu 
<claud. cm. 27.47> praestatura novas vires incendia poscit. 
<claud. cm. 27.48> Quem procul adductis vidit cum Phoebus habenis, 
<claud. cm. 27.49> stat subito dictisque pium solatur alumnum: 
<claud. cm. 27.50> O senium positure rogo falsisque sepulchris 		
<claud. cm. 27.51> natales habiture vices, qui saepe renasci 
<claud. cm. 27.52> exitio proprioque soles pubescere leto, 
<claud. cm. 27.53> accipe principium rursus corpusque coactum 
<claud. cm. 27.54> desere. Mutata melior procede figura. 
<claud. cm. 27.55> Haec fatus propere flavis e crinibus unum 			
<claud. cm. 27.56> concussa cervice iacit missoque volentem 
<claud. cm. 27.57> vitali fulgore ferit. Iam sponte crematur 
<claud. cm. 27.58> ut redeat gaudetque mori festinus in ortum. 
<claud. cm. 27.59> Fervet odoratus telis caelestibus agger 
<claud. cm. 27.60> consumitque senem. Nitidos stupefacta iuvencos 		
<claud. cm. 27.61> Luna premit pigrosque polus non concitat axes 
<claud. cm. 27.62> parturiente rogo; curis Natura laborat 
<claud. cm. 27.63> aeternam ne perdat avem, flammasque fideles 
<claud. cm. 27.64> admonet ut rerum decus inmortale remittant. 
<claud. cm. 27.65> Continuo dispersa vigor per membra volutus 		
<claud. cm. 27.66> aestuat et venas recidivus sanguis inundat. 
<claud. cm. 27.67> Victuri cineres nullo cogente moveri 
<claud. cm. 27.68> incipiunt plumaque rudem vestire favillam. 
<claud. cm. 27.69> Qui fuerat genitor, natus nunc prosilit idem 
<claud. cm. 27.70> succeditque novus: geminae confinia vitae 			
<claud. cm. 27.71> exiguo medius discrimine separat ignis. 
<claud. cm. 27.72> Protinus ad Nilum manes sacrare paternos 
<claud. cm. 27.73> auctoremque globum Phariae telluris ad oras 
<claud. cm. 27.74> ferre iuvat. Velox alienum pergit in orbem 
<claud. cm. 27.75> portans gramineo clausum velamine funus. 			
<claud. cm. 27.76> Innumerae comitantur aves stipatque volantem 
<claud. cm. 27.77> alituum suspensa cohors: exercitus ingens 
<claud. cm. 27.78> obnubit vario late convexa meatu. 
<claud. cm. 27.79> Nec quisquam tantis e milibus obvius audet 
<claud. cm. 27.80> ire duci, sed regis iter fragrantis adorant; 			
<claud. cm. 27.81> non ferus accipiter, non armiger ipse Tonantis 		
<claud. cm. 27.82> bella movet: commune facit reverentia foedus. 
<claud. cm. 27.83> Talis barbaricas flavo de Tigride turmas 
<claud. cm. 27.84> ductor Parthus agit: gemmis et divite cultu 
<claud. cm. 27.85> luxurians sertis apicem regalibus ornat, 			
<claud. cm. 27.86> auro frenat equum, perfusam murice vestem 			
<claud. cm. 27.87> Assyria signatur acu tumidusque regendo 
<claud. cm. 27.88> celsa per famulas acies dicione superbit. 
<claud. cm. 27.89> Clara per Aegyptum placidis notissima sacris 
<claud. cm. 27.90> urbs Titana colit, centumque adcline columnis 		
<claud. cm. 27.91> invehitur templum Thebaeo monte revulsis. 
<claud. cm. 27.92> Illic, ut perhibent, patriam de more reponit 			
<claud. cm. 27.93> congeriem vultumque dei veneratus erilem 
<claud. cm. 27.94> iam flammae commendat onus, iam destinat aris 
<claud. cm. 27.95> semina relliquiasque sui: mirata relucent 			
<claud. cm. 27.96> limina, divino spirant altaria fumo, 
<claud. cm. 27.97> et Pelusiacas productus ad usque paludes 
<claud. cm. 27.98> Indus odor penetrat nares completque salubri 			
<claud. cm. 27.99> tempestate viros et nectare dulcior aura 
<claud. cm. 27.100> ostia nigrantis Nili septena vaporat. 			
<claud. cm. 27.101> O felix heresque tui! Quo solvimur omnes, 
<claud. cm. 27.102> hoc tibi suppeditat vires. Praebetur origo 
<claud. cm. 27.103> per cinerem. Moritur te non pereunte senectus. 
<claud. cm. 27.104> Vidisti quodcumque fuit; te saecula teste 			
<claud. cm. 27.105> cuncta revolvuntur; nosti quo tempore pontus 		
<claud. cm. 27.106> fuderit elatas scopulis stagnantibus undas, 
<claud. cm. 27.107> quis Phaethonteis erroribus arserit annus, 
<claud. cm. 27.108> et clades te nulla rapit solusque superstes 
<claud. cm. 27.109> edomita tellure manes: non stamina Parcae 
<claud. cm. 27.110> in te dira legunt nec ius habuere nocendi. 			

<claud. cm. 28.1> Felix qui Pharias proscindit vomere terras: 			
<claud. cm. 28.2> nubila non sperat tenebris condentia caelum 
<claud. cm. 28.3> nec graviter flantes pluviali frigore Coros 
<claud. cm. 28.4> invocat aut arcum variata luce rubentem. 
<claud. cm. 28.5> Aegyptos sine nube ferax imbresque serenos 			
<claud. cm. 28.6> sola tenet: secura poli, non indiga venti 
<claud. cm. 28.7> gaudet aquis quas ipsa vehit Niloque redundat, 
<claud. cm. 28.8> qui rapido tractu mediis elatus ab Austris, 
<claud. cm. 28.9> flammiferae patiens zonae Cancrique calentis, 
<claud. cm. 28.10> fluctibus ignotis nostrum procurrit in orbem 		
<claud. cm. 28.11> secreto de fonte cadens, qui semper inani 
<claud. cm. 28.12> quaerendus ratione latet, nec contigit ulli 
<claud. cm. 28.13> hoc vidisse caput: fertur sine teste creatus, 
<claud. cm. 28.14> flumina profundens alieni conscia caeli. 
<claud. cm. 28.15> Inde vago lapsu Libyam dispersus in omnem 		
<claud. cm. 28.16> Aethiopum per mille ruit nigrantia regna 
<claud. cm. 28.17> et loca continuo solis damnata vapore 
<claud. cm. 28.18> inrorat populisque salus sitientibus errat 
<claud. cm. 28.19> per Meroen Blemyasque feros atramque Syenen. 
<claud. cm. 28.20> Hunc bibit infrenis Garamas domitorque ferarum 		
<claud. cm. 28.21> Girraeus, qui vasta colit sub rupibus antra, 
<claud. cm. 28.22> qui ramos hebeni, dentes qui vellit eburnos, 
<claud. cm. 28.23> et gens compositis crinem velata sagittis. 
<claud. cm. 28.24> Nec vero similes causas crescentibus undis 
<claud. cm. 28.25> aut tempus meruit: glacie non ille soluta 			
<claud. cm. 28.26> nec circumfuso scopulis exuberat imbre, 
<claud. cm. 28.27> nam cum tristis hiems alias produxerit undas, 
<claud. cm. 28.28> tunc Nilum retinent ripae; cum languida cessant 
<claud. cm. 28.29> flumina, tunc Nilus mutato iure tumescit. 
<claud. cm. 28.30> quippe, quod ex omni fluvio spoliaverit aestas, 		
<claud. cm. 28.31> hoc Nilo natura refert, totumque per orbem 
<claud. cm. 28.32> collectae partes unum revocantur in amnem; 
<claud. cm. 28.33> quoque die Titana Canis flagrantior armat 
<claud. cm. 28.34> et rapit umores madidos venasque calore 
<claud. cm. 28.35> compescit radiisque potentibus aestuat axis, 			
<claud. cm. 28.36> Nilo bruma venit, contraria tempora mundo. 
<claud. cm. 28.37> Defectis solitum referens cultoribus aequor 
<claud. cm. 28.38> effluit Aegaeo stagnantior, acrior alto 
<claud. cm. 28.39> Ionio seseque patentibus explicat arvis. 
<claud. cm. 28.40> fluctuat omnis ager; remis sonuere novales; 			
<claud. cm. 28.41> saepius, aestivo iaceat cum forte sopore, 
<claud. cm. 28.42> cernit cum stabulis armenta natantia pastor.  
	
<claud. cm. 29.1> Quisquis sollicita mundum ratione secutus 
<claud. cm. 29.2> semina rimatur rerum, quo luna laborat 
<claud. cm. 29.3> defectu, quae causa iubet pallescere solem, 
<claud. cm. 29.4> unde rubescentes ferali crine cometae, 
<claud. cm. 29.5> unde fluant venti, trepidae quis viscera terrae			
<claud. cm. 29.6> concutiat motus, quis fulgura ducat hiatus, 
<claud. cm. 29.7> unde tonent nubes, quo lumine floreat arcus, 
<claud. cm. 29.8> hoc mihi quaerenti, si quid deprendere veri 
<claud. cm. 29.9> mens valet, expediat. Lapis est cognomine magnes 
<claud. cm. 29.10> decolor obscurus vilis. Non ille repexam 			
<claud. cm. 29.11> caesariem regum, non candida virginis ornat 
<claud. cm. 29.12> colla nec insigni splendet per cingula morsu, 
<claud. cm. 29.13> sed nova si nigri videas miracula saxi, 
<claud. cm. 29.14> tunc pulchros superat cultus et quidquid Eois 
<claud. cm. 29.15> Indus litoribus rubra scrutatur in alga. 			
<claud. cm. 29.16> Nam ferro meruit vitam ferrique rigore 
<claud. cm. 29.17> vescitur; hoc dulces epulas, hoc pabula novit; 
<claud. cm. 29.18> hinc proprias renovat vires; hinc fusa per artus 
<claud. cm. 29.19> aspera secretum servant alimenta vigorem; 
<claud. cm. 29.20> hoc absente perit: tristi morientia torpent 			
<claud. cm. 29.21> membra fame venasque sitis consumit apertas. 
<claud. cm. 29.22> Mavors, sanguinea qui cuspide verberat urbes, 
<claud. cm. 29.23> et Venus, humanas quae laxat in otia curas, 
<claud. cm. 29.24> aurati delubra tenent communia templi. 
<claud. cm. 29.25> Effigies non una deis, sed ferrea Martis 			
<claud. cm. 29.26> forma nitet, Venerem magnetica gemma figurat. 
<claud. cm. 29.27> Illis conubium celebrat de more sacerdos; 
<claud. cm. 29.28> ducit flamma choros; festa frondentia myrto 
<claud. cm. 29.29> limina cinguntur, roseisque cubilia surgunt 
<claud. cm. 29.30> floribus, et thalamum dotalis purpura velat. 			
<claud. cm. 29.31> Hic mirum consurgit opus; Cytherea maritum 
<claud. cm. 29.32> sponte rapit caelique toros imitata priores 
<claud. cm. 29.33> pectora lascivo flatu Mavortia nectit 
<claud. cm. 29.34> et tantum suspendit onus galeaeque lacertos 
<claud. cm. 29.35> implicat et vivis totum complexibus ambit. 			
<claud. cm. 29.36> Ille lacessitus longo spiraminis actu 
<claud. cm. 29.37> arcanis trahitur gemma de coniuge nodis. 
<claud. cm. 29.38> Pronuba fit Natura deis ferrumque maritat 
<claud. cm. 29.39> aura tenax: subitis sociantur numina furtis. 
<claud. cm. 29.40> Quis calor infudit geminis alterna metallis 			
<claud. cm. 29.41> foedera? Quae duras iungit Concordia mentes? 
<claud. cm. 29.42> Flagrat anhela silex et amicam saucia sentit 
<claud. cm. 29.43> materiem placidosque chalybs cognoscit amores. 
<claud. cm. 29.44> Sic Venus horrificum belli compescere regem 
<claud. cm. 29.45> et vultum mollire solet, cum sanguine praeceps 		
<claud. cm. 29.46> aestuat et strictis mucronibus asperat iras. 			
<claud. cm. 29.47> Sola feris occurrit equis solvitque tumorem 
<claud. cm. 29.48> pectoris et blando praecordia temperat igni. 
<claud. cm. 29.49> Pax animo tranquilla datur, pugnasque calentes 
<claud. cm. 29.50> deserit et rutilas declinat in oscula cristas. 			
<claud. cm. 29.51> Quae tibi, saeue puer, non est permissa potestas? 		
<claud. cm. 29.52> tu magnum superas fulmen caeloque relicto 
<claud. cm. 29.53> fluctibus in mediis cogis mugire Tonantem. 
<claud. cm. 29.54> Iam gelidas rupes vivoque carentia sensu 
<claud. cm. 29.55> membra feris, iam saxa tuis obnoxia telis, 			
<claud. cm. 29.56> et lapides suus ardor agit, ferrumque tenetur 			
<claud. cm. 29.57> inlecebris: rigido regnant in marmore flammae. 

<claud. cm. 30.1> Dic, mea Calliope, tanto cur tempore differs 
<claud. cm. 30.2> Pierio meritam serto redimire Serenam? 
<claud. cm. 30.3> Vile putas donum, solitam consurgere gemmis 
<claud. cm. 30.4> aut rubro radiare mari si floribus ornes 
<claud. cm. 30.5> reginae regina comam? Sed floribus illis, 			
<claud. cm. 30.6> quos neque frigoribus Boreas nec Sirius urit 
<claud. cm. 30.7> aestibus, aeterno sed veris honore rubentes 
<claud. cm. 30.8> fons Aganippea Permessius educat unda: 
<claud. cm. 30.9> unde piae pascuntur apes et prata legentes 
<claud. cm. 30.10> transmittunt saeclis Heliconia mella futuris. 			
<claud. cm. 30.11> Dignius an vates alios exercuit unum 
<claud. cm. 30.12> femineae virtutis opus? Quod sponte redempto 
<claud. cm. 30.13> casta maritali successit Thessala fato 
<claud. cm. 30.14> inque suos migrare virum non abnuit annos. 
<claud. cm. 30.15> Hoc Grai memorant. Latiis movet ora Camenis 		
<claud. cm. 30.16> praescia fatorum Tanaquil, rediensque per undas 
<claud. cm. 30.17> Cloelia Thybrinas, et eodem flumine ducens 
<claud. cm. 30.18> Claudia virgineo cunctantem crine Cybeben. 
<claud. cm. 30.19> Anne aliud toto molitur carminis actu 
<claud. cm. 30.20> Maeonii mens alta senis? Quod stagna Charybdis 		
<claud. cm. 30.21> armavit. Quod Scylla canes, quod pocula Circe, 
<claud. cm. 30.22> Antiphatae vitata fames surdoque carina 
<claud. cm. 30.23> remige Sirenum cantus transvecta tenaces, 
<claud. cm. 30.24> lumine fraudatus Cyclops, contempta Calypso, 
<claud. cm. 30.25> Penelopae decus est atque uni tanta paratur 			
<claud. cm. 30.26> scaena pudicitiae. Terrae pelagique labores 
<claud. cm. 30.27> et saevi totidem bellis quot fluctibus anni 
<claud. cm. 30.28> coniugii docuere fidem. Sit Claudia felix 
<claud. cm. 30.29> teste dea castosque probet sub numine mores 
<claud. cm. 30.30> absolvens puppisque moras crimenque pudoris; 		
<claud. cm. 30.31> Penelope trahat arte procos fallatque furentes 
<claud. cm. 30.32> stamina nocturnae relegens Laertia telae: 
<claud. cm. 30.33> non tamen audebunt titulis certare Serenae. 
<claud. cm. 30.34> Quodsi nobilitas cunctis exordia pandit 
<claud. cm. 30.35> laudibus atque omnes redeunt in semina causae, 		
<claud. cm. 30.36> quis venerabilior sanguis, quae maior origo 
<claud. cm. 30.37> quam regalis erit? Non hoc privata dedere 
<claud. cm. 30.38> limina nec tantum poterat contingere numen 
<claud. cm. 30.39> angustis laribus: patruo te principe celsam 
<claud. cm. 30.40> bellipotens illustrat avus, qui signa Britanno 		
<claud. cm. 30.41> intulit Oceano Gaetulaque reppulit arma. 
<claud. cm. 30.42> Claram Scipiadum taceat Cornelia gentem 
<claud. cm. 30.43> seque minus iactet Libycis dotata trophaeis. 
<claud. cm. 30.44> Cardine tu gemino laurus praetendis avitas: 
<claud. cm. 30.45> inde Caledoniis, Australibus inde parentum 			
<claud. cm. 30.46> cingeris exuviis. Necdum moderamina mundi 
<claud. cm. 30.47> sumpserat illa domus, cum te Lucina beatis 
<claud. cm. 30.48> adderet astrorum radiis, o maxima rerum 
<claud. cm. 30.49> gloria: post genitam didicit regnare Serenam. 
<claud. cm. 30.50> Quid dignum memorare tuis, Hispania, terris 		
<claud. cm. 30.51> vox humana valet? Primo lavat aequore solem 
<claud. cm. 30.52> India: tu fessos exacta luce iugales 
<claud. cm. 30.53> proluis inque tuo respirant sidera fluctu. 
<claud. cm. 30.54> Dives equis, frugum facilis, pretiosa metallis, 
<claud. cm. 30.55> principibus fecunda piis: tibi saecula debent 			
<claud. cm. 30.56> Traianum; series his fontibus Aelia fluxit; 
<claud. cm. 30.57> hinc senior pater, hinc iuvenum diademata fratrum. 
<claud. cm. 30.58> Namque aliae gentes, quas foedere Roma recepit 
<claud. cm. 30.59> aut armis domuit, varios aptantur in usus 
<claud. cm. 30.60> imperii: Phariae segetes et Punica messis 			
<claud. cm. 30.61> castrorum devota cibo; dat Gallia robur  
<claud. cm. 30.62> militis; Illyricis sudant equitatibus alae;  
<claud. cm. 30.63> sola novum Latiis vectigal Hiberia rebus 
<claud. cm. 30.64> undique conveniunt totoque ex orbe leguntur: 		
<claud. cm. 30.65> haec generat qui cuncta regant. Nec laude virorum 
<claud. cm. 30.66> censeri contenta fuit, nisi matribus aeque 
<claud. cm. 30.67> vinceret et gemino certatim splendida sexu 
<claud. cm. 30.68> Flaccillam Mariamque daret pulchramque Serenam. 
<claud. cm. 30.69> Te nascente ferunt per pinguia culta tumentem 		
<claud. cm. 30.70> divitiis undasse Tagum; Callaecia risit 
<claud. cm. 30.71> floribus et roseis formosus Duria ripis 
<claud. cm. 30.72> vellere purpureo passim mutavit ovile; 
<claud. cm. 30.73> Cantaber Oceanus vicino litore gemmas 
<claud. cm. 30.74> expuit, effossis nec pallidus Astur oberrat 			
<claud. cm. 30.75> montibus; oblatum sacris natalibus aurum 
<claud. cm. 30.76> vulgo vena vomit, Pyrenaeisque sub antris 
<claud. cm. 30.77> ignea flumineae legere ceraunia Nymphae; 
<claud. cm. 30.78> quaeque relabentes undas aestumque secutae 
<claud. cm. 30.79> in refluos venere palam Nereides amnes 			
<claud. cm. 30.80> confessae plausu dominam cecinere futuris 
<claud. cm. 30.81> auspicium thalamis. Alio tum parvus in axe 
<claud. cm. 30.82> crescebat Stilicho votique ignarus agebat, 
<claud. cm. 30.83> debita cui longe coniunx penitusque remoto 
<claud. cm. 30.84> orbe parabatur tanti concordia fati. 				
<claud. cm. 30.85> Nec tua mortalis meruit cunabula nutrix. 
<claud. cm. 30.86> Ubera prima dabant gremio redolente Napaeae 
<claud. cm. 30.87> ternaque te nudis innectens Gratia membris 
<claud. cm. 30.88> afflavit docuitque loqui. Quacumque per herbam 
<claud. cm. 30.89> reptares, fluxere rosae, candentia nasci 			
<claud. cm. 30.90> lilia; si placido cessissent lumina somno, 
<claud. cm. 30.91> purpura surgebat violae, factura cubile 
<claud. cm. 30.92> gramineum, vernatque tori regalis imago. 
<claud. cm. 30.93> Omina non audet genetrix tam magna fateri 
<claud. cm. 30.94> successusque suos arcani conscia voti 			
<claud. cm. 30.95> spe trepidante tegit. Gestabat Honorius arto 
<claud. cm. 30.96> te pater amplexu. Quotiens ad limina princeps 
<claud. cm. 30.97> Theodosius privatus adhuc fraterna veniret, 
<claud. cm. 30.98> oscula libabat teque ad sua tecta ferebat 
<claud. cm. 30.99> laetior. In matrem teneris conversa querellis 			
<claud. cm. 30.100> Quid? Me de propriis auferre penatibus! inquis; 
<claud. cm. 30.101> imperat hic semper! praesagia luserat error 
<claud. cm. 30.102> et dedit augurium regnis infantia linguae. 
<claud. cm. 30.103> Defuncto genitore tuo sublimis adoptat 
<claud. cm. 30.104> te patruus, magnique animo solacia luctus 			
<claud. cm. 30.105> restituens propius quam si genuisset amavit 
<claud. cm. 30.106> defuncti fratris subolem; nec carior olim 
<claud. cm. 30.107> mutua Ledaeos devinxit cura Laconas. 
<claud. cm. 30.108> Addidit et proprio germana vocabula nato 
<claud. cm. 30.109> quaque datur fratris speciem, sibi reddit adempti. 		
<claud. cm. 30.110> Denique cum rerum summas electus habenas 
<claud. cm. 30.111> susciperet, non ante suis impendit amorem 
<claud. cm. 30.112> pignoribus quam te pariter fidamque sororem 
<claud. cm. 30.113> litus ad Eoum terris acciret Hiberis. 
<claud. cm. 30.114> Deseritur iam ripa Tagi Zephyrique relictis 			
<claud. cm. 30.115> sedibus Aurorae famulas properatur ad urbes. 
<claud. cm. 30.116> Incedunt geminae, proles fraterna, puellae, 
<claud. cm. 30.117> inde Serena minor, prior hinc Thermantia natu, 
<claud. cm. 30.118> expertes thalami, quarum Cythereia necdum 
<claud. cm. 30.119> sub iuga cervices niveas Hymenaeus adegit. 			
<claud. cm. 30.120> Utraque luminibus timidum micat, utraque pulchro 
<claud. cm. 30.121> excitat ore faces. Quales Latonia virgo 
<claud. cm. 30.122> et solo Iove nata soror cum forte revisunt 
<claud. cm. 30.123> aequorei sortem patrui (spumantia cedunt 
<claud. cm. 30.124> aequora castarum gressus venerata dearum; 			
<claud. cm. 30.125> non ludit Galatea procax, non improbus audet 
<claud. cm. 30.126> tangere Cymothoen Triton totoque severos 
<claud. cm. 30.127> indicit mores pelago pudor ipsaque Proteus 
<claud. cm. 30.128> arcet ab amplexu turpi Neptunia monstra): 
<claud. cm. 30.129> tales sceptriferi visurae tecta parentis 			
<claud. cm. 30.130> limen Honoriades penetrant regale sorores. 
<claud. cm. 30.131> Ambas ille quidem patrio complexus amore, 
<claud. cm. 30.132> sed merito pietas in te proclivior ibat. 
<claud. cm. 30.133> Et quotiens, rerum moles ut publica cogit, 
<claud. cm. 30.134> tristior aut ira tumidus flagrante redibat, 
<claud. cm. 30.135> cum patrem nati fugerent atque ipsa timeret 			
<claud. cm. 30.136> commotum Flaccilla virum, tu sola frementem 
<claud. cm. 30.137> frangere, tu blando poteras sermone mederi! 
<claud. cm. 30.138> Alloquiis haerere tuis, secreta fateri
<claud. cm. 30.139> prisca puellares reverentia transilit annos. 			
<claud. cm. 30.140> Non talem Triviae confert laudator Homerus 
<claud. cm. 30.141> Alcinoo genitam, quae, dum per litora vestes 
<claud. cm. 30.142> explicat et famulas exercet laeta choreis, 
<claud. cm. 30.143> auratam iaculata pilam post naufraga somni 
<claud. cm. 30.144> otia progressum foliis expavit Ulixen. 			
<claud. cm. 30.145> Pierius labor et veterum tibi carmina vatum 
<claud. cm. 30.146> ludus erat: quos Smyrna dedit, quos Mantua libros 
<claud. cm. 30.147> percurrens damnas Helenam nec parcis Elissae. 
<claud. cm. 30.148> Nobiliora tenent animos exempla pudicos, 
<claud. cm. 30.149> Laodamia sequens remeantem rursus ad umbras 
<claud. cm. 30.150> Phylaciden et prona ruens Capaneia coniunx, 		
<claud. cm. 30.151> communes ardente viro mixtura favillas, 
<claud. cm. 30.152> et gravis incumbens casto Lucretia ferro, 
<claud. cm. 30.153> vulnere quae proprio facinus testata tyranni 
<claud. cm. 30.154> armavit patriae iustos in bella dolores: 
<claud. cm. 30.155> exule Tarquinio memorandaque concidit uno 			
<claud. cm. 30.156> ulta pudicitiam libertatemque cruore. 
<claud. cm. 30.157> Talia facta libens non tu virtute minore, 
<claud. cm. 30.158> sed fato meliore legis. Iam nubilis aetas 
<claud. cm. 30.159> principe sollicito votis erexerat aulam 
<claud. cm. 30.160> incertis quem tanta tori fortuna maneret. 			
<claud. cm. 30.161> Antiquos loquitur Musarum pagina reges, 
<claud. cm. 30.162> quod dura sub lege procos certare iuberent, 
<claud. cm. 30.163> empturos thalamum dubii discrimine leti, 
<claud. cm. 30.164> et sua crudeles gauderent pignora mortis 
<claud. cm. 30.165> ambitione peti. Curru Pisaea marino 			
<claud. cm. 30.166> fugit praeda Pelops (nam perfidus obice regis 
<claud. cm. 30.167> prodidit Oenomai deceptus Myrtilus axem); 
<claud. cm. 30.168> Hippomenes trepidus cursu ferroque secutam 
<claud. cm. 30.169> aurato volucrem flexit Schoeneida pomo; 
<claud. cm. 30.170> Herculeas vidit fluvio luctante palaestras 			
<claud. cm. 30.171> moenibus ex altis Calydon pretiumque labori 
<claud. cm. 30.172> Deianira fuit, cum pectore victor anhelo 
<claud. cm. 30.173> Alcides fremeret retroque Acheloius iret 
<claud. cm. 30.174> decolor: attonitae stringebant vulnera Nymphae; 
<claud. cm. 30.175> saucia truncato pallebant flumina cornu. 			
<claud. cm. 30.176> Te non Hesperidum pomis, non amne subacto, 
<claud. cm. 30.177> non socerum fallente rota, sed iudice dignus 
<claud. cm. 30.178> Augusto variis Stilicho spectatus in armis 
<claud. cm. 30.179> accipit et regni dotes virtute paravit. 
<claud. cm. 30.180> Saepe duces meritis bello tribuere coronas: 			
<claud. cm. 30.181> hunc cingit muralis honos; hunc civica quercus 
<claud. cm. 30.182> nexuit; hunc domitis ambit rostrata carinis; 
<claud. cm. 30.183> solus militiae mira mercede iugalem 
<claud. cm. 30.184> promeruit Stilicho socero referente coronam. 
<claud. cm. 30.185> Agnovit patrui similem Thermantia curam: 			
<claud. cm. 30.186> nupsit et illa duci; sed longe fata sororis 
<claud. cm. 30.187> inferiora tuis. Alio tibi numine taedas 
<claud. cm. 30.188> accendit Romana Salus magnisque coronis
<claud. cm. 30.189> coniugium fit causa tuum. Dilectus equorum, 
<claud. cm. 30.190> quos Phrygiae matres Argaeaque gramina pastae 		
<claud. cm. 30.191> semine Cappadocum sacris praesepibus edunt, 
<claud. cm. 30.192> primus honor. Gemino mox inde e germine duxit 
<claud. cm. 30.193> agmina commissosque labor sic gessit honores 
<claud. cm. 30.194> ut semper merito princeps, cum magna dedisset, 
<claud. cm. 30.195> deberet maiora tamen. Si bellica nubes 			
<claud. cm. 30.196> ingrueret, quamvis annis et iure minori 
<claud. cm. 30.197> cedere grandaevos equitum peditumque magistros 
<claud. cm. 30.198> aspiceres totumque palam permittere Martem, 
<claud. cm. 30.199> nec gradus aetatisque pudor senioribus obstat 
<claud. cm. 30.200> ne iuveni parere velint. Ceu flamine molli 			
<claud. cm. 30.201> tranquillisque fretis clavum sibi quisque regendum 
<claud. cm. 30.202> vindicat; incumbat si turbidus Auster et unda 
<claud. cm. 30.203> pulset utrumque latus, posito certamine nautae 
<claud. cm. 30.204> contenti meliore manu seseque pavere 			
<claud. cm. 30.205a> confessi (finem studiis fecere procellae): 
<claud. cm. 30.205b> haut aliter Stilicho, fremuit cum Thracia belli 
<claud. cm. 30.206> tempestas, cunctis pariter cedentibus unus 
<claud. cm. 30.207> eligitur ductor. Suffragia quippe peregit 
<claud. cm. 30.208> iudex vera timor; victus ratione salutis 			
<claud. cm. 30.209> ambitus et pulsus iacuit formidine livor. 
<claud. cm. 30.210> Quis tibi tum per membra tremor quantaeque cadebant 
<claud. cm. 30.211> ubertim lacrimae, cum saeva vocantibus arma 
<claud. cm. 30.212> iam lituis madido respectans lumina vultu 
<claud. cm. 30.213> optares reducem galeaeque inserta minaci 			
<claud. cm. 30.214> oscula cristati raperes festina mariti! 
<claud. cm. 30.215> Gaudia quae rursus, cum post victricia tandem 
<claud. cm. 30.216> classica sidereas ferratum pectus in ulnas 
<claud. cm. 30.217> exciperes, castae tuto per dulcia noctis 
<claud. cm. 30.218> otia pugnarum seriem narrare iuberes! 			
<claud. cm. 30.219> Non illo nitidos umquam bellante capillos 
<claud. cm. 30.220> comere, non solitos gemmarum sumere cultus: 
<claud. cm. 30.221> numinibus votisque vacas et supplice crine 
<claud. cm. 30.222> verris humum; teritur neglectae gratia formae, 
<claud. cm. 30.223> cum proprio reditura viro. Nec deside cura 			
<claud. cm. 30.224> segnis marcet amor: laudem prudentia belli 
<claud. cm. 30.225> feminea pro parte subit. Dum gentibus ille 
<claud. cm. 30.226> confligit, vigili tu prospicis omnia sensu, 
<claud. cm. 30.227> ne quid in absentem virtutibus obvia semper 
<claud. cm. 30.228> audeat invidiae rabies neu fervor iniquus, 			
<claud. cm. 30.229> ne qua procul positis furto subsederit armis 
<claud. cm. 30.230> calliditas nocitura domi. Tu sedula quondam, 
<claud. cm. 30.231> Rufino meditante nefas, cum quaereret artes 
<claud. cm. 30.232> in ducis exitium coniuratosque foveret 
<claud. cm. 30.233> contra pila Getas, motus rimata latentes 			
<claud. cm. 30.234> mandatis tremebunda virum scriptisque monebas. 

<claud. cm. 31.1> Orphea cum primae sociarent numina taedae 
<claud. cm. 31.2> ruraque compleret Thracia festus Hymen, 
<claud. cm. 31.3> certavere ferae picturataeque volucres 
<claud. cm. 31.4> dona suo vati quae potiora darent, 
<claud. cm. 31.5> quippe antri memores, cautes ubi saepe sonorae 		
<claud. cm. 31.6> praebuerant dulci mira theatra lyrae: 
<claud. cm. 31.7> Caucaseo crystalla ferunt de vertice lynces, 
<claud. cm. 31.8> grypes Hyperborei pondera fulva soli; 
<claud. cm. 31.9> furatae Veneris prato per inane columbae 
<claud. cm. 31.10> florea conexis serta tulere rosis, 			
<claud. cm. 31.11> fractaque nobilium ramis electra sororum 
<claud. cm. 31.12> cycnus oloriferi vexit ab amne Padi, 
<claud. cm. 31.13> et Nilo Pygmaea grues post bella remenso 
<claud. cm. 31.14> ore legunt rubri germina cara maris; 
<claud. cm. 31.15> venit et extremo Phoenix longaevus ab Euro 		
<claud. cm. 31.16> adportans unco cinnama rara pede: 
<claud. cm. 31.17> nulla avium pecudumque fuit quae ferre negaret 
<claud. cm. 31.18> vectigal meritae conubiale lyrae. 
<claud. cm. 31.19> Tunc opibus totoque Heliconis sedula regno 
<claud. cm. 31.20> ornabat propriam Calliopea nurum. 			
<claud. cm. 31.21> Ipsam praeterea dominam stellantis Olympi 
<claud. cm. 31.22> ad nati thalamos ausa rogare parens. 
<claud. cm. 31.23> Nec sprevit regina deum, vel matris honore 
<claud. cm. 31.24> vel iusto vatis ducta favore pii, 
<claud. cm. 31.25> qui sibi carminibus totiens lustraverat aras 			
<claud. cm. 31.26> Iunonis blanda numina voce canens 
<claud. cm. 31.27> proeliaque altisoni referens Phlegraea mariti, 
<claud. cm. 31.28> Titanum fractas Enceladique minas. 
<claud. cm. 31.29> Ilicet adventu noctem dignata iugalem 
<claud. cm. 31.30> addidit augendis munera sacra toris, 			
<claud. cm. 31.31> munera mortales non admittentia cultus, 
<claud. cm. 31.32> munera quae solos fas habuisse deos. 
<claud. cm. 31.33> Sed quod Threicio Iuno placabilis Orphei, 
<claud. cm. 31.34> hoc poteris votis esse, Serena, meis. 
<claud. cm. 31.35> Illius expectent famulantia sidera nutum: 			
<claud. cm. 31.36> sub pedibus regitur terra fretumque tuis. 
<claud. cm. 31.37> Non ego, cum peterem, sollemni more procorum 
<claud. cm. 31.38> promisi gregibus pascua plena meis, 
<claud. cm. 31.39> nec quod mille mihi lateant sub palmite colles 
<claud. cm. 31.40> fluctuet et glauca pinguis oliva coma, 			
<claud. cm. 31.41> nec quod nostra Ceres numerosa falce laboret 		
<claud. cm. 31.42> aurataeque ferant culmina celsa trabes. 
<claud. cm. 31.43> Suffecit mandasse deam: tua littera nobis 
<claud. cm. 31.44> et pecus et segetes et domus ampla fuit. 
<claud. cm. 31.45> Inflexit soceros et maiestate petendi 			
<claud. cm. 31.46> texit pauperiem nominis umbra tui. 				
<claud. cm. 31.47> Quid non perfecit scribentis voce Serenae 
<claud. cm. 31.48> vel genius regni vel pietatis amor? 
<claud. cm. 31.49> Atque utinam sub luce tui contingeret oris 
<claud. cm. 31.50> coniugis et castris et solio generi 			
<claud. cm. 31.51> optatum celebrare diem! Me iungeret auspex 				
<claud. cm. 31.52> purpura, me sancto cingeret aula choro, 
<claud. cm. 31.53> et mihi quae scriptis desponderat ante puellam 
<claud. cm. 31.54> coniugiis eadem pronuba dextra daret.  
<claud. cm. 31.55> Nunc medium quoniam votis maioribus aequor 		
<claud. cm. 31.56> nvidet et Lybicae dissidet ora plagae, 			
<claud. cm. 31.57> saltem absens, regina, fave reditusque secundos 
<claud. cm. 31.58> annue sidereo laeta supercilio. 
<claud. cm. 31.59> Terrarum tu pande vias, tu mitibus Euris 		
<claud. cm. 31.60> aequora pacari prosperiora iube, 				
<claud. cm. 31.61> ut tibi Pierides doctumque fluens Aganippe 			
<claud. cm. 31.62> debita servato vota cliente canant. 
 
<claud. cm. 32.1> Christe potens rerum, redeuntis conditor aevi, 
<claud. cm. 32.2> vox summi sensusque dei, quem fudit ab alta 
<claud. cm. 32.3> mente pater tantique dedit consortia regni, 
<claud. cm. 32.4> impia qui nostrae domuisti crimina vitae 
<claud. cm. 32.5> passus corporea mundum vestire figura 			
<claud. cm. 32.6> affarique palam populos hominemque fateri 
<claud. cm. 32.7> quemque utero inclusum Mariae mox numine viso 
<claud. cm. 32.8> virginei timuere sinus, innuptaque mater 
<claud. cm. 32.9> arcano stupuit compleri viscera partu  
<claud. cm. 32.10> auctorem paritura suum (mortalia corda 			
<claud. cm. 32.11> artificem texere poli, mundique repertor 
<claud. cm. 32.12> pars fuit humani generis, latuitque sub uno 
<claud. cm. 32.13> pectore, qui totum late conplectitur orbem, 
<claud. cm. 32.14> et qui non spatiis terrae, non aequoris unda, 
<claud. cm. 32.15> non capitur caelo, parvos confluxit in artus); 		
<claud. cm. 32.16> quin et supplicii nomen nexusque subisti 
<claud. cm. 32.17> ut nos subriperes leto mortemque fugares 
<claud. cm. 32.18> morte tua, mox aetherias evectus in auras 
<claud. cm. 32.19> purgata repetens laetum tellure parentem: 
<claud. cm. 32.20> Augustum foveas, festis ut saepe diebus 			
<claud. cm. 32.21> annua sinceri celebret ieiunia sacri. 

<claud. cm. 33.1> Possedit glacies naturae signa prioris 
<claud. cm. 33.2> et sit parte lapis, frigora parte negat. 
<claud. cm. 33.3> Sollers lusit hiems, imperfectoque rigore 
<claud. cm. 33.4> nobilior vivis gemma tumescit aquis.  

<claud. cm. 34.1> Lymphae, quae tegitis cognato carcere lymphas, 
<claud. cm. 34.2> et quae nunc estis quaeque fuistis aquae, 
<claud. cm. 34.3> quod vos ingenium iunxit? Qua frigoris arte 
<claud. cm. 34.4> torpuit et maduit prodigiosa silex? 
<claud. cm. 34.5> Quis tepor inclusus securas vindicat undas? 			
<claud. cm. 34.6> Interior glacies quo liquefacta Noto? 
<claud. cm. 34.7> Gemma quibus causis arcano mobilis aestu 
<claud. cm. 34.8> vel concreta fuit vel resoluta gelu?  

<claud. cm. 35.1> Solibus indomitum glacies Alpina rigorem 
<claud. cm. 35.2> sumebat nimio iam pretiosa gelu 
<claud. cm. 35.3> nec potuit toto mentiri corpore gemmam, <claud. cm. 32.> 
<claud. cm. 35.4> sed medio mansit proditor orbe latex. 
<claud. cm. 35.5> Auctus honor; liquidi crescunt miracula saxi, 		
<claud. cm. 35.6> et conservatae plus meruistis aquae.  

<claud. cm. 36.1> Aspice correptam splendenti fragmine venam, 
<claud. cm. 36.2> qua trahitur limes lucidiore gelu. 
<claud. cm. 36.3> Hic nullum Borean nec brumam sentit opacus 
<claud. cm. 36.4> umor, sed varias itque reditque vias. 
<claud. cm. 36.5> Non illum constrinxit hiems, non Sirius axis, 		
<claud. cm. 36.6> aetatis spatium non tenuavit edax. 

<claud. cm. 37.1> Clauditur inmunis convexo tegmine rivus 
<claud. cm. 37.2> duratisque vagus fons operitur aquis. 
<claud. cm. 37.3> Nonne vides propriis ut spumet gemma lacunis 
<claud. cm. 37.4> et refluos ducant pocula viva sinus 
<claud. cm. 37.5> udaque pingatur radiis obstantibus Iris, 			
<claud. cm. 37.6> secretas hiemes sollicitante die? 
<claud. cm. 37.7> Mira silex mirusque latex! Et flumina vincit 
<claud. cm. 37.8> et lapides merito, quod fluit et lapis est.  

<claud. cm. 38.1> Dum crystalla puer contingere lubrica gaudet 
<claud. cm. 38.2> et gelidum tenero pollice versat onus, 
<claud. cm. 38.3> vidit perspicuo deprensas marmore lymphas, 
<claud. cm. 38.4> dura quibus solis parcere novit hiems, 
<claud. cm. 38.5> et siccum relegens labris sitientibus orbem 			
<claud. cm. 38.6> irrita quaesitis oscula fixit aquis.  

<claud. cm. 39.1> Marmoreum ne sperne globum: spectacula transit 
<claud. cm. 39.2> regia nec rubro vilior iste mari. 
<claud. cm. 39.3> Informis glacies, saxum rude, nulla figurae 
<claud. cm. 39.4> gratia, sed raras inter habetur opes.  

<claud. cm. 40.1> Quid rear, affatus quod non mihi dirigis ullos  
<claud. cm. 40.2> nec redit alterno pollice ducta salus?  
<claud. cm. 40.3> Scribendine labor? Sed quae tam prona facultas, 
<claud. cm. 40.4> carmina seu fundis seu Cicerone tonas? 
<claud. cm. 40.5> Cedere divitiis animi fortuna fatetur  			
<claud. cm. 40.6> et tantas oris copia vincit opes.  
<claud. cm. 40.7> An rarus qui scripta ferat? Quin tempore nullo  
<claud. cm. 40.8> cessant Flaminiae pulverulenta viae.  
<claud. cm. 40.9> Cum fluat ingenium, cum sit qui dicta reportet,  
<claud. cm. 40.10> quae, nisi contemnor, causa relicta tibi?  		
<claud. cm. 40.11> Despicis ergo tuum, si fas est credere, vatem,  
<claud. cm. 40.12> perfidus et spatio debilitatur amor?  
<claud. cm. 40.13> Excidimusne tibi? Lucem iam condet Hydaspes  
<claud. cm. 40.14> et Tartesiaco, Sol, oriere vado,  
<claud. cm. 40.15> candescet Geticis Meroe conversa pruinis  			
<claud. cm. 40.16> claraque se vetito proluet Ursa mari,  
<claud. cm. 40.17> et, si iam nostros fastidit Olybrius ignes,  
<claud. cm. 40.18> constat Oresteam nil valuisse fidem.  
<claud. cm. 40.19> Quin age rumpe moras solaturusque sodalem  
<claud. cm. 40.20> absens eloquio fertiliore doce,  			
<claud. cm. 40.21> crebraque facundo festinet littera cursu  
<claud. cm. 40.22> libris atque animis insinuanda meis.  
<claud. cm. 40.23> Dignatus tenui Caesar scripsisse Maroni.  
<claud. cm. 40.24> Nec tibi dedecori Musa futura. Vale.  
 
<claud. cm. 41.1> Quem, precor, inter nos habitura silentia finem?  
<claud. cm. 41.2> Quando dabit caras littera grata vices?  
<claud. cm. 41.3> Me timidum vel te potius dixisse superbum  
<claud. cm. 41.4> convenit? Alterius crimen utrumque tenet.  
<claud. cm. 41.5> Transfluxere dies et, dum scripsisse priorem 			
<claud. cm. 41.6> paenitet, aeternas itur in usque moras.  
<claud. cm. 41.7> Sed quid agam? Coepisse vetat reverentia vestri:  
<claud. cm. 41.8> hinc amor hortatur scribere. Vincat amor.  
<claud. cm. 41.9> Fors iuvat audentes prisci sententia vatis.  
<claud. cm. 41.10> Hac duce non dubitem te reticente loqui,  		
<claud. cm. 41.11> audax aut, si quid penitus peccasse videbor,  			
<claud. cm. 41.12> arguar, ingrati non subiturus onus.  
<claud. cm. 41.13> Romanos bibimus primum te consule fontes  
<claud. cm. 41.14> et Latiae accessit Graia Thalia togae,  
<claud. cm. 41.15> incipiensque tuis a fascibus omina cepi  			
<claud. cm. 41.16> fataque debebo posteriora tibi.  			
<claud. cm. 41.17> Ergo lacessitus tandem rescribe roganti,  
<claud. cm. 41.18> et patria florens sorte, Probine, vale. 
 
<claud. cm. 42.1> Torvus aper fulvusque leo coiere superbis 
<claud. cm. 42.2> viribus, hic saeta saevior, ille iuba. 
<claud. cm. 42.3> Hunc Mars, hunc laudat Cybele. Dominatur uterque 
<claud. cm. 42.4> montibus; Herculeus sudor uterque fuit. 
 
<claud. cm. 43.1> Fallaces vitreo stellas conponere mundo 
<claud. cm. 43.2> et vaga Saturni sidera saepe queri 
<claud. cm. 43.3> venturumque Iovem paucis promittere nummis 
<claud. cm. 43.4> Cureti genitor noverat Vranius. 
<claud. cm. 43.5> In prolem dilata ruunt periuria patris 			
<claud. cm. 43.6> et poenam merito filius ore luit; 
<claud. cm. 43.7> nam spurcos avidae lambit meretricis hiatus, 
<claud. cm. 43.8> consumens luxu flagitiisque domum, 
<claud. cm. 43.9> et quas fallacis collegit lingua parentis, 
<claud. cm. 43.10> has eadem nati lingua refundit opes. 			

<claud. cm. 44.1> Si tua, Cureti, penitus cognoscere quaeris 
<claud. cm. 44.2> sidera, patre tuo certius ipse loquar. 
<claud. cm. 44.3> Quod furis, adversi dedit inclementia Martis; 
<claud. cm. 44.4> quod procul a Musis, debilis Arcas erat; 
<claud. cm. 44.5> quod turpem pateris iam cano podice morbum, 		
<claud. cm. 44.6> femineis signis Luna Venusque fuit; 
<claud. cm. 44.7> attrivit Saturnus opes. Hoc prorsus in uno 
<claud. cm. 44.8> haereo: quae cunnum lambere causa facit? 

<claud. cm. 45.1> Transferat huc liquidos fontes Heliconia Nais 
<claud. cm. 45.2> et patulo conchae divitis orbe fluat; 
<claud. cm. 45.3> namque latex doctae qui laverit ora Serenae 
<claud. cm. 45.4> ultra Pegaseas numen habebit aquas.  
 
<claud. cm. 46.1> Non semper clipei metuendum gentibus orbem 
<claud. cm. 46.2> dilecto studiosa parens fabricabat Achilli, 
<claud. cm. 46.3> Lemnia nec semper supplex ardentis adibat 
<claud. cm. 46.4> antra dei, nato galeam factura comantem, 
<claud. cm. 46.5> sed placidos etiam cinctus et mitia pacis 			
<claud. cm. 46.6> ornamenta dabat, bello quibus ille peracto 			
<claud. cm. 46.7> conspicuus reges inter fulgeret Achivos. 
<claud. cm. 46.8> Ipsa manu chlamydes ostro texebat et auro, 
<claud. cm. 46.9> frenaque quae volucrem Xanthum Baliumque decerent 
<claud. cm. 46.10> aequore quaesitis onerabat sedula gemmis. 			
<claud. cm. 46.11> At tibi diversis, princeps altissime, certant 			
<claud. cm. 46.12> obsequiis soceri. Stilicho Mavortia confert 
<claud. cm. 46.13> munera, barbaricas strages Rhenique triumphos. 
<claud. cm. 46.14> Reginae contenta modum servare Serena 
<claud. cm. 46.15> in tua sollicitas urget velamina telas. 			
 
<claud. cm. 47.1> O felix sonipes, tanti cui frena mereri  
<claud. cm. 47.2> numinis et sacris licuit servire lupatis,  
<claud. cm. 47.3> seu tua per campos vento iuba lusit Hiberos,  
<claud. cm. 47.4> seu te Cappadocum gelida sub valle natantem 
<claud. cm. 47.5> Argaeae lavere nives, seu laeta solebas  			
<claud. cm. 47.6> Thessaliae rapido perstringere pascua cursu, 
<claud. cm. 47.7> accipe regales cultus et crine superbus 
<claud. cm. 47.8> erecto virides spumis perfunde smaragdos. 
<claud. cm. 47.9> Luxurient tumido gemmata monilia collo, 
<claud. cm. 47.10> nobilis auratos iam purpura vestiat armos, 			
<claud. cm. 47.11> et medium te zona liget variata colorum 
<claud. cm. 47.12> floribus et castae manibus sudata Serenae, 
<claud. cm. 47.13> Persarum gentile decus. Sic quippe laborat 
<claud. cm. 47.14> maternis studiis nec dedignatur equestres 
<claud. cm. 47.15> moliri phaleras, genero latura decorem. 			
 
<claud. cm. 48.1> Accipe, parva tuae, princeps venerande, sororis  
<claud. cm. 48.2> munera, quae manibus texuit ipsa suis,  
<claud. cm. 48.3> dumque auro phalerae, gemmis dum frena renident, 
<claud. cm. 48.4> hac uterum zona cinge frementis equi,
<claud. cm. 48.5> sive illum Armeniis aluerunt gramina campis  		
<claud. cm. 48.6> turbidus Argaea seu nive lavit Halys,  
<claud. cm. 48.7> sanguineo virides morsu vexare smaragdos  
<claud. cm. 48.8> et Tyrio dignum terga rubere toro. 
<claud. cm. 48.9> O quantum formae sibi conscius erigit armos 
<claud. cm. 48.10> spargit et excussis colla superba iubis!  			
<claud. cm. 48.11> Augescit brevitas doni pietate Serenae,  
<claud. cm. 48.12> quae volucres etiam fratribus ornat equos.  

<claud. cm. 49.1> Quis non indomitam dirae torpedinis artem 
<claud. cm. 49.2> audiit et merito signatas nomine vires? 
<claud. cm. 49.3> Illa quidem mollis segnique obnixa natatu 
<claud. cm. 49.4> reptat et attritis vix languida serpit harenis. 
<claud. cm. 49.5> Sed latus armavit gelido natura veneno 			
<claud. cm. 49.6> et frigus, quo cuncta rigent armata, medullis 
<claud. cm. 49.7> miscuit et proprias hiemes per viscera duxit. 
<claud. cm. 49.8> Naturam iuvat ipsa dolis et conscia sortis 
<claud. cm. 49.9> utitur ingenio longeque extenta per algas 
<claud. cm. 49.10> attactu confisa suo [inmobilis haeret] 			
<claud. cm. 49.11> qui tetigere iacent. Successu laeta resurgit 
<claud. cm. 49.12> et vivos impune ferox depascitur artus. 
<claud. cm. 49.13> Si quando vestita cibis incautior aera 
<claud. cm. 49.14> hauserit et curvis frenari senserit hamis, 
<claud. cm. 49.15> non fugit aut vano conatur vellere morsu, 			
<claud. cm. 49.16> sed propius nigrae iungit se callida saetae 
<claud. cm. 49.17> et meminit captiva sui longeque per undas 
<claud. cm. 49.18> pigra venenatis effundit flamina venis. 
<claud. cm. 49.19> Per saetam vis alta meat fluctusque relinquit, 
<claud. cm. 49.20> absentem victura virum: metuendus ab imis 			
<claud. cm. 49.21> emicat horror aquis et pendula fila secutus 
<claud. cm. 49.22> transit harundineos arcano frigore nodos 
<claud. cm. 49.23> victricemque ligat concreto sanguine dextram. 
<claud. cm. 49.24> Damnosum piscator onus praedamque rebellem 
<claud. cm. 49.25> iactat et amissa redit exarmatus avena. 			

<claud. cm. 50.1> Per cineres Pauli, per cani limina Petri, 
<claud. cm. 50.2> ne laceres versus, dux Iacobe, meos. 
<claud. cm. 50.3> Sic tua pro clipeo defendat pectora Thomas 
<claud. cm. 50.4> et comes ad bellum Bartholomaeus eat; 
<claud. cm. 50.5> sic ope sanctorum ne barbarus inruat Alpes, 			
<claud. cm. 50.6> sic tibi det vires sancta Susanna suas; 
<claud. cm. 50.7> sic quicumque ferox gelidum transnaverit Histrum, 
<claud. cm. 50.8> mergatur volucres ceu Pharaonis equi; 
<claud. cm. 50.9> sic Geticas ultrix feriat rhomphaea catervas 
<claud. cm. 50.10> Romanasque regat prospera Thecla manus; 		
<claud. cm. 50.11> sic tibi det magnum moriens conviva triumphum 
<claud. cm. 50.12> atque tuam vincant dolia fusa sitim; 
<claud. cm. 50.13> sic numquam hostili maculetur sanguine dextra: 
<claud. cm. 50.14> ne laceres versus, dux Iacobe, meos. 
 
<claud. cm. 51.1> Iuppiter in parvo cum cerneret aethera vitro, 
<claud. cm. 51.2> risit et ad superos talia dicta dedit: 
<claud. cm. 51.3>  Hucine mortalis progressa potentia curae? 
<claud. cm. 51.4> Iam meus in fragili luditur orbe labor? 
<claud. cm. 51.5> Iura poli rerumque fidem legesque deorum 			
<claud. cm. 51.6> ecce Syracusius transtulit arte senex. 
<claud. cm. 51.7> Inclusus variis famulatur spiritus astris 
<claud. cm. 51.8> et vivum certis motibus urget opus. 
<claud. cm. 51.9> Percurrit proprium mentitus Signifer annum, 
<claud. cm. 51.10> et simulata novo Cynthia mense redit. 			
<claud. cm. 51.11> Iamque suum uolvens audax industria mundum 
<claud. cm. 51.12> gaudet et humana sidera mente regit. 
<claud. cm. 51.13> Quid falso insontem tonitru Salmonea miror? 
<claud. cm. 51.14> Aemula naturae parva reperta manus.   
 
<claud. cm. 52A.0> Sordidus ex umeris nodo dependet amictus 

<claud. cm. 52B.0> Exercentur equis et colla comantia pectunt 

<claud. cm. 53.1> Terra parens quondam caelestibus invida regnis 		
<claud. cm. 53.2> Titanumque simul crebros miserata dolores 
<claud. cm. 53.3> omnia monstrifero complebat Tartara fetu, 
<claud. cm. 53.4> invisum genitura nefas, Phlegramque retexit 
<claud. cm. 53.5> tanta prole tumens et in aethera protulit hostes. 		
<claud. cm. 53.6> Fit sonus: erumpunt crebri necdumque creati 
<claud. cm. 53.7> iam dextras in bella parant superosque lacessunt 
<claud. cm. 53.8> stridula volventes gemino vestigia lapsu. 
<claud. cm. 53.9> Pallescunt subito stellae flectitque rubentes 
<claud. cm. 53.10> Phoebus equos docuitque timor revocare meatus. 		
<claud. cm. 53.11> Oceanum petit Arctos inocciduique Triones 
<claud. cm. 53.12> occasum didicere pati. Tum fervida natos 
<claud. cm. 53.13> talibus hortatur genetrix ad proelia dictis: 
<claud. cm. 53.14> O pubes domitura deos, quodcumque videtis, 
<claud. cm. 53.15> pugnando dabitur; praestat victoria mundum. 		
<claud. cm. 53.16> Sentiet ille meas tandem Saturnius iras, 
<claud. cm. 53.17> cognoscet quid Terra potest, si viribus ullis 
<claud. cm. 53.17> vincor, si Cybele nobis meliora creavit. 
<claud. cm. 53.19> Cur nullus Telluris honos? Cur semper acerbis 
<claud. cm. 53.20> me damnis urgere solet? Quae forma nocendi 		
<claud. cm. 53.21> defuit? Hinc volucrem vivo sub pectore pascit 
<claud. cm. 53.22> infelix Scythica fixus convalle Prometheus; 
<claud. cm. 53.23> hinc Atlantis apex flammantia pondera fulcit 
<claud. cm. 53.24> et per canitiem glacies asperrima durat. 
<claud. cm. 53.25> Quid dicam Tityon, cuius sub vulture saevo 			
<claud. cm. 53.26> viscera nascuntur gravibus certantia poenis? 			
<claud. cm. 53.27> Sed vos, o tandem veniens exercitus ultor, 
<claud. cm. 53.28> solvite Titanas vinclis, defendite matrem. 
<claud. cm. 53.29> Sunt freta, sunt montes: nostris ne parcite membris; 
<claud. cm. 53.30> in Iovis exitium telum non esse recuso. 			
<claud. cm. 53.31> Ite, precor, miscete polum, rescindite turres 
<claud. cm. 53.32> sidereas. Rapiat fulmen sceptrumque Typhoeus; 		
<claud. cm. 53.33> Enceladi iussis mare serviat; alter habenas 
<claud. cm. 53.34> Aurorae pro Sole regat; te Delphica laurus 
<claud. cm. 53.35> stringet, Porphyrion, Cirrhaeaque templa tenebis. 		
<claud. cm. 53.36> His ubi consiliis animos elusit inanes, 
<claud. cm. 53.37> iam credunt vicisse deos mediisque revinctum 		
<claud. cm. 53.38> Neptunum traxisse fretis; hic sternere Martem 
<claud. cm. 53.39> cogitat, hic Phoebi laceros divellere crines; 
<claud. cm. 53.40> hic sibi promittit Venerem speratque Dianae 			
<claud. cm. 53.41> coniugium castamque cupit violare Minervam. 
<claud. cm. 53.42> Interea superos praenuntia convocat Iris, 
<claud. cm. 53.43> qui fluvios, qui stagna colunt, cinguntur et ipsi 		
<claud. cm. 53.44> auxilio Manes; nec te, Proserpina, longe 
<claud. cm. 53.45> umbrosae tenuere fores; rex ille silentum 			
<claud. cm. 53.46> Lethaeo vehitur curru lucemque timentes 
<claud. cm. 53.47> insolitam mirantur equi trepidoque volatu 
<claud. cm. 53.48> spissas caeruleis tenebras e naribus efflant. 
<claud. cm. 53.49> Ac, velut hostilis cum machina terruit urbem, 		
<claud. cm. 53.50> undique concurrunt arcem defendere cives, 			
<claud. cm. 53.51> haut secus omnigenis coeuntia numina turmis 
<claud. cm. 53.52> ad patris venere domos. Tum Iuppiter infit: 
<claud. cm. 53.53> O numquam peritura cohors, o debita semper 
<claud. cm. 53.54> caelo progenies, nullis obnoxia fatis, 			
<claud. cm. 53.55> cernitis ut Tellus nostrum coniuret in orbem 		
<claud. cm. 53.56> prole nova dederitque alios interrita partus? 			
<claud. cm. 53.57> Ergo quot dederit natos, tot funera matri 
<claud. cm. 53.58> reddamus. Longo maneat per saecula luctu, 
<claud. cm. 53.59> tanto pro numero paribus damnata sepulchris. 
<claud. cm. 53.60> Iam tuba nimborum sonuit, iam signa ruendi 		
<claud. cm. 53.61> his Aether, his Terra dedit, confusaque rursus 		
<claud. cm. 53.62> pro domino Natura timet. Discrimina rerum 
<claud. cm. 53.63> miscet turbo potens: nunc insula deserit aequor, 		
<claud. cm. 53.64> nunc scopuli latuere mari. Quot litora restant 
<claud. cm. 53.65> nuda! Quot antiquas mutarunt flumina ripas! 		
<claud. cm. 53.66> Hic rotat Haemoniam praeduris viribus Oeten; 
<claud. cm. 53.67> hic iuga conixus manibus Pangaea coruscat; 			
<claud. cm. 53.68> hunc armat glacialis Athos; hoc Ossa movente 
<claud. cm. 53.69> tollitur; hic Rhodopen Hebri cum fonte revellit 		
<claud. cm. 53.70> et socias truncavit aquas summaque levatus 			
<claud. cm. 53.71> rupe Giganteos umeros inrorat Enipeus: 
<claud. cm. 53.72> subsedit patulis Tellus sine culmine campis, 		
<claud. cm. 53.73> in natos divisa suos. Horrendus ubique 
<claud. cm. 53.74> it fragor et pugnae spatium discriminat aer. 
<claud. cm. 53.75> Primus terrificum Mavors non segnis in agmen 		
<claud. cm. 53.76> Odrysios impellit equos, quibus ille Gelonos 
<claud. cm. 53.77> sive Getas turbare solet: splendentior igni 
<claud. cm. 53.78> aureus ardescit clipeus, galeamque nitentes 
<claud. cm. 53.79> arrexere iubae. Tum concitus ense Pelorum 
<claud. cm. 53.80> transigit adverso, femorum qua fine volutus 			
<claud. cm. 53.81> duplex semifero conectitur ilibus anguis, 
<claud. cm. 53.82> atque uno ternas animas interficit ictu. 
<claud. cm. 53.83> Tum super insultans avidus languentia curru 
<claud. cm. 53.84> membra terit multumque rotae sparsere cruorem, 
<claud. cm. 53.85> occurrit pro fratre Mimas Lemnumque calentem, 		
<claud. cm. 53.86> cum lare Vulcani spumantibus eruit undis, 
<claud. cm. 53.86> et prope torsisset, si non Mavortia cuspis 
<claud. cm. 53.87> ante revelato cerebrum fudisset ab ore. 
<claud. cm. 53.88> Ille, viro toto moriens, serpentibus imis 
<claud. cm. 53.89> vivit adhuc stridore ferox et parte rebelli 			
<claud. cm. 53.90> victorem post fata petit. Tritonia virgo 
<claud. cm. 53.91> prosilit ostendens rutila cum Gorgone pectus; 
<claud. cm. 53.92> aspectu contenta suo non utitur hasta 
<claud. cm. 53.93> (nam satis est vidisse semel) primumque furentem 
<claud. cm. 53.94> longius in faciem saxi Pallanta reformat. 			
<claud. cm. 53.95> Ille procul subitis fixus sine vulnere nodis 
<claud. cm. 53.96> ut se letifero sensit durescere visu 
<claud. cm. 53.97> (et steterat iam paene lapis), Quo vertimur? inquit,  
<claud. cm. 53.98> Quae serpit per membra silex? Quis torpor inertem
<claud. cm. 53.99> marmorea me peste ligat?. Vix pauca locutus, 		
<claud. cm. 53.100> quod timuit, iam totus erat; saevusque Damastor, 
<claud. cm. 53.101> ad depellendos iaculum cum quaereret hostes, 
<claud. cm. 53.102> germani rigidum misit pro rupe cadaver. 
<claud. cm. 53.103> Hic vero interitum fratris miratus Echion, 
<claud. cm. 53.104> inscius auctorem dum vult temptare nocendo, 		
<claud. cm. 53.105> te, dea, respexit, solam quam cernere nulli 
<claud. cm. 53.106> bis licuit. Meruit sublata audacia poenas 
<claud. cm. 53.107> et didicit cum morte deam. Sed turbidus ira 
<claud. cm. 53.108> Palleneus, oculis aversa tuentibus atrox, 
<claud. cm. 53.109> ingreditur caecasque manus in Pallada tendit. 		
<claud. cm. 53.110> Hunc mucrone ferit dea comminus; ac simul angues 
<claud. cm. 53.111> Gorgoneo riguere gelu corpusque per unum 
<claud. cm. 53.112> pars moritur ferro, partes periere videndo. 
<claud. cm. 53.113> Ecce autem medium spiris delapsus in aequor 
<claud. cm. 53.114> Porphyrion trepidam conatur rumpere Delon,  		
<claud. cm. 53.115> scilicet ad superos ut torqueat improbus axes. 
<claud. cm. 53.116> Horruit Aegaeus; stagnantibus exilit antris 
<claud. cm. 53.117> longaevo cum patre Thetis desertaque mansit 
<claud. cm. 53.118> regia Neptuni famulis veneranda profundis. 
<claud. cm. 53.119> Exclamant placidae Cynthi de vertice Nymphae, 		
<claud. cm. 53.120> Nymphae quae rudibus Phoebum docuere sagittis 
<claud. cm. 53.121> errantes agitare feras primumque gementi 
<claud. cm. 53.122> Latonae struxere torum, cum lumina caeli 
<claud. cm. 53.123> parturiens geminis ornaret fetibus orbem. 
<claud. cm. 53.124> Implorat Paeana suum conterrita Delos 			
<claud. cm. 53.125> auxiliumque rogat: Si te gratissima fudit 
<claud. cm. 53.126> in nostros Latona sinus, succurre precanti. 
<claud. cm. 53.127> En iterum convulsa feror.

<claud. app. 1.1> Dulce malum pelago Sirenae volucresque puellae
<claud. app. 1.2> Scyllaeos inter fremitus avidamque Charybdin
<claud. app. 1.3> Musica saxa fretis habitabant: dulcia monstra
<claud. app. 1.4> Blanda pericla maris, terror quoque gratus in undis.
<claud. app. 1.5> Delatis licet huc incumberet aura carinis
<claud. app. 1.6> Implessentque sinus venti de puppe ferentes,
<claud. app. 1.7> Figebat vox una ratem. Nec tendere certum
<claud. app. 1.8> Delectabat iter reditus, otiumque iuvabat,
<claud. app. 1.9> Nec dolor ullus erat: mortem dabat ipsa voluptas.

<claud. app. 2.1> Pieridum columen, cuius Parnasia magno
<claud. app. 2.2> Numine templa sonant, Phoebe, precor, huc age laeto
<claud. app. 2.3> Tecum cuncta choro. Penetralia sancta sororum
<claud. app. 2.4> Et nova Castalios latices per rura petentem
<claud. app. 2.5> Hippocrenaeon victorem siste refotum
<claud. app. 2.6> Me famaeque. Tuam non nunc novus advena turbam
<claud. app. 2.7> Ingredior, laurusque gerens et florea sertis
<claud. app. 2.8> Tempora vincta tuis, doctorum munera vatum,
<claud. app. 2.9> Testor adhuc veteres quamvis desuetus honores.
<claud. app. 2.10> Alcides mihi carmen erit, romana Tonantis
<claud. app. 2.11> Progenies, dignus credi post viscera numen
<claud. app. 2.12> Cuique per inmensos invicti roboris aestus
<claud. app. 2.13> Nec nasci potuisse vacat: nam lucis in ipsis,
<claud. app. 2.14> Inclite, primitiis tardo vix editus ortu
<claud. app. 2.15> Fecisti de patre fidem. Sed cur mihi lentis
<claud. app. 2.16> Ludis adhuc, Cirrhaee, modis tenerumque resultans
<claud. app. 2.17> Luxuriante leves impellis pollice chordas?
<claud. app. 2.18> Pone habitum, quo molle canis, et frondis amatae
<claud. app. 2.19> Linque nemus mollique exutus tempora lauro
<claud. app. 2.20> Populea mecum carmen luctare sub umbra.
<claud. app. 2.21> Iam grave plus etiam, quam ventris tempora vellent,
<claud. app. 2.22> Alcmenam tendebat onus. Sed regia Iuno
<claud. app. 2.23> Impedit et partus prohibet nascique vetabat,
<claud. app. 2.24> Ut metus ipse deum monstret; nec vivida caeli
<claud. app. 2.25> Semina mortales norunt sentire latebras
<claud. app. 2.26> Nec possunt sufferre moras. Datur inde novercae
<claud. app. 2.27> Materies; gravibusque odiis augmenta ministrat,
<claud. app. 2.28> Quod vinci coepisse pudet. Mox improba binos
<claud. app. 2.29> In tua membra iubet, dum nasceris, ire dracones,
<claud. app. 2.30> Incumbunt celeres illi, squamosaque iussus
<claud. app. 2.31> Armat colla furor, nec, quamvis maxima tractu,
<claud. app. 2.32> Tarda tamen spiris; sequitur pars cetera pectus;
<claud. app. 2.33> Tristis Tartarea vibratur sibilus aura;
<claud. app. 2.34> Morte rubent oculi, trifidisque horrentia linguis
<claud. app. 2.35> Ora sonant, nigrumque fremens levat ira venenum.
<claud. app. 2.36> Quid nunc invictis fraudes innectere fatis,
<claud. app. 2.37> Caelicolum regina, iuvat? Cur obicis angues,
<claud. app. 2.38> Cur parvo geminos? Anne unum posse necari
<claud. app. 2.39> Iam strato Pythone times? Licet omnia mundi
<claud. app. 2.40> Monstra voces ipsamque armes serpentibus hydram,
<claud. app. 2.41> Defendet natura deum patremque probabit,
<claud. app. 2.42> Quod non vis constare, Iovem. Iamque inrita taetri
<claud. app. 2.43> Iussa parant implere angues miseroque furore
<claud. app. 2.44> In sua fata tument. Cernit tua membra petentes
<claud. app. 2.45> Horrescitque parens numenque ignara creasse
<claud. app. 2.46> Mortali pietate timet. Nil, sancta, superbae
<claud. app. 2.47> Paelicis insidias caelo modo freta tremescas,
<claud. app. 2.48> Neve haec monstra tibi faciant, Alcmena, pavorem.
<claud. app. 2.49> Sic mater potes esse dei. Iam tolle serenum
<claud. app. 2.50> Laeta animum tantoque libens haec adspice vultu,
<claud. app. 2.51> Ut deceat genuisse Iovem. Depone pavorem
<claud. app. 2.52> Indignum partu. Natum quae exemplar habebat?
<claud. app. 2.53> Cui metuis, nihil ipse timet. Nam numine recto
<claud. app. 2.54> Ridebas tu, dive, truces animosque superbos
<claud. app. 2.55> De genitore tenes, votisque aptissimus orbis
<claud. app. 2.56> Gaudebas tantum iam tum meruisse novercam:
<claud. app. 2.57> Corripis exiguis mox grandia guttura palmis
<claud. app. 2.58> Et quamvis teneri cogens in brachia pondus
<claud. app. 2.59> Corripis impressos relevans tellure dracones.
<claud. app. 2.60> Efferat aetherium, quantum volit, orbis in axem
<claud. app. 2.61> Latoidas verosque probet sua fabula divos,
<claud. app. 2.62> Quod Delo iam stare licet. Non aequa laborum
<claud. app. 2.63> Gloria, nec parili serpentes sort necarunt:
<claud. app. 2.64> Illi unum ferro; geminos et inermis et unus!
<claud. app. 2.65> His coeptis non ulla parat cunabula partus,
<claud. app. 2.66> Dive, tibi; sed cum totis iam bruma rigeret
<claud. app. 2.67> Imbribus et solidis haererent flumina lymphis,
<claud. app. 2.68> Nudum praegelidis durando firmat in undis.
<claud. app. 2.69> Utque rudes primo temptasti robore gressus,
<claud. app. 2.70> Frondosae deserta vagus penetralia silvae
<claud. app. 2.71> Secura iam matre petis telisque tremendis
<claud. app. 2.72> Ludis et aerias adducto deicis arcu
<claud. app. 2.73> Aut funda violentus aves noctemque sub astris
<claud. app. 2.74> Exigis et puram fractris bibis amnibus undam.
<claud. app. 2.75> Inmanem interea Nemeae per lustra leonem
<claud. app. 2.76> Ipsa Chimaeraea cretum de gente noverca
<claud. app. 2.77> In tua depastis armabat vota iuvencis,
<claud. app. 2.78> Augebatque fero vires rabiemque iuvabat
<claud. app. 2.79> Naturam minus esse putans. Quantaque virorum
<claud. app. 2.80> Funera, quam multos stravit cum dentibus apros!
<claud. app. 2.81> Non illum magnae viduatis moenibus urbes
<claud. app. 2.82> Armorum fregere minis, Martique domando
<claud. app. 2.83> Adsuetas morsu fudit graviore catervas.
<claud. app. 2.84> Hunc gravis Eurystheus (nam te, quo cuncta levares,
<claud. app. 2.85> Imperium duri voluit sufferre tyranni
<claud. app. 2.86> Sic mundo Fortuna favens), hunc sternere leto
<claud. app. 2.87> Imperat. Tum (nullum virtus reticenda per aevum
<claud. app. 2.88> Dignaque sidereos post membra intrare recessus!)
<claud. app. 2.89> Posse mori quam vile putas! Namque impiger ultro
<claud. app. 2.90> Vadis inmensae scrutatus invia silvae;
<claud. app. 2.91> In nova sanguineos armantem vulnera rictus
<claud. app. 2.92> (Admonita feritate iubas visuque cruentus
<claud. app. 2.93> Excussis movet arma toris dubiumquue residens
<claud. app. 2.94> Infremit) invadis trepidum solisque lacertis
<claud. app. 2.95> Grandia corripiens eluso guttura morsu
<claud. app. 2.96> Imbellem fractis prosternis faucibus hostem;
<claud. app. 2.97> Quin et flavicomis radiantia tergora villis
<claud. app. 2.98> Ceu spolium fuso victor rapis. Emicat omnis
<claud. app. 2.99> In laudes mox turba tuas longoque relicta
<claud. app. 2.100> Currit in arva metu. Iuvat ire et libera rura
<claud. app. 2.101> Defensosque videre locos silvamque iuvencis
<claud. app. 2.102> Iam facilem et nulli resonantes fletibus agros.
<claud. app. 2.103> Maenalium petis inde nemus fletamque colonis
<claud. app. 2.104> Arcadiam et raro steriles iam robore silvas.
<claud. app. 2.105> Namque hic inmensa membrorum mole cruentus
<claud. app. 2.106> Indomitus regnabat aper soloque tremendus
<claud. app. 2.107> Corpore lunatis fundebat dentibus ornos
<claud. app. 2.108> Sternebatque suis lugentia rura colonis.
<claud. app. 2.109> Horrebant rigidis nigrantia corpora saetis,
<claud. app. 2.110> Duratosque armos scopulis totosque per artus
<claud. app. 2.111> Difficilis potuisse mori. Non spicula in illum
<claud. app. 2.112> Nodosumve rapis gravato pondere robur.
<claud. app. 2.113> Armati viduatur honos; nec vulnera virtus
<claud. app. 2.114> Exemplo tibi facta timet. Iamque arripis ultro
<claud. app. 2.115> Spumantem cogisque diem sufferre tuendo
<claud. app. 2.116> Atque supinando mirantem lumina vinctum
<claud. app. 2.117> Argolici victor portas sub tecta tyranni.
<claud. app. 2.118> Fama celer toto victorem sparserat orbe,
<claud. app. 2.119> Auxiliumque dei poscebat Creta crudeli
<claud. app. 2.120> Victa malo. Taurus medio nam sidere lunae
<claud. app. 2.121> Progenitus Dictaea Iovis possederat arva.
<claud. app. 2.122> Fulmen ab ore venit, flammisque furentibus ardet
<claud. app. 2.123> Spiritus, et terram non caeli flamma perurit,
<claud. app. 2.124> Sed flatus monstri: dempto iam Siria cessent
<claud. app. 2.125> Sidere solque, licet glaciali frigore victor,
<claud. app. 2.126> Abstrusum mundo claudat iubar, aurea condens
<claud. app. 2.127> Lumina, et ignifluo stupefactus in orbe tepescat!
<claud. app. 2.128> Aestus habet Cretam. Pereunt silvaque lacusque
<claud. app. 2.129> Graminaque et fontes sacri, montesque perurit
<claud. app. 2.130> Flamma ferox. Idam superis spectantibus ignis
<claud. app. 2.131> Dissipat, et magno cunabula grata Tonanti
<claud. app. 2.132> Igne suo monstrum, si fas est dicere, vincit.
<claud. app. 2.133> Tandem fama celer Dictaea ad litora magnum
<claud. app. 2.134> Duxerat Alciden: cum taurum dira minantem
<claud. app. 2.135> Accipit et saevum cornu flammasque vomentem
<claud. app. 2.136> Corripit atque artus constringens fortibus ulnis
<claud. app. 2.137> Ignifluos flatus animamque in pectore clausit.

<claud. app. 3.1> Nectareo muro dulces cinguntur harenae.

<claud. app. 4.1> Stamine resplendens et mira textilis arte
<claud. app. 4.2> Balteus alipedis regia terga ligat
<claud. app. 4.3> Quem decus Eoo fratri pignusque propinqui
<claud. app. 4.4> Sanguinis Hesperio misit ab orbe soror.
<claud. app. 4.5> Hoc latus astringi velox optaret Arion,
<claud. app. 4.6> Hoc proprium vellet cingere Castor equum.

<claud. app. 5.1> In primis te, sponse, precor: patiare canentem;
<claud. app. 5.2> Teque, puella, magis: tacito mihi carmine parcas.
<claud. app. 5.3> Scimus enim, scimus vobis nunc carmina nostra
<claud. app. 5.4> Doctiloquique etiam linguam solidare Maronis.
<claud. app. 5.5> Sed breviter strictimque duos dicemus amantes,
<claud. app. 5.6> Materia atque licet plus quaerat, pauca loquemur.
<claud. app. 5.7> Principio generis simili vos stirpe creatos
<claud. app. 5.8> Florenti Florique patris sat nomina prodent.
<claud. app. 5.9> Matribus et pariter respondet fetus uterque:
<claud. app. 5.10> Nam decuit Mariam sapientem fundere natam
<claud. app. 5.11> Calliopenque simul iuvenem proferre togatum.
<claud. app. 5.12> O similes multumque pares! Te prima iuventus
<claud. app. 5.13> Insignem vegetumque tenet; nam nuper opertus
<claud. app. 5.14> Flore genas plenaque decens lanugine malas
<claud. app. 5.15> Mollia votifero dempsisti vellera ferro.
<claud. app. 5.16> Egregio fulges cultu totusque decorus,
<claud. app. 5.17> Ex facie mores patriamque ex nomine pandens:
<claud. app. 5.18> Nam quae primates quondam genuere Latinos
<claud. app. 5.19> Antiquaeque urbi proprium tribuere vocamen,
<claud. app. 5.20> Dant tibi, Laurenti, Laurentes nomina Nymphae.
<claud. app. 5.21> Quid memorem mores iuvenili in corde seniles
<claud. app. 5.22> Atque Ithacum ingenium Romana fervere lingua?
<claud. app. 5.23> Tu fora, tu leges celebras sanctumque tribunal
<claud. app. 5.24> Promptaque impavidus tu suetus dicere dextra.
<claud. app. 5.25> Te insontes palmam semper tenuere patrono,
<claud. app. 5.26> Te contra adstantem semper timuere nocentes.
<claud. app. 5.27> Prorsus habes iuvenis totum quod Tullius auctor
<claud. app. 5.28> Causidicos retinere iubet: nam, fultus utroque,
<claud. app. 5.29> Vir bonus es nimium, fandi pariterque peritus.
<claud. app. 5.30> Ad te nunc breviter (nam sic te velle putamus)
<claud. app. 5.31> Verba puella, feram, pulchro formosa colore.
<claud. app. 5.32> Lilia ceu niteant rutilis commixta rosetis,
<claud. app. 5.33> Sic rubor et candor pingunt tibi florida vultus.
<claud. app. 5.34> Denique miramur quod colla monilia gestant.
<claud. app. 5.35> Ex umeris frustra phaleras imponis eburnis.
<claud. app. 5.36> Non tibi nam gemmae, sed tu das lumina gemmis
<claud. app. 5.37> Atque alias comit, per te componitur aurum.
<claud. app. 5.38> Ipsa loqui, scriptique tenax veloxque legendi,
<claud. app. 5.39> Scis tamquam talis fueris praesaga mariti
<claud. app. 5.40> Et Musea tuis insedit cura medullis.
<claud. app. 5.41> Nec minus in propriis studium: nam vellera lanae
<claud. app. 5.42> Textilibus calathis semper tractare perita
<claud. app. 5.43> Inque  globos teretes coeuntia volvere pensa
<claud. app. 5.44> Compositas tenui suspendis stamine telas,
<claud. app. 5.45> Quas cum multiplici frenarint licia gressu
<claud. app. 5.46> Traxeris et digitias cum mollia fila gemellis,
<claud. app. 5.47> Serica Arachneo densentur pectine texta
<claud. app. 5.48> Subtilisque seges radio stridente resultat.
<claud. app. 5.49> Sed iam sufficiat de magnis pauca locutum,
<claud. app. 5.50> Nec sinit hoc tempus, totas nunc pandere laudes.
<claud. app. 5.51> Quin magis, o pueri, vosque exaudite, puellae,
<claud. app. 5.52> Quas optare pares thalamos taedasque iugales
<claud. app. 5.53> Sensibus ex imis suspiria ducta fatentur!
<claud. app. 5.54> Consertas prensate manus magnumque per orbem
<claud. app. 5.55> Dextra liget laevam. Festos celebrate hymenaeos
<claud. app. 5.56> Ac, modulante melos pariter caesoque pavinto,
<claud. app. 5.57> Cum pede vox resonet: persultent atria larga,
<claud. app. 5.58> Quae virides cingunt hederae laurique coronant
<claud. app. 5.59> Votigerique ignes, stellantia lumina, complent.
<claud. app. 5.60> Tympana, chorda simul symphonia, tibia, buxus
<claud. app. 5.61> Cymbala, bombylium cornus, aes, fistula, sistrum,
<claud. app. 5.62> Quaeque per aeratas inspirant carmina voces,
<claud. app. 5.63> Umida folligenis exclament organa ventis.
<claud. app. 5.64> Surge age iam iuvenis: dextram complectere sponsae!
<claud. app. 5.65> Tuque puella caput niveo velamine tecta
<claud. app. 5.66> Non cunctante gradu gressum comitare mariti.
<claud. app. 5.67> Teque etiam paucis moneamus, pronuba, verbis.
<claud. app. 5.68> Cum fuerit ventum ad thalamos primumque cubile,
<claud. app. 5.69> Sit tibi cura vigens innoxia reddere membra
<claud. app. 5.70> Virginis, ut totum, quod possit laedere, demas.
<claud. app. 5.71> Nullum sit capiti quo crinis comitur aurum
<claud. app. 5.72> Nec collo maneant, nisi quae sunt levia, fila
<claud. app. 5.73> Anulus et digitis tollatur mollibus asper
<claud. app. 5.74> Ac niveos auro propera spoliare lacertos,
<claud. app. 5.75> Ne, dum par ludunt atque oscula dulcia iactant
<claud. app. 5.76> Exercentque toris Veneris luctamen anhelum
<claud. app. 5.77> Cuncta per amplexus foedentur membra mariti
<claud. app. 5.78> Atque invita viri maculet quae diligit ora.
<claud. app. 5.79> Ite pares tandemque toro recubate potiti.
<claud. app. 5.80> Mellea tunc roseis haerescant basia labris
<claud. app. 5.81> Et compressa suis sudet per pectora membris
<claud. app. 5.82> Per niveosque umeros collumque per osque marita:
<claud. app. 5.83> Dextera cervicem roseam subiecta retentet
<claud. app. 5.84> Turgentesque simul constringat laeva papillas.
<claud. app. 5.85> Vivite felices quam longaque carpiet saecla.
<claud. app. 5.86> Vivite concordes, donec premat una senectus
<claud. app. 5.87> Ambo et vestra habeant natorum vota nepotes.

<claud. app. 6.1> Lenaee vitisator Bromie Semeleie Bacche
<claud. app. 6.2> Thyrsitenens bimater trieterice Nysie Liber,
<claud. app. 6.3> Flos Ariadnaee, Corybantice, laete Thyoneu,
<claud. app. 6.4> Da reditum nobis: sic totis dulcia rivis
<claud. app. 6.5> Musta fluant spumetque cavis vindemia labris.

<claud. app. 7.1> Mars pater armorum fortissime belligerator,
<claud. app. 7.2> Esto volens mitis facilis deus, esto benignus:
<claud. app. 7.3> Sic tibi post pugnas et pastos saguine campos
<claud. app. 7.4> Amplexus tribuat vinclis secura Cythere.
<claud. app. 7.5> Tu crista galeaque rubes, tu pulcher in aere;
<claud. app. 7.6> Incutis e vultu radiantia lumina ferro.
<claud. app. 7.7> Te thorax galeaque tegunt, non quo tibi terror
<claud. app. 7.8> Hostilis subeat, sed quod decor exit ab armis.
<claud. app. 7.9> Tu cum pulsatum clipei concusseris orbem,
<claud. app. 7.10> Inmugit mundus, tellus tremit, aequora cedunt.
<claud. app. 7.11> Da nobis reditum. Patriam repetamus ovantes:
<claud. app. 7.12> Sic tibi lascivae celebrentur in urbe kalendae.

<claud. app. 8.1> Iuno poli domina, cui vincla iugalia curae,
<claud. app. 8.2> Supremi caeli regis coniunxque sororque,
<claud. app. 8.3> Da reditum nobis: sic regnum transeat orbis.....

<claud. app. 9.1> Utraque fecundo nutritur belua Nilo,
<claud. app. 9.2> Quaeque vorat morsu quaeque sub ore fremit.

<cauad. app. 10.1> Mensa coloratis aquilae sinuatur in alis,
<claud. app. 10.2> Quam floris distinguit honos, similisque figura
<claud. app. 10.3> Texitur: implumem mentitur gemma volatum.

<claud. app. 11.1> Isi, o fruge nova quae nunc dignata videri
<claud. app. 11.2> Plena nec ad Cereris munera poscis opem
<claud. app. 11.3> (Nam tu nostra dea es nec te deus ipse tacendi
<claud. app. 11.4> Abnegat expertus, quis tua vela ferat;
<claud. app. 11.5> Namque tibi Zephyrus favet ac Cyllenius ales):
<claud. app. 11.6> Ne nostra referas de regione pedem.

<claud. app. 12.1> Qui splendere cupis claro tenuique lavacro,
<claud. app. 12.2> Pontica succedas  in balnea nobilis undae,
<claud. app. 12.3> Quam nec Alexandri mater sub sole cadenti
<claud. app. 12.4> Emeruit, non si varia se aspergine Gai
<claud. app. 12.5> Effundat per aperta latex e sedibus imis
<claud. app. 12.6> Cum Syrio unguento, semper cui roscidus umor.
<claud. app. 12.7> Hic femora et suras et brachia molliter ambit
<claud. app. 12.8> Et rigat in pluviam sensimque ad colla resultans
<claud. app. 12.9> Tangit odore levi et grato spiramine nares
<claud. app. 12.10> Lenis et externas admittere nescius artes.
<claud. app. 12.11> Huc ades o Florens et festa luce relaxa
<claud. app. 12.12> Mentis onus nebulasque fuga, quae frontis honorem....

<claud. app. 13.1> Non tibi vina placent, o insanabilis hospes?
<claud. app. 13.2> Nec mens est Thebana tibi, licet aggere celso
<claud. app. 13.3> Dircaeae rupis dicas fluxisse parentes?
<claud. app. 13.4> Vertice de Nysae per rura et nostra Lyaeus
<claud. app. 13.5> Transiit implevitque  vias nigrantibus uvis.
<claud. app. 13.6> Musta siti posuit pater, et non tempore ab illo
<claud. app. 13.7> Desierant haec sacra coli vatumque sonoro
<claud. app. 13.8> Carmine Mincius et strepuit circumsita ripa
<claud. app. 13.9> Fluminis Etrusci quem non aequabit Orontes.

<claud. app. 14.1> Forte erat Aurorae tempus Solisque quadriga
<claud. app. 14.2> Fecerat et ventum et sonitum per nobile marmor
<claud. app. 14.3> Astantis pueri, cum te, mea bella Cythere,
<claud. app. 14.4> Aspicio venientem et tu mea limina grato
<claud. app. 14.5> Introitu dignata rosas et lenis amomi
<claud. app. 14.6> Delicias miras tecum allicis, unde secutae
<claud. app. 14.7> Palladis et frondes nulliusque inscia laurus.
<claud. app. 14.8> Atria nostra virent, et agunt in limine primo
<claud. app. 14.9> Radicem platani; ad portam venit arbutus ipsam.
<claud. app. 14.10> Felix multa arbos, imitans miracula Pindi
<claud. app. 14.11> Quae non delebit livor nec sera vetustas.
<claud. app. 14.12> O iucunda nimis, tenui quae visa poetae,
<claud. app. 14.13> Dum credis vitium non auscultare Camenis
<claud. app. 14.14> Flora venit. Quae Flora? Dea. An de gente Latina?
<claud. app. 14.15> Non reor; at Chloris dicta per arva fuit.
<claud. app. 14.16> Huius in adventum radiant de nocte lucernae;
<claud. app. 14.17> Nam nitet atque hilarat lumine cuncta suo.
<claud. app. 14.18> Cerea materies apibus debetur, apisque
<claud. app. 14.19> Floribus atque hortis sit, precor, aequa meis
<claud. app. 14.20> Non, ut mel rapiam, cuius non tangor amore,
<claud. app. 14.21> Sed cera in talem fiat ut alba diem.

<claud. app. 15.1> Proles vera dei cunctisque antiquior annis,
<claud. app. 15.2> Nunc genitus, qui semper eras, lucisque repertor
<claud. app. 15.3> Ante tuae matrisque parens; quem misit ab astris
<claud. app. 15.4> Aequaevus genitor verbumque in semina fusum
<claud. app. 15.5> Virgineos habitare sinus et corporis arti
<claud. app. 15.6> Iussit inire vias  parvaque in sede morari,
<claud. app. 15.7> Quem sedes non ulla capit; qui lumine primo
<claud. app. 15.8> Vidisti quidquid mundo nascente crearas;
<claud. app. 15.9> Ipse opifex, opus ipse tui, dignatus iniquas
<claud. app. 15.10> Aetatis sentire vices et corporis huius
<claud. app. 15.11> Dissimiles perferre modos hominemque subire
<claud. app. 15.12> Ut possis monstrare deum, ne lubricus error
<claud. app. 15.13> Et decepta diu varii sollertia mundi
<claud. app. 15.14> Pectora tam multis sineret mortalia saeclis
<claud. app. 15.15> Auctorem nescire suum: Te conscia partus
<claud. app. 15.16> Mater et attoniti pecudum sensere timores.
<claud. app. 15.17> Te nova sollicito lustrantes sidera visu
<claud. app. 15.18> In caelo videre prius, lumenque secuti
<claud. app. 15.19> Invenere magi. Tu noxia pectora solvis
<claud. app. 15.20> Elapsasque animas in corpora functa reducis
<claud. app. 15.21> Et vitam remeare iubes. Tu lege recepti
<claud. app. 15.22> Muneris ad Manes penetras mortisque latebras
<claud. app. 15.23> Immortalis adis. Nasci tibi non fuit uni
<claud. app. 15.24> Principium finisque mori, sed nocte refusa
<claud. app. 15.25> In caelum patremque redis rursusque perenni
<claud. app. 15.26> Ordine purgatis adimis contagia terris.
<claud. app. 15.27> Tu solus patrisque comes, tu spiritus insons
<claud. app. 15.28> Et toties unus triplicique in nomine simplex.
<claud. app. 15.29> Quid, nisi pro cunctis, aliud qui credere possit
<claud. app. 15.30> Te potuisse mori, poteras qui reddere vitam?

<claud. app. 20.1> Angelus alloquitur Mariam, quo praescia verbo
<claud. app. 20.2> Concipiat salva virginitate deum.
<claud. app. 20.3> Dant tibi Chaldaei praenuntia munera reges:
<claud. app. 20.4> Myrrham homo, rex aurum, suscipe tura deus.
<claud. app. 20.5> Permutat lymphas in vina liquentia Christus,
<claud. app. 20.6> Quo primum facto se probat esse deum.
<claud. app. 20.7> Quinque explent panes, pisces duo milia quinque
<claud. app. 20.8> Et deus ex parvo plus superesse iubet.
<claud. app. 20.9> Editus ex utero caecus nova lumina sentit
<claud. app. 20.10> Et stupet ignotum se meruisse diem.
<claud. app. 20.11> Lazarus e tumulo Christo inclamante resurgit
<claud. app. 20.12> Et durae mortis lex resoluta perit.
<claud. app. 20.13> Nutantem quatit unda Petrum, cui Christus in alto
<claud. app. 20.14> Et dextra gressus firmat et ore fidem.
<claud. app. 20.15> Exanguis Christi contingit femina vestem:
<claud. app. 20.16> Stat cruor in venis, fit medicina fides.
<claud. app. 20.17> Iussus post multos graditur paralyticus annos
<claud. app. 20.18> (Mirandum) lectus portitor ipse sui.

<claud. app. 21.1> Marcus amans puerum natum mentitur amare
<claud. app. 21.2> Vultque pater dici nescius esse pater
<claud. app. 21.3> Et pietate nefas et amorem velat amore.
<claud. app. 21.4> Se pietas umbram criminis esse dolet.
<claud. app. 21.5> 'Nate' dies audit, nox et torus audit 'amice',
<claud. app. 21.6> Et pro temporibus nomina mutat ei.
<claud. app. 21.7> Stulte, quid ignaro non dicit Cynthia fratri?
<claud. app. 21.8> Ne credas nocti digna latere diem!
<claud. app. 21.9> Qui pater est, huic filius est. A lumine primo
<claud. app. 21.10> Filius a thalamis incipit esse puer.
