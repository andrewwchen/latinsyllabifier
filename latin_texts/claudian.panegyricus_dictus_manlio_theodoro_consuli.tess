<claud. mall. theo. praef.1> Audebisne, precor, tantae subiecta catervae,
<claud. mall. theo. praef.2> inter tot proceres, nostra Thalia, loqui?
<claud. mall. theo. praef.3> nec te fama vetat, vero quam Celsius auctam
<claud. mall. theo. praef.4> vel servasse labor vel minuisse pudor?
<claud. mall. theo. praef.5> an tibi continuis crevit fiducia castris
<claud. mall. theo. praef.6> totaque iam vatis pectora miles habet?
<claud. mall. theo. praef.7> culmina Romani maiestatemque senatus
<claud. mall. theo. praef.8> et, quibus exultat Gallia, cerne viros.
<claud. mall. theo. praef.9> omnibus audimur terris mundique per aures
<claud. mall. theo. praef.10> ibimus. ah nimius consulis urget amor!
<claud. mall. theo. praef.11> Iuppiter, ut perhibent, spatium cum discere vellet
<claud. mall. theo. praef.12> naturae regni nescius ipse sui,
<claud. mall. theo. praef.13> armigeros utrimque duos aequalibus alis
<claud. mall. theo. praef.14> misit ab Eois Occiduisque plagis.
<claud. mall. theo. praef.15> Parnasus geminos fertur iunxisse volatus;
<claud. mall. theo. praef.16> contulit alternas Pythius axis aves.
<claud. mall. theo. praef.17> Princeps non aquilis terras cognoscere curat;
<claud. mall. theo. praef.18> certius in vobis aestimat imperium.
<claud. mall. theo. praef.19> hoc ego concilio collectum metior orbem;
<claud. mall. theo. praef.20> hoc video coetu quidquid ubique micat.
<claud. mall. theo. 1> Ipsa quidem Virtus pretium sibi, solaque late
<claud. mall. theo. 2> Fortunae secura nitet nec fascibus ullis
<claud. mall. theo. 3> erigitur plausuve petit clarescere vulgi.
<claud. mall. theo. 4> nil opis externae cupiens, nil indiga laudis,
<claud. mall. theo. 5> divitiis animosa suis inmotaque cunctis
<claud. mall. theo. 6> casibus ex alta mortalia despicit arce.
<claud. mall. theo. 7> attamen invitam blande vestigat et ultro
<claud. mall. theo. 8> ambit honor: docuit totiens a rure profectus
<claud. mall. theo. 9> lictor et in mediis consul quaesitus aratris.
<claud. mall. theo. 10> te quoque naturae sacris mundique vacantem,
<claud. mall. theo. 11> emeritum pridem desudatisque remotum
<claud. mall. theo. 12> iudiciis eadem rursum complexa potestas
<claud. mall. theo. 13> evehit et reducem notis imponit habenis.
<claud. mall. theo. 14> accedunt trabeae: nil iam, Theodore, relictum,
<claud. mall. theo. 15> quo virtus animo crescat vel splendor honori.1
<claud. mall. theo. 16> culmen utrumque tenes: talem te protinus anni
<claud. mall. theo. 17> formavere rudes, et dignum vita curuli
<claud. mall. theo. 18> traxit iter primaeque senes cessere iuventae.
<claud. mall. theo. 19> iam tum canities animi, iam dulce loquendi
<claud. mall. theo. 20> pondus et attonitas sermo qui duceret aures,
<claud. mall. theo. 21> mox undare foro victrix opulentia linguae
<claud. mall. theo. 22> tutarique reos. ipsa haec amplissima sedes
<claud. mall. theo. 23> orantem stupuit, bis laudatura regentem.
<claud. mall. theo. 24> hinc te pars Libyae moderantem iura probavit,
<claud. mall. theo. 25> quae nunc tota probat; longi sed pignus amoris
<claud. mall. theo. 26> exiguae peperere morae populumque clientem
<claud. mall. theo. 27> publica mansuris testantur vocibus aera.
<claud. mall. theo. 28> inde tibi Macetum tellus et credita Pellae
<claud. mall. theo. 29> moenia, quae famulus quondam ditavit Hydaspes;
<claud. mall. theo. 30> tantaque commissae revocasti gaudia genti
<claud. mall. theo. 31> mitibus arbitriis, quantum bellante Philippo
<claud. mall. theo. 32> floruit aut nigri cecidit cum regia Pori.
<claud. mall. theo. 33> Sed non ulterius te praebuit urbibus aula:
<claud. mall. theo. 34> maluit esse suum; terris edicta daturus,
<claud. mall. theo. 35> supplicibus responsa venis. oracula regis
<claud. mall. theo. 36> eloquio crevere tuo, nec dignius umquam
<claud. mall. theo. 37> maiestas meminit sese Romana locutam.
<claud. mall. theo. 38> hinc sacrae mandantur opes orbisque tributa
<claud. mall. theo. 39> possessi, quidquid fluviis evolvitur auri,
<claud. mall. theo. 40> quidquid luce procul venas rimata sequaces
<claud. mall. theo. 41> abdita pallentis fodit sollertia Bessi.
<claud. mall. theo. 42> Ac velut expertus 1 lentandis navita tonsis
<claud. mall. theo. 43> praeficitur lateri custos; hinc ardua prorae
<claud. mall. theo. 44> temperat et fluctus tempestatesque futuras
<claud. mall. theo. 45> edocet; adsiduo cum Dorida vicerit usu,
<claud. mall. theo. 46> iam clavum totamque subit torquere carinam:
<claud. mall. theo. 47> sic cum clara diu mentis documenta dedisses,
<claud. mall. theo. 48> non te parte sui, sed in omni corpore sumpsit
<claud. mall. theo. 49> imperium cunctaque dedit tellure regendos
<claud. mall. theo. 50> rectores. Hispana tibi Germanaque Tethys
<claud. mall. theo. 51> paruit et nostro diducta Britannia mundo,
<claud. mall. theo. 52> diversoque tuas coluerunt gurgite voces
<claud. mall. theo. 53> lentus Arar Rhodanusque ferox et dives Hiberus.
<claud. mall. theo. 54> o quotiens doluit Rhenus, qua barbarus ibat,
<claud. mall. theo. 55> quod te non geminis frueretur iudice ripis!
<claud. mall. theo. 56> unius fit cura viri, quodcumque rubescit
<claud. mall. theo. 57> occasu, quodcumque dies devexior ambit.
<claud. mall. theo. 58> Tam celer adsiduos explevit cursus honores;
<claud. mall. theo. 59> una potestatum spatiis interfuit aetas
<claud. mall. theo. 60> totque gradus fati iuvenilibus intulit annis.
<claud. mall. theo. 61> Postquam parta quies et summum nacta cacumen
<claud. mall. theo. 62> iam secura petit privatum gloria portum,
<claud. mall. theo. 63> ingenii redeunt fructus aliique labores,
<claud. mall. theo. 64> et vitae pars nulla perit: quodcumque recedit
<claud. mall. theo. 65> litibus, incumbit studiis, animusque vicissim
<claud. mall. theo. 66> aut curam imponit populis aut otia Musis.
<claud. mall. theo. 67> omnia Cecropiae relegis secreta senectae
<claud. mall. theo. 68> discutiens, quid quisque novum mandaverit aevo
<claud. mall. theo. 69> quantaque diversae producant agmina sectae.
<claud. mall. theo. 70> Namque aliis princeps rerum disponitur aer;
<claud. mall. theo. 71> hic confidit aquis; hic procreat omnia flammis.
<claud. mall. theo. 72> alter in Aetnaeas casurus sponte favillas
<claud. mall. theo. 73> dispergit revocatque deum rursusque receptis
<claud. mall. theo. 74> nectit amicitiis quidquid discordia solvit.
<claud. mall. theo. 75> corporis hic damnat sensus verumque videri
<claud. mall. theo. 76> pernegat. hic semper lapsurae pondera terrae
<claud. mall. theo. 77> conatur rapido caeli fulcire rotatu
<claud. mall. theo. 78> accenditque diem praerupti turbine saxi.
<claud. mall. theo. 79> ille ferox unoque tegi non passus Olympo
<claud. mall. theo. 80> inmensum per inane volat finemque perosus
<claud. mall. theo. 81> parturit innumeros angusto pectore mundos.
<claud. mall. theo. 82> hi vaga collidunt caecis primordia plagis.
<claud. mall. theo. 83> numina constituunt alii casusque relegant.
<claud. mall. theo. 84> Graiorum obscuras Romanis floribus artes
<claud. mall. theo. 85> inradias, vicibus gratis formare loquentes
<claud. mall. theo. 86> suetus et alterno verum contexere nodo.
<claud. mall. theo. 87> quidquid Socratico manavit ab ordine, quidquid
<claud. mall. theo. 88> docta Cleantheae sonuerunt atria turbae,
<claud. mall. theo. 89> inventum quodcumque tuo, Chrysippe, recessu,
<claud. mall. theo. 90> quidquid Democritus risit dixitque tacendo
<claud. mall. theo. 91> Pythagoras, uno se pectore cuncta vetustas
<claud. mall. theo. 92> condidit et maior collectis viribus exit,
<claud. mall. theo. 93> ornantur veteres et nobiliore magistro
<claud. mall. theo. 94> in Latium spretis Academia migrat Athenis,
<claud. mall. theo. 95> ut tandem propius discat, quo fine beatum
<claud. mall. theo. 96> dirigitur, quae norma boni, qui limes honesti;
<claud. mall. theo. 97> quaenam membra sui virtus divisa domandis
<claud. mall. theo. 98> obiectet vitiis; quae pars iniusta recidat,
<claud. mall. theo. 99> quae vincat ratione metus, quae frenet amores;
<claud. mall. theo. 100> aut quotiens elementa doces semperque fluentis
<claud. mall. theo. 101> materiae causas: quae vis animaverit astra
<claud. mall. theo. 102> impuleritque choros; quo vivat machina motu;
<claud. mall. theo. 103> sidera cur septem retro nitantur in ortus
<claud. mall. theo. 104> obluctata polo; variisne meatibus idem
<claud. mall. theo. 105> arbiter an geminae convertant aethera mentes;
<claud. mall. theo. 106> sitne color proprius rerum, lucisne repulsu
<claud. mall. theo. 107> eludant aciem; tumidos quae luna recursus
<claud. mall. theo. 108> nutriat Oceani; quo fracta tonitrua vento,
<claud. mall. theo. 109> quis trahat imbriferas nubes, quo saxa creentur
<claud. mall. theo. 110> grandinis; unde rigor nivibus; quae flamma per auras
<claud. mall. theo. 111> excutiat rutilos tractus aut fulmina velox
<claud. mall. theo. 112> torqueat aut tristem figat crinita cometem.
<claud. mall. theo. 113> Iam tibi compositam fundaverat ancora puppim,
<claud. mall. theo. 114> telluris iam certus eras; fecunda placebant
<claud. mall. theo. 115> otia; nascentes ibant in saecula libri:
<claud. mall. theo. 116> cum subito liquida cessantem vidit ab aethra
<claud. mall. theo. 117> Iustitia et tanto viduatas iudice leges,
<claud. mall. theo. 118> continuo frontem limbo velata pudicam
<claud. mall. theo. 119> deserit Autumni portas, qua vergit in Austrum
<claud. mall. theo. 120> Signifer et noctis reparant dispendia Chelae.
<claud. mall. theo. 121> pax avibus, quacumque volat, rabiemque frementes
<claud. mall. theo. 122> deposuere ferae; laetatur terra reverso
<claud. mall. theo. 123> numine, quod prisci post tempora perdidit auri.
<claud. mall. theo. 124> ilia per occultum Ligurum se moenibus infert
<claud. mall. theo. 125> et castos levibus plantis ingressa penates
<claud. mall. theo. 126> invenit aetherios signantem pulvere cursus,
<claud. mall. theo. 127> quos pia sollicito deprendit pollice Memphis:
<claud. mall. theo. 128> quae moveant momenta polum, quam certus in astris
<claud. mall. theo. 129> error, quis tenebras solis causisque meantem
<claud. mall. theo. 130> defectum indicat numerus, quae linea Phoeben
<claud. mall. theo. 131> damnet et excluso pallentem fratre relinquat.
<claud. mall. theo. 132> ut procul adspexit fulgentia Virginis ora
<claud. mall. theo. 133> cognovitque deam, vultus veneratus amicos
<claud. mall. theo. 134> occurrit scriptaeque notas confundit harenae.
<claud. mall. theo. 135> Tum sic diva prior:   Manli, sincera bonorum
<claud. mall. theo. 136> congeries, in quo veteris vestigia recti
<claud. mall. theo. 137> et ductos video mores meliore metallo:
<claud. mall. theo. 138> iam satis indultum studiis, Musaeque tot annos
<claud. mall. theo. 139> eripuere mihi. pridem te iura reposcunt:
<claud. mall. theo. 140> adgredere et nostro rursum te redde labori
<claud. mall. theo. 141> nec tibi sufficiat transmissae gloria vitae.
<claud. mall. theo. 142> humanum curare genus quis terminus umquam
<claud. mall. theo. 143> praescripsit? nullas recipit prudentia metas.
<claud. mall. theo. 144> adde quod haec multis potuit contingere sedes,
<claud. mall. theo. 145> sed meriti tantum redeunt actusque priores
<claud. mall. theo. 146> commendat repetitus honos, virtusque reducit
<claud. mall. theo. 147> quos fortuna legit.1 melius magnoque petendum
<claud. mall. theo. 148> credis in abstrusa rerum ratione morari?
<claud. mall. theo. 149> scilicet ilia tui patriam praecepta Platonis
<claud. mall. theo. 150> erexere magis, quam qui responsa secutus
<claud. mall. theo. 151> obruit Eoas classes urbemque carinis
<claud. mall. theo. 152> vexit et arsuras Medo subduxit Athenas?
<claud. mall. theo. 153> Spartanis potuit robur praestare Lycurgus
<claud. mall. theo. 154> matribus et sexum leges vicere severae
<claud. mall. theo. 155> civibus et vetitis ignavo credere muro
<claud. mall. theo. 156> tutius obiecit nudam Lacedaemona bellis:
<claud. mall. theo. 157> at non Pythagorae monitus annique silentes
<claud. mall. theo. 158> famosum Oebalii luxum pressere Tarenti.
<claud. mall. theo. 159> Quis vero insignem tanto sub principe curam
<claud. mall. theo. 160> respuat? aut quando meritis maiora patebunt
<claud. mall. theo. 161> praemia? quis demens adeo qui iungere sensus
<claud. mall. theo. 162> cum Stilichone neget? similem quae protulit aetas
<claud. mall. theo. 163> consilio vel Marte virum? nunc Brutus amaret
<claud. mall. theo. 164> vivere sub regno, tali succumberet aulae
<claud. mall. theo. 165> Fabricius, cuperent ipsi servire Catones.
<claud. mall. theo. 166> nonne vides, ut nostra soror Clementia tristes
<claud. mall. theo. 167> obtundat gladios fratresque amplexa serenos
<claud. mall. theo. 168> adsurgat Pietas, fractis ut lugeat armis
<claud. mall. theo. 169> Perfidia et laceris morientes crinibus hydri
<claud. mall. theo. 170> lambant invalido Furiarum vincla veneno?
<claud. mall. theo. 171> exultat cum Pace Fides, iam sidera cunctae
<claud. mall. theo. 172> liquimus et placidas inter discurrimus urbes.
<claud. mall. theo. 173> nobiscum, Theodore, redi. ”  Subit ille loquentem
<claud. mall. theo. 174> talibus: agrestem dudum me, diva, reverti
<claud. mall. theo. 175> cogis et infectum longi rubigine ruris
<claud. mall. theo. 176> ad tua signa vocas. nam quae mihi cura tot annis
<claud. mall. theo. 177> altera quam duras sulcis mollire novales,
<claud. mall. theo. 178> nosse soli vires, nemori quae commoda rupes,
<claud. mall. theo. 179> quis felix oleae tractus, quae glaeba faveret
<claud. mall. theo. 180> frugibus et quales tegeret vindemia colles?
<claud. mall. theo. 181> terribiles rursum lituos veteranus adibo
<claud. mall. theo. 182> et desueta vetus temptabo caerula vector?
<claud. mall. theo. 183> collectamque diu et certis utcumque locatam
<claud. mall. theo. 184> sedibus in dubium patiar deponere famam?
<claud. mall. theo. 185> nec me, quid valeat natura fortior usus,
<claud. mall. theo. 186> praeterit aut quantum neglectae defluat arti.
<claud. mall. theo. 187> desidis aurigae non audit verbera currus,
<claud. mall. theo. 188> nec manus agnoscit quem non exercuit arcum.
<claud. mall. theo. 189> esse sed iniustum fateor quodcumque negatur
<claud. mall. theo. 190> iustitiae. tu prima hominem silvestribus antris
<claud. mall. theo. 191> elicis et foedo deterges saecula victu.
<claud. mall. theo. 192> te propter colimus leges animosque ferarum
<claud. mall. theo. 193> exuimus. nitidis quisquis te sensibus hausit,
<claud. mall. theo. 194> inruet intrepidus flammis, hiberna secabit
<claud. mall. theo. 195> aequora, confertos hostes superabit inermis.
<claud. mall. theo. 196> ille vel Aethiopum pluviis solabitur aestus;
<claud. mall. theo. 197> illum trans Scythiam vernus comitabitur aer.”
<claud. mall. theo. 198> Sic fatus tradente dea suscepit habenas
<claud. mall. theo. 199> quattuor ingenti iuris temone refusas.
<claud. mall. theo. 200> prima Padum Thybrimque ligat crebrisque micantem
<claud. mall. theo. 201> urbibus Italiam; Numidas 1 Poenosque secunda
<claud. mall. theo. 202> temperat; Illyrico se tertia porrigit orbi;
<claud. mall. theo. 203> ultima Sardiniam, Cyrnum trifidamque retentat
<claud. mall. theo. 204> Sicaniam et quidquid Tyrrhena tunditur unda
<claud. mall. theo. 205> vel gemit Ionia, nec te tot lumina rerum
<claud. mall. theo. 206> aut tantum turbavit onus; sed ut altus Olympi
<claud. mall. theo. 207> vertex, qui spatio ventos hiemesque relinquit,
<claud. mall. theo. 208> perpetuum nulla temeratus nube serenum
<claud. mall. theo. 209> celsior exurgit pluviis auditque ruentes
<claud. mall. theo. 210> sub pedibus nimbos et rauca tonitrua calcat:
<claud. mall. theo. 211> sic patiens animus per tanta negotia liber
<claud. mall. theo. 212> emergit similisque sui, iustique tenorem
<claud. mall. theo. 213> flectere non odium cogit, non gratia suadet.
<claud. mall. theo. 214> nam spretas quis opes intactaque pectora lucro
<claud. mall. theo. 215> commemoret? fuerint aliis haec forte decora:
<claud. mall. theo. 216> nulla potest laus esse tibi, quae crimina purget.
<claud. mall. theo. 217> servat inoffensam divina modestia vocem:
<claud. mall. theo. 218> temperiem servant oculi; nec lumina fervor
<claud. mall. theo. 219> asperat aut rabidas suffundit sanguine venas,
<claud. mall. theo. 220> nullaque mutati tempestas proditur oris.
<claud. mall. theo. 221> quin etiam sontes expulsa corrigis ira
<claud. mall. theo. 222> et placidus delicta domas; nec dentibus umquam
<claud. mall. theo. 223> instrepis horrendum, fremitu nec verbera poscis.
<claud. mall. theo. 224> Qui fruitur poena, ferus est, legumque videtur
<claud. mall. theo. 225> vindictam praestare sibi; cum viscera felle
<claud. mall. theo. 226> canduerint, ardet stimulis ferturque nocendi
<claud. mall. theo. 227> prodigus, ignarus causae: dis proximus ille,
<claud. mall. theo. 228> quem ratio, non ira movet, qui facta rependens
<claud. mall. theo. 229> consilio punire potest, mucrone cruento
<claud. mall. theo. 230> se iactent alii, studeant feritate timeri
<claud. mall. theo. 231> addictoque hominum cumulent aeraria censu.
<claud. mall. theo. 232> lene fluit Nilus, sed cunctis amnibus extat
<claud. mall. theo. 233> utilior nullo confessus murmure vires;
<claud. mall. theo. 234> acrior ac rapidus tacitas praetermeat ingens
<claud. mall. theo. 235> Danuvius ripas; eadem dementia sani
<claud. mall. theo. 236> gurgitis inmensum deducit in ostia Gangen.
<claud. mall. theo. 237> torrentes inmane fremant lassisque minentur
<claud. mall. theo. 238> pontibus et volvant spumoso vertice silvas:
<claud. mall. theo. 239> pax maiora decet; peragit tranquilla potestas,
<claud. mall. theo. 240> quod violenta nequit, mandataque fortius urget
<claud. mall. theo. 241> imperiosa quies. Idem praedurus iniquas
<claud. mall. theo. 242> accepisse preces, rursus, quae digna petitu,
<claud. mall. theo. 243> largior et facilis; nec quae comitatur honores,
<claud. mall. theo. 244> ausa tuam leviter temptare superbia mentem.
<claud. mall. theo. 245> frons privata manet nec se meruisse fatetur,
<claud. mall. theo. 246> quae crevisse putat; rigidi sed plena pudoris
<claud. mall. theo. 247> elucet gravitas fastu iucunda remote,
<claud. mall. theo. 248> quae non seditio, quae non insania vulgi
<claud. mall. theo. 249> te viso lenita cadat? quae dissona ritu
<claud. mall. theo. 250> barbaries, medii quam non reverentia frangat?
<claud. mall. theo. 251> vel quis non sitiens sermonis mella politi
<claud. mall. theo. 252> deserat Orpheos blanda testudine cantus?
<claud. mall. theo. 253> qualem te legimus teneri primordia mundi
<claud. mall. theo. 254> scribentem aut partes animae, per singula talem
<claud. mall. theo. 255> cernimus et similes agnoscit pagina mores.
<claud. mall. theo. 256> Nec dilata tuis Augusto iudice merces
<claud. mall. theo. 257> officiis, illumque habitum, quo iungitur aulae
<claud. mall. theo. 258> curia, qui socio proceres cum principe nectit,
<claud. mall. theo. 259> quem quater ipse gerit, perfecto detulit anno
<claud. mall. theo. 260> deposuitque suas te succedente curules.
<claud. mall. theo. 261> crescant virtutes fecundaque floreat aetas.
<claud. mall. theo. 262> ingeniis patuit campus certusque merenti
<claud. mall. theo. 263> stat favor: ornatur propriis industria donis.
<claud. mall. theo. 264> surgite sopitae, quas obruit ambitus, artes.
<claud. mall. theo. 265> nil licet invidiae, Stilicho dum prospicit orbi
<claud. mall. theo. 266> sidereusque gener. non hic violata curulis,
<claud. mall. theo. 267> turpia non Latios incestant nomina fastos;
<claud. mall. theo. 268> fortibus haec concessa viris solisque gerenda
<claud. mall. theo. 269> patribus et Romae numquam latura pudorem.
<claud. mall. theo. 270> Nuntia votorum celeri iam Fama volatu
<claud. mall. theo. 271> moverat Aonios audito consule lucos.
<claud. mall. theo. 272> concinuit felix Helicon fluxitque Aganippe
<claud. mall. theo. 273> largior et docti riserunt floribus amnes.
<claud. mall. theo. 274> Uranie redimita comas, qua saepe magistra
<claud. mall. theo. 275> Manlius igniferos radio descripserat axes,
<claud. mall. theo. 276> sic alias hortata deas:  patimurne, sorores,
<claud. mall. theo. 277> optato procul esse die nec limina nostri
<claud. mall. theo. 278> consulis et semper dilectas visimus aedes?
<claud. mall. theo. 279> notior est Helieone 1 domus. gestare curules
<claud. mall. theo. 280> et fasces subiisse libet. miracula plebi
<claud. mall. theo. 281> colligite et claris nomen celebrate theatris.
<claud. mall. theo. 282> Tu Iovis aequorei summersam fluctibus aulam
<claud. mall. theo. 283> oratum volucres, Erato, iam perge quadrigas,
<claud. mall. theo. 284> a quibus haud umquam palmam rapturus Arion.
<claud. mall. theo. 285> inlustret circum sonipes, quicumque superbo
<claud. mall. theo. 286> perstrepit hinnitu Baetin, qui splendida potat
<claud. mall. theo. 287> stagna Tagi madidoque iubas adspergitur auro.
<claud. mall. theo. 288> Calliope, liquidas Alciden posce palaestras:
<claud. mall. theo. 289> cuncta Palaemoniis manus explorata coronis
<claud. mall. theo. 290> adsit et Eleo pubes laudata Tonanti.
<claud. mall. theo. 291> Tu iuga Taygeti frondosaque Maenala, Clio,
<claud. mall. theo. 292> i Triviae supplex; non aspernata rogantem
<claud. mall. theo. 293> amphitheatrali faveat Latonia pompae.
<claud. mall. theo. 294> audaces legat ipsa viros, qui colla ferarum
<claud. mall. theo. 295> arte ligent certoque premant venabula nisu.
<claud. mall. theo. 296> ipsa truces fetus captivaque ducat ab antris
<claud. mall. theo. 297> prodigia et caedis sitientem differat arcum.
<claud. mall. theo. 298> conveniant ursi, magna quos mole ruentes
<claud. mall. theo. 299> torva Lycaoniis Helice miretur ab astris,
<claud. mall. theo. 300> perfossique rudant populo pallente leones,
<claud. mall. theo. 301> quales Mygdonio curru frenare Cybebe
<claud. mall. theo. 302> optet et Herculei mallent fregisse lacerti.
<claud. mall. theo. 303> obvia fulminei properent ad vulnera pardi
<claud. mall. theo. 304> semine permixto geniti, cum forte leaenae
<claud. mall. theo. 305> nobiliorem uterum viridis corrupit adulter;
<claud. mall. theo. 306> hi maculis patres referunt et robore matres.
<claud. mall. theo. 307> quidquid monstriferis nutrit Gaetulia campis,
<claud. mall. theo. 308> Alpina quidquid tegitur nive, Gallica siquid
<claud. mall. theo. 309> silva tenet, iaceat; largo ditescat harena
<claud. mall. theo. 310> sanguine; consumant totos spectacula montes.
<claud. mall. theo. 311> Nec molles egeant nostra dulcedine ludi:
<claud. mall. theo. 312> qui laetis risum salibus movisse facetus,
<claud. mall. theo. 313> qui nutu manibusque loquax, cui tibia flatu,
<claud. mall. theo. 314> cui plectro pulsanda chelys, qui pulpita socco
<claud. mall. theo. 315> personat aut alte graditur maiore cothurno,
<claud. mall. theo. 316> et qui magna levi detrudens murmura tactu
<claud. mall. theo. 317> innumeras voces segetis moderatus aenae
<claud. mall. theo. 318> intonet erranti digito penitusque trabali
<claud. mall. theo. 319> vecte laborantes in carmina concitet undas,
<claud. mall. theo. 320> vel qui more avium sese iaculentur in auras
<claud. mall. theo. 321> corporaque aedificent celeri crescentia nexu,
<claud. mall. theo. 322> quorum compositam puer amentatus in arcem
<claud. mall. theo. 323> emicet et vinctu plantae vel cruribus haerens
<claud. mall. theo. 324> pendula librato figat vestigia saltu.
<claud. mall. theo. 325> mobile ponderibus descendat pegma reductis
<claud. mall. theo. 326> inque chori speciem spargentes ardua flammas
<claud. mall. theo. 327> scaena rotet varios et fingat Mulciber orbis
<claud. mall. theo. 328> per tabulas impune vagus pictaeque citato
<claud. mall. theo. 329> ludant igne trabes et non permissa morari
<claud. mall. theo. 330> fida per innocuas errent incendia turres.
<claud. mall. theo. 331> lascivi subito confligant aequore lembi
<claud. mall. theo. 332> stagnaque remigibus spument inmissa canoris.
<claud. mall. theo. 333> Consul per populos idemque gravissimus auctor
<claud. mall. theo. 334> eloquii, duplici vita subnixus in aevum
<claud. mall. theo. 335> procedat pariter libris fastisque legendus.
<claud. mall. theo. 336> accipiat patris exemplum tribuatque nepoti
<claud. mall. theo. 337> filius et coeptis ne desit fascibus heres.
<claud. mall. theo. 338> decurrat trabeata domus tradatque secures
<claud. mall. theo. 339> mutua posteritas servatoque ordine fati
<claud. mall. theo. 340> Manlia continuo numeretur consule proles. ”
