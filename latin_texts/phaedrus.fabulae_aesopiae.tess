<phaed. fab. 1.prologus.1> Aesopus auctor quam materiam repperit,
<phaed. fab. 1.prologus.2> Hanc ego polivi versibus senariis.
<phaed. fab. 1.prologus.3> Duplex libelli dos est: quod risum movet
<phaed. fab. 1.prologus.4> Et quod prudenti vitam consilio monet.
<phaed. fab. 1.prologus.5> Calumniari si quis autem voluerit,
<phaed. fab. 1.prologus.6> Quod arbores loquantur, non tantum ferae,
<phaed. fab. 1.prologus.7> Fictis iocari nos meminerit fabulis.
<phaed. fab. 1.1.1> Ad rivum eundem lupus et agnus venerant
<phaed. fab. 1.1.2> Siti compulsi; superior stabat lupus
<phaed. fab. 1.1.3> Longeque inferior agnus. Tunc fauce improba
<phaed. fab. 1.1.4> Latro incitatus iurgii causam intulit.
<phaed. fab. 1.1.5> Cur, inquit, turbulentam fecisti mihi
<phaed. fab. 1.1.6> Aquam bibenti? Laniger contra timens:
<phaed. fab. 1.1.7> Qui possum, quaeso, facere, quod quereris, lupe?
<phaed. fab. 1.1.8> A te decurrit ad meos haustus liquor.
<phaed. fab. 1.1.9> Repulsus ille veritatis viribus:
<phaed. fab. 1.1.10> Ante hos sex menses male, ait, dixisti mihi.
<phaed. fab. 1.1.11> Respondit agnus: Equidem natus non eram.
<phaed. fab. 1.1.12> Pater hercle tuus, ille inquit, male dixit mihi.
<phaed. fab. 1.1.13> Atque ita correptum lacerat iniusta nece.
<phaed. fab. 1.1.14> Haec propter illos scripta est homines fabula,
<phaed. fab. 1.1.15> Qui fictis causis innocentes opprimunt.
<phaed. fab. 1.2.1> Athenae cum florerent aequis legibus,
<phaed. fab. 1.2.2> Procax libertas civitatem miscuit
<phaed. fab. 1.2.3> Frenumque solvit pristinum licentia.
<phaed. fab. 1.2.4> Hic conspiratis factionum partibus
<phaed. fab. 1.2.5> Arcem tyrannus occupat Pisistratus.
<phaed. fab. 1.2.6> Cum tristem servitutem flerent Attici,
<phaed. fab. 1.2.7> (Non quia crudelis ille, sed quoniam gravis
<phaed. fab. 1.2.8> Omnino insuetis), onus et coepissent queri,
<phaed. fab. 1.2.9> Aesopus talem tum fabellam rettulit.
<phaed. fab. 1.2.10> Ranae vagantes liberis paludibus
<phaed. fab. 1.2.11> Clamore magno regem petiere a Iove,
<phaed. fab. 1.2.12> Qui dissolutos mores vi compesceret.
<phaed. fab. 1.2.13> Pater deorum risit atque illis dedit
<phaed. fab. 1.2.14> Parvum tigillum, missum quod subito vadi
<phaed. fab. 1.2.15> Motu sonoque terruit pavidum genus.
<phaed. fab. 1.2.16> Hoc mersum limo cum iaceret diutius,
<phaed. fab. 1.2.17> Forte una tacite profert e stagno caput
<phaed. fab. 1.2.18> Et explorato rege cunctas evocat.
<phaed. fab. 1.2.19> Illae timore posito certatim adnatant
<phaed. fab. 1.2.20> Lignumque supera turba petulans insilit.
<phaed. fab. 1.2.21> Quod cum inquinassent omni contumelia,
<phaed. fab. 1.2.22> Alium rogantes regem misere ad Iovem,
<phaed. fab. 1.2.23> Inutilis quoniam esset qui fuerat datus.
<phaed. fab. 1.2.24> Tum misit illis hydrum, qui dente aspero
<phaed. fab. 1.2.25> Corripere coepit singulas. Frustra necem
<phaed. fab. 1.2.26> Fugitant inertes, vocem praecludit metus.
<phaed. fab. 1.2.27> Furtim igitur dant Mercurio mandata ad Iovem,
<phaed. fab. 1.2.28> Afflictis ut succurrat. Tunc contra deus:
<phaed. fab. 1.2.29> Quia noluistis vestrum ferre inquit bonum,
<phaed. fab. 1.2.30> Malum perferte. — Vos quoque, o cives, ait,
<phaed. fab. 1.2.31> Hoc sustinete, maius ne veniat malum.
<phaed. fab. 1.3.1> Ne gloriari libeat alienis bonis
<phaed. fab. 1.3.2> Suoque potius habitu vitam degere,
<phaed. fab. 1.3.3> Aesopus nobis hoc exemplum prodidit.
<phaed. fab. 1.3.4> Tumens inani graculus superbia,
<phaed. fab. 1.3.5> Pennas pavoni quae deciderant sustulit
<phaed. fab. 1.3.6> Seque exornavit. Deinde contemnens suos
<phaed. fab. 1.3.7> Se inmiscuit pavonum formoso gregi.
<phaed. fab. 1.3.8> Illi inpudenti pennas eripiunt avi
<phaed. fab. 1.3.9> Fugantque rostris. Male mulcatus graculus
<phaed. fab. 1.3.10> Redire maerens coepit ad proprium genus;
<phaed. fab. 1.3.11> A quo repulsus tristem sustinuit notam.
<phaed. fab. 1.3.12> Tum quidam ex illis, quos prius despexerat:
<phaed. fab. 1.3.13> Contentus nostris si fuisses sedibus
<phaed. fab. 1.3.14> Et quod natura dederat voluisses pati,
<phaed. fab. 1.3.15> Nec illam expertus esses contumeliam
<phaed. fab. 1.3.16> Nec hanc repulsam tua sentiret calamitas.
<phaed. fab. 1.4.1> Amittit merito proprium qui alienum adpetit.
<phaed. fab. 1.4.2> Canis per flumen carnem cum ferret natans,
<phaed. fab. 1.4.3> Lympharum in speculo vidit simulacrum suum,
<phaed. fab. 1.4.4> Aliamque praedam ab altero ferri putans
<phaed. fab. 1.4.5> Eripere voluit; verum decepta aviditas
<phaed. fab. 1.4.6> Et quem tenebat ore dimisit cibum,
<phaed. fab. 1.4.7> Nec quem petebat potuit adeo adtingere.
<phaed. fab. 1.5.1> Numquam est fidelis cum potente societas:
<phaed. fab. 1.5.2> Testatur haec fabella propositum meum.
<phaed. fab. 1.5.3> Vacca et capella et patiens ovis iniuriae
<phaed. fab. 1.5.4> Socii fuere cum leone in saltibus.
<phaed. fab. 1.5.5> Hi cum cepissent cervum vasti corporis,
<phaed. fab. 1.5.6> Sic est locutus, partibus factis, leo:
<phaed. fab. 1.5.7> Ego primam tollo, †nominor quia leo;
<phaed. fab. 1.5.8> Secundam, quia sum fortis, tribuetis mihi;
<phaed. fab. 1.5.9> Tum, quia plus valeo, me sequetur tertia;
<phaed. fab. 1.5.10> Malo afficietur si quis quartam tetigerit.
<phaed. fab. 1.5.11> Sic totam praedam sola improbitas abstulit.
<phaed. fab. 1.6.1> Vicini furis celebres vidit nuptias
<phaed. fab. 1.6.2> Aesopus et continuo narrare incipit:
<phaed. fab. 1.6.3> Uxorem quondam Sol cum vellet ducere,
<phaed. fab. 1.6.4> Clamorem ranae sustulere ad sidera.
<phaed. fab. 1.6.5> Convicio permotus quaerit Iuppiter
<phaed. fab. 1.6.6> Causam querelae. Quaedam tum stagni incola:
<phaed. fab. 1.6.7> Nunc inquit omnes unus exurit lacus
<phaed. fab. 1.6.8> Cogitque miseras arida sede emori.
<phaed. fab. 1.6.9> Quidnam futurum est, si crearit liberos?
<phaed. fab. 1.7.1> Personam tragicam forte vulpes viderat:
<phaed. fab. 1.7.2> O quanta species, inquit, cerebrum non habet!
<phaed. fab. 1.7.3> Hoc illis dictum est, quibus honorem et gloriam
<phaed. fab. 1.7.4> Fortuna tribuit, sensum communem abstulit.
<phaed. fab. 1.8.1> Qui pretium meriti ab improbis desiderat,
<phaed. fab. 1.8.2> Bis peccat: primum quoniam indignos adiuvat;
<phaed. fab. 1.8.3> Impune abire deinde quia iam non potest.
<phaed. fab. 1.8.4> Os devoratum fauce cum haereret lupi,
<phaed. fab. 1.8.5> Magno dolore victus coepit singulos
<phaed. fab. 1.8.6> Illicere pretio, ut illud extraherent malum.
<phaed. fab. 1.8.7> Tandem persuasa est iure iurando gruis,
<phaed. fab. 1.8.8> Gulaeque credens colli longitudinem,
<phaed. fab. 1.8.9> Periculosam fecit medicinam lupo.
<phaed. fab. 1.8.10> Pro quo cum pactum flagitaret praemium:
<phaed. fab. 1.8.11> Ingrata es inquit ore quae nostro caput
<phaed. fab. 1.8.12> Incolume abstuleris et mercedem postules.
<phaed. fab. 1.9.1> Sibi non cavere et aliis consilium dare
<phaed. fab. 1.9.2> Stultum esse paucis ostendemus versibus.
<phaed. fab. 1.9.3> Oppressum ab aquila, fletus edentem graves,
<phaed. fab. 1.9.4> Leporem obiurgabat passer: Ubi pernicitas
<phaed. fab. 1.9.5> Nota inquit illa est? Quid ita cessarunt pedes?
<phaed. fab. 1.9.6> Dum loquitur, ipsum accipiter necopinum rapit
<phaed. fab. 1.9.7> Questuque vano clamitantem interficit.
<phaed. fab. 1.9.8> Lepus semianimus mortis in solacio:
<phaed. fab. 1.9.9> Qui modo securus nostra irridebas mala,
<phaed. fab. 1.9.10> Simili querela fata deploras tua.
<phaed. fab. 1.10.1> Quicumque turpi fraude semel innotuit,
<phaed. fab. 1.10.2> Etiam si verum dicit, amittit fidem.
<phaed. fab. 1.10.3> Hoc attestatur brevis Aesopi fabula.
<phaed. fab. 1.10.4> Lupus arguebat vulpem furti crimine;
<phaed. fab. 1.10.5> Negabat illa se esse culpae proximam.
<phaed. fab. 1.10.6> Tunc iudex inter illos sedit simius.
<phaed. fab. 1.10.7> Uterque causam cum perorassent suam,
<phaed. fab. 1.10.8> Dixisse fertur simius sententiam:
<phaed. fab. 1.10.9> Tu non videris perdidisse quod petis;
<phaed. fab. 1.10.10> Te credo surripuisse quod pulchre negas.
<phaed. fab. 1.11.1> Virtutis expers, verbis iactans gloriam,
<phaed. fab. 1.11.2> Ignotos fallit, notis est derisui.
<phaed. fab. 1.11.3> Venari asello comite cum vellet leo,
<phaed. fab. 1.11.4> Contexit illum frutice et admonuit simul,
<phaed. fab. 1.11.5> Ut insueta voce terreret feras,
<phaed. fab. 1.11.6> Fugientes ipse exciperet. Hic auritulus
<phaed. fab. 1.11.7> Clamorem subito totis tollit viribus
<phaed. fab. 1.11.8> Novoque turbat bestias miraculo.
<phaed. fab. 1.11.9> Quae dum paventes exitus notos petunt,
<phaed. fab. 1.11.10> Leonis affliguntur horrendo impetu.
<phaed. fab. 1.11.11> Qui postquam caede fessus est, asinum evocat
<phaed. fab. 1.11.12> Iubetque vocem premere. Tunc ille insolens:
<phaed. fab. 1.11.13> Qualis videtur opera tibi vocis meae?
<phaed. fab. 1.11.14> Insignis inquit sic ut, nisi nossem tuum
<phaed. fab. 1.11.15> Animum genusque, simili fugissem metu.
<phaed. fab. 1.12.1> Laudatis utiliora quae contempseris
<phaed. fab. 1.12.2> Saepe inveniri haec asserit narratio.
<phaed. fab. 1.12.3> Ad fontem cervus, cum bibisset, restitit
<phaed. fab. 1.12.4> Et in liquore vidit effigiem suam.
<phaed. fab. 1.12.5> Ibi dum ramosa mirans laudat cornua
<phaed. fab. 1.12.6> Crurumque nimiam tenuitatem vituperat,
<phaed. fab. 1.12.7> Venantum subito vocibus conterritus
<phaed. fab. 1.12.8> Per campum fugere coepit et cursu levi
<phaed. fab. 1.12.9> Canes elusit. Silva tum excepit ferum,
<phaed. fab. 1.12.10> In qua retentis impeditus cornibus
<phaed. fab. 1.12.11> Lacerari coepit morsibus saevis canum.
<phaed. fab. 1.12.12> Tunc moriens edidisse vocem hanc dicitur:
<phaed. fab. 1.12.13> O me infelicem! qui nunc demum intellego
<phaed. fab. 1.12.14> Utilia mihi quam fuerint quae despexeram,
<phaed. fab. 1.12.15> Et quae laudaram quantum luctus habuerint.
<phaed. fab. 1.13.1> Qui se laudari gaudet verbis subdolis,
<phaed. fab. 1.13.2> Fere dat poenas turpi paenitentia.
<phaed. fab. 1.13.3> Cum de fenestra corvus raptum caseum
<phaed. fab. 1.13.4> Comesse vellet, celsa residens arbore,
<phaed. fab. 1.13.5> Vulpes hunc vidit, deinde sic coepit loqui:
<phaed. fab. 1.13.6> O qui tuarum, corve, pennarum est nitor!
<phaed. fab. 1.13.7> Quantum decoris corpore et vultu geris!
<phaed. fab. 1.13.8> Si vocem haberes, nulla prior ales foret.
<phaed. fab. 1.13.9> At ille stultus, dum vult vocem ostendere,
<phaed. fab. 1.13.10> Emisit ore caseum, quem celeriter
<phaed. fab. 1.13.11> Dolosa vulpes avidis rapuit dentibus.
<phaed. fab. 1.13.12> Tunc demum ingemuit corvi deceptus stupor.
<phaed. fab. 1.13.13> Hac re probatur quantum ingenium valet;
<phaed. fab. 1.13.14> Virtute semper praevalet sapientia.
<phaed. fab. 1.14.1> Malus cum sutor inopia deperditus
<phaed. fab. 1.14.2> Medicinam ignoto facere coepisset loco
<phaed. fab. 1.14.3> Et venditaret falso antidotum nomine,
<phaed. fab. 1.14.4> Verbosis acquisivit sibi famam strophis.
<phaed. fab. 1.14.5> Hic cum iaceret morbo confectus gravi
<phaed. fab. 1.14.6> Rex urbis, eius experiendi gratia
<phaed. fab. 1.14.7> Scyphum poposcit: fusa dein simulans aqua
<phaed. fab. 1.14.8> Miscere illius antidoto se toxicum,
<phaed. fab. 1.14.9> Ebibere iussit ipsum posito praemio.
<phaed. fab. 1.14.10> Timore mortis ille tum confessus est
<phaed. fab. 1.14.11> Non artis ulla medicum se prudentia,
<phaed. fab. 1.14.12> Verum stupore vulgi factum nobilem.
<phaed. fab. 1.14.13> Rex advocata contione haec addidit:
<phaed. fab. 1.14.14> Quantae putatis esse vos dementiae,
<phaed. fab. 1.14.15> Qui capita vestra non dubitatis credere,
<phaed. fab. 1.14.16> Cui calceandos nemo commisit pedes?
<phaed. fab. 1.14.17> Hoc pertinere vere ad illos dixerim,
<phaed. fab. 1.14.18> Quorum stultitia quaestus impudentiae est.
<phaed. fab. 1.15.1> In principatu commutando saepius
<phaed. fab. 1.15.2> Nil praeter domini mores mutant pauperes.
<phaed. fab. 1.15.3> Id esse verum parva haec fabella indicat.
<phaed. fab. 1.15.4> Asellum in prato timidus pascebat senex.
<phaed. fab. 1.15.5> Is hostium clamore subito territus
<phaed. fab. 1.15.6> Suadebat asino fugere, ne possent capi.
<phaed. fab. 1.15.7> At ille lentus: Quaeso, num binas mihi
<phaed. fab. 1.15.8> Clitellas impositurum victorem putas?
<phaed. fab. 1.15.9> Senex negavit. Ergo quid refert mea
<phaed. fab. 1.15.10> Cui serviam clitellas cum portem meas?
<phaed. fab. 1.16.1> Fraudator homines cum advocat sponsum improbos,
<phaed. fab. 1.16.2> Non rem expedire, sed mala videre expetit.
<phaed. fab. 1.16.3> Ovem rogabat cervus modium tritici
<phaed. fab. 1.16.4> Lupo sponsore. At illa praemetuens dolum:
<phaed. fab. 1.16.5> Rapere atque abire semper assuevit lupus,
<phaed. fab. 1.16.6> Tu de conspectu fugere veloci impetu;
<phaed. fab. 1.16.7> Ubi vos requiram cum dies advenerit?
<phaed. fab. 1.17.1> Solent mendaces luere poenas malefici.
<phaed. fab. 1.17.2> Calumniator ab ove cum peteret canis,
<phaed. fab. 1.17.3> Quem commendasse panem se contenderet,
<phaed. fab. 1.17.4> Lupus citatus testis non unum modo
<phaed. fab. 1.17.5> Deberi dixit, verum affirmavit decem.
<phaed. fab. 1.17.6> Ovis damnata falso testimonio
<phaed. fab. 1.17.7> Quod non debebat solvit. Post paucos dies
<phaed. fab. 1.17.8> Bidens iacentem in fovea conspexit lupum:
<phaed. fab. 1.17.9> Haec inquit merces fraudis a superis datur.
<phaed. fab. 1.18.1> Nemo libenter recolit qui laesit locum.
<phaed. fab. 1.18.2> Instante partu mulier actis mensibus
<phaed. fab. 1.18.3> Humi iacebat flebilis gemitus ciens.
<phaed. fab. 1.18.4> Vir est hortatus, corpus lecto reciperet,
<phaed. fab. 1.18.5> Onus naturae melius quo deponeret.
<phaed. fab. 1.18.6> Minime, inquit, illo posse confido loco
<phaed. fab. 1.18.7> Malum finiri, quo conceptum est initio.
<phaed. fab. 1.19.1> Habent insidias hominis blanditiae mali:
<phaed. fab. 1.19.2> Quas ut vitemus versus subiecti monent.
<phaed. fab. 1.19.3> Canis parturiens cum rogasset alteram,
<phaed. fab. 1.19.4> Ut fetum in eius tugurio deponeret,
<phaed. fab. 1.19.5> Facile impetravit: dein reposcenti locum
<phaed. fab. 1.19.6> Preces admovit, tempus exorans breve,
<phaed. fab. 1.19.7> Dum firmiores posset catulos ducere.
<phaed. fab. 1.19.8> Hoc quoque consumpto flagitari validius
<phaed. fab. 1.19.9> Cubile coepit. Si mihi et turbae meae
<phaed. fab. 1.19.10> Par inquit esse potueris, cedam loco.
<phaed. fab. 1.20.1> Stultum consilium non modo effectu caret,
<phaed. fab. 1.20.2> Sed ad perniciem quoque mortalis devocat.
<phaed. fab. 1.20.3> Corium depressum in fluvio viderunt canes.
<phaed. fab. 1.20.4> Id ut comesse extractum possent facilius,
<phaed. fab. 1.20.5> Aquam coepere ebibere: sed rupti prius
<phaed. fab. 1.20.6> Periere quam quod petierant contingerent.
<phaed. fab. 1.21.1> Quicumque amisit dignitatem pristinam,
<phaed. fab. 1.21.2> Ignavis etiam iocus est in casu gravi.
<phaed. fab. 1.21.3> Defectus annis et desertus viribus
<phaed. fab. 1.21.4> Leo cum iaceret spiritum extremum trahens,
<phaed. fab. 1.21.5> Aper fulmineis venit ad eum dentibus
<phaed. fab. 1.21.6> Et vindicavit ictu veterem iniuriam.
<phaed. fab. 1.21.7> Infestis taurus mox confodit cornibus
<phaed. fab. 1.21.8> Hostile corpus. Asinus, ut vidit ferum
<phaed. fab. 1.21.9> Impune laedi, calcibus frontem extudit.
<phaed. fab. 1.21.10> At ille exspirans: Fortis indigne tuli
<phaed. fab. 1.21.11> Mihi insultare: te, naturae dedecus,
<phaed. fab. 1.21.12> Quod ferre certe cogor bis videor mori.
<phaed. fab. 1.22.1> Mustela ab homine prensa cum instantem necem
<phaed. fab. 1.22.2> Effugere vellet: Parce, quaeso inquit mihi,
<phaed. fab. 1.22.3> Quae tibi molestis muribus purgo domum.
<phaed. fab. 1.22.4> Respondit ille: Faceres si causa mea,
<phaed. fab. 1.22.5> Gratum esset et dedissem veniam supplici.
<phaed. fab. 1.22.6> Nunc quia laboras ut fruaris reliquiis,
<phaed. fab. 1.22.7> Quas sunt rosuri, simul et ipsos devores,
<phaed. fab. 1.22.8> Noli imputare vanum beneficium mihi.
<phaed. fab. 1.22.9> Atque ita locutus improbam leto dedit.
<phaed. fab. 1.22.10> Hoc in se dictum debent illi agnoscere,
<phaed. fab. 1.22.11> Quorum privata servit utilitas sibi,
<phaed. fab. 1.22.12> Et meritum inane iactant imprudentibus.
<phaed. fab. 1.23.1> Repente liberalis stultis gratus est,
<phaed. fab. 1.23.2> Verum peritis irritos tendit dolos.
<phaed. fab. 1.23.3> Nocturnus cum fur panem misisset cani,
<phaed. fab. 1.23.4> Obiecto temptans an cibo posset capi:
<phaed. fab. 1.23.5> Heus inquit linguam vis meam praecludere,
<phaed. fab. 1.23.6> Ne latrem pro re domini? Multum falleris.
<phaed. fab. 1.23.7> Namque ista subita me iubet benignitas
<phaed. fab. 1.23.8> Vigilare, facias ne mea culpa lucrum.
<phaed. fab. 1.24.1> Inops, potentem dum vult imitari, perit.
<phaed. fab. 1.24.2> In prato quondam rana conspexit bovem
<phaed. fab. 1.24.3> Et tacta invidia tantae magnitudinis
<phaed. fab. 1.24.4> Rugosam inflavit pellem: tum natos suos
<phaed. fab. 1.24.5> Interrogavit, an bove esset latior.
<phaed. fab. 1.24.6> Illi negarunt. Rursus intendit cutem
<phaed. fab. 1.24.7> Maiore nisu et simili quaesivit modo,
<phaed. fab. 1.24.8> Quis maior esset. Illi dixerunt bovem.
<phaed. fab. 1.24.9> Novissime indignata dum vult validius
<phaed. fab. 1.24.10> Inflare sese, rupto iacuit corpore.
<phaed. fab. 1.25.1> Consilia qui dant prava cautis hominibus,
<phaed. fab. 1.25.2> Et perdunt operam et deridentur turpiter.
<phaed. fab. 1.25.3> Canes currentes bibere in Nilo flumine,
<phaed. fab. 1.25.4> A corcodilis ne rapiantur, traditum est.
<phaed. fab. 1.25.5> Igitur cum currens bibere coepisset canis,
<phaed. fab. 1.25.6> Sic corcodilus: Quamlibet lambe otio;
<phaed. fab. 1.25.7> Noli vereri. At ille: Facerem mehercule,
<phaed. fab. 1.25.8> Nisi esse scirem carnis te cupidum meae.
<phaed. fab. 1.26.1> Nulli nocendum: si quis vero laeserit,
<phaed. fab. 1.26.2> Multandum simili iure fabella admonet.
<phaed. fab. 1.26.3> Vulpes ad cenam dicitur ciconiam
<phaed. fab. 1.26.4> Prior invitasse et illi in patina liquidam
<phaed. fab. 1.26.5> Posuisse sorbitionem, quam nullo modo
<phaed. fab. 1.26.6> Gustare esuriens potuerit ciconia.
<phaed. fab. 1.26.7> Quae vulpem cum revocasset, intrito cibo
<phaed. fab. 1.26.8> Plenam lagonam posuit: huic rostrum inserens
<phaed. fab. 1.26.9> Satiatur ipsa et torquet convivam fame.
<phaed. fab. 1.26.10> Quae cum lagonae collum frustra lamberet,
<phaed. fab. 1.26.11> Peregrinam sic locutam volucrem accepimus:
<phaed. fab. 1.26.12> Sua quisque exempla debet aequo animo pati.
<phaed. fab. 1.27.1> Haec res avaris esse conveniens potest
<phaed. fab. 1.27.2> Et qui humiles nati dici locupletes student.
<phaed. fab. 1.27.3> Humana effodiens ossa thesaurum canis
<phaed. fab. 1.27.4> Invenit, et violarat quia Manes deos,
<phaed. fab. 1.27.5> Iniecta est illi divitiarum cupiditas,
<phaed. fab. 1.27.6> Poenas ut sanctae Religioni penderet.
<phaed. fab. 1.27.7> Itaque, aurum dum custodit oblitus cibi,
<phaed. fab. 1.27.8> Fame est consumptus; quem stans vulturius super
<phaed. fab. 1.27.9> Fertur locutus: O canis, merito iaces,
<phaed. fab. 1.27.10> Qui concupisti subito regales opes,
<phaed. fab. 1.27.11> Trivio conceptus, educatus stercore.
<phaed. fab. 1.28.1> Quamvis sublimes debent humiles metuere,
<phaed. fab. 1.28.2> Vindicta docili quia patet sollertiae.
<phaed. fab. 1.28.3> Vulpinos catulos aquila quondam sustulit
<phaed. fab. 1.28.4> Nidoque posuit pullis, escam ut carperent.
<phaed. fab. 1.28.5> Hanc persecuta mater orare incipit,
<phaed. fab. 1.28.6> Ne tantum miserae luctum importaret sibi.
<phaed. fab. 1.28.7> Contempsit illa, tuta quippe ipso loco.
<phaed. fab. 1.28.8> Vulpes ab ara rapuit ardentem facem
<phaed. fab. 1.28.9> Totamque flammis arborem circumdedit,
<phaed. fab. 1.28.10> Hosti dolorem damno miscens sanguinis.
<phaed. fab. 1.28.11> Aquila ut periclo mortis eriperet suos
<phaed. fab. 1.28.12> Incolumes natos supplex vulpi tradidit.
<phaed. fab. 1.29.1> Plerumque stulti risum dum captant levem,
<phaed. fab. 1.29.2> Gravi destringunt alios contumelia
<phaed. fab. 1.29.3> Et sibi nocivum concitant periculum.
<phaed. fab. 1.29.4> Asellus apro cum fuisset obvius:
<phaed. fab. 1.29.5> Salve inquit frater. Ille indignans repudiat
<phaed. fab. 1.29.6> Officium et quaerit, cur sic mentiri velit.
<phaed. fab. 1.29.7> Asinus demisso pene: Similem si negas
<phaed. fab. 1.29.8> Tibi me esse, certe simile est hoc rostro tuo.
<phaed. fab. 1.29.9> Aper, cum vellet facere generosum impetum,
<phaed. fab. 1.29.10> Repressit iram et: Facilis vindicta est mihi,
<phaed. fab. 1.29.11> Sed inquinari nolo ignavo sanguine.
<phaed. fab. 1.30.1> Humiles laborant ubi potentes dissident.
<phaed. fab. 1.30.2> Rana in palude pugnam taurorum intuens:
<phaed. fab. 1.30.3> Heu quanta nobis instat pernicies! ait.
<phaed. fab. 1.30.4> Interrogata ab alia cur hoc diceret,
<phaed. fab. 1.30.5> De principatu cum illi certarent gregis
<phaed. fab. 1.30.6> Longeque ab ipsis degerent vitam boves:
<phaed. fab. 1.30.7> Est statio separata ac diversum genus;
<phaed. fab. 1.30.8> Expulsus regno nemoris qui profugerit,
<phaed. fab. 1.30.9> Paludis in secreta veniet latibula
<phaed. fab. 1.30.10> Et proculcatas obteret duro pede.
<phaed. fab. 1.30.11> Ita caput ad nostrum furor illorum pertinet.
<phaed. fab. 1.31.1> Qui se committit homini tutandum improbo,
<phaed. fab. 1.31.2> Auxilia dum requirit, exitium invenit.
<phaed. fab. 1.31.3> Columbae saepe cum fugissent miluum
<phaed. fab. 1.31.4> Et celeritate pennae vitassent necem,
<phaed. fab. 1.31.5> Consilium raptor vertit ad fallaciam
<phaed. fab. 1.31.6> Et genus inerme tali decepit dolo:
<phaed. fab. 1.31.7> Quare sollicitum potius aevum ducitis,
<phaed. fab. 1.31.8> Quam regem me creatis icto foedere,
<phaed. fab. 1.31.9> Qui vos ab omni tutas praestem iniuria?
<phaed. fab. 1.31.10> Illae credentes tradunt sese miluo;
<phaed. fab. 1.31.11> Qui regnum adeptus coepit vesci singulas
<phaed. fab. 1.31.12> Et exercere imperium saevis unguibus.
<phaed. fab. 1.31.13> Tunc de reliquis una: Merito plectimur.
<phaed. fab. 2.prologus.1> Exemplis continetur Aesopi genus;
<phaed. fab. 2.prologus.2> Nec aliud quicquam per fabellas quaeritur
<phaed. fab. 2.prologus.3> Quam corrigatur error ut mortalium
<phaed. fab. 2.prologus.4> Acuatque sese diligens industria.
<phaed. fab. 2.prologus.5> Quicumque fuerit ergo narrandi iocus,
<phaed. fab. 2.prologus.6> Dum capiat aurem et servet propositum suum,
<phaed. fab. 2.prologus.7> Re commendatur, non auctoris nomine.
<phaed. fab. 2.prologus.8> Equidem omni cura morem servabo senis;
<phaed. fab. 2.prologus.9> Sed si libuerit aliquid interponere,
<phaed. fab. 2.prologus.10> Dictorum sensus ut delectet varietas,
<phaed. fab. 2.prologus.11> Bonas in partes, lector, accipias velim,
<phaed. fab. 2.prologus.12> Ita si rependet illi brevitas gratiam.
<phaed. fab. 2.prologus.13> Cuius verbosa ne sit commendatio,
<phaed. fab. 2.prologus.14> Attende, cur negare cupidis debeas,
<phaed. fab. 2.prologus.15> Modestis etiam offerre quod non petierint.
<phaed. fab. 2.1.1> Super iuvencum stabat deiectum leo.
<phaed. fab. 2.1.2> Praedator intervenit partem postulans.
<phaed. fab. 2.1.3> Darem inquit nisi soleres per te sumere:
<phaed. fab. 2.1.4> Et improbum reiecit. Forte innoxius
<phaed. fab. 2.1.5> Viator est deductus in eundem locum
<phaed. fab. 2.1.6> Feroque viso rettulit retro pedem.
<phaed. fab. 2.1.7> Cui placidus ille: Non est quod timeas ait;
<phaed. fab. 2.1.8> Et, quae debetur pars tuae modestiae,
<phaed. fab. 2.1.9> Audacter tolle. Tunc diviso tergore
<phaed. fab. 2.1.10> Silvas petivit, homini ut accessum daret.
<phaed. fab. 2.1.11> Exemplum egregium prorsus et laudabile;
<phaed. fab. 2.1.12> Verum est aviditas dives et pauper pudor.
<phaed. fab. 2.2.1> A feminis utcumque spoliari viros,
<phaed. fab. 2.2.2> Ament, amentur, nempe exemplis discimus.
<phaed. fab. 2.2.3> Aetatis mediae quendam mulier non rudis
<phaed. fab. 2.2.4> Tenebat annos celans elegantia,
<phaed. fab. 2.2.5> Animosque eiusdem pulchra iuvenis ceperat.
<phaed. fab. 2.2.6> Ambae, videri dum volunt illi pares,
<phaed. fab. 2.2.7> Capillos homini legere coepere invicem.
<phaed. fab. 2.2.8> Qui se putaret fingi cura mulierum,
<phaed. fab. 2.2.9> Calvus repente factus est; nam funditus
<phaed. fab. 2.2.10> Canos puella, nigros anus evellerat.
<phaed. fab. 2.3.1> Laceratus quidam morsu vehementis canis
<phaed. fab. 2.3.2> Tinctum cruore panem misit malefico,
<phaed. fab. 2.3.3> Audierat esse quod remedium vulneris.
<phaed. fab. 2.3.4> Tunc sic Aesopus: Noli coram pluribus
<phaed. fab. 2.3.5> Hoc facere canibus, ne nos vivos devorent,
<phaed. fab. 2.3.6> Cum scierint esse tale culpae praemium.
<phaed. fab. 2.3.7> Successus improborum plures allicit.
<phaed. fab. 2.4.1> Aquila in sublimi quercu nidum fecerat;
<phaed. fab. 2.4.2> Feles cavernam nancta in media pepererat;
<phaed. fab. 2.4.3> Sus nemoris cultrix fetum ad imam posuerat.
<phaed. fab. 2.4.4> Tum fortuitum feles contubernium
<phaed. fab. 2.4.5> Fraude et scelesta sic evertit malitia.
<phaed. fab. 2.4.6> Ad nidum scandit volucris: Pernicies ait
<phaed. fab. 2.4.7> Tibi paratur, forsan et miserae mihi;
<phaed. fab. 2.4.8> Nam fodere terram quod vides cotidie
<phaed. fab. 2.4.9> Aprum insidiosum, quercum vult evertere,
<phaed. fab. 2.4.10> Ut nostram in plano facile progeniem opprimat.
<phaed. fab. 2.4.11> Terrore offuso et perturbatis sensibus
<phaed. fab. 2.4.12> Derepit ad cubile setosae suis:
<phaed. fab. 2.4.13> Magno inquit in periclo sunt nati tui;
<phaed. fab. 2.4.14> Nam, simul exieris pastum cum tenero grege,
<phaed. fab. 2.4.15> Aquila est parata rapere porcellos tibi.
<phaed. fab. 2.4.16> Hunc quoque timore postquam complevit locum,
<phaed. fab. 2.4.17> Dolosa tuto condidit sese cavo.
<phaed. fab. 2.4.18> Inde evagata noctu suspenso pede,
<phaed. fab. 2.4.19> Ubi esca se replevit et prolem suam,
<phaed. fab. 2.4.20> Pavorem simulans prospicit toto die.
<phaed. fab. 2.4.21> Ruinam metuens aquila ramis desidet;
<phaed. fab. 2.4.22> Aper rapinam vitans non prodit foras.
<phaed. fab. 2.4.23> Quid multa? Inedia sunt consumpti cum suis
<phaed. fab. 2.4.24> Felisque catulis largam praebuerunt dapem.
<phaed. fab. 2.4.25> Quantum homo bilinguis saepe concinnet mali,
<phaed. fab. 2.4.26> Documentum habere stulta credulitas potest.
<phaed. fab. 2.5.1> Est ardalionum quaedam Romae natio,
<phaed. fab. 2.5.2> Trepide concursans, occupata in otio,
<phaed. fab. 2.5.3> Gratis anhelans, multa agendo nihil agens,
<phaed. fab. 2.5.4> Sibi molesta et aliis odiosissima.
<phaed. fab. 2.5.5> Hanc emendare, si tamen possum, volo
<phaed. fab. 2.5.6> Vera fabella: pretium est operae attendere.
<phaed. fab. 2.5.7> Caesar Tiberius cum petens Neapolim
<phaed. fab. 2.5.8> In Misenensem villam venisset suam,
<phaed. fab. 2.5.9> Quae monte summo posita Luculli manu
<phaed. fab. 2.5.10> Prospectat Siculum et perspicit Tuscum mare:
<phaed. fab. 2.5.11> Ex alticinctis unus atriensibus,
<phaed. fab. 2.5.12> Cui tunica ab umeris linteo Pelusio
<phaed. fab. 2.5.13> Erat destricta, cirris dependentibus,
<phaed. fab. 2.5.14> Perambulante laeta domino viridia,
<phaed. fab. 2.5.15> Alveolo coepit ligneo conspargere
<phaed. fab. 2.5.16> Humum aestuantem, come officium iactitans,
<phaed. fab. 2.5.17> Sed deridetur. Inde notis flexibus
<phaed. fab. 2.5.18> Praecurrit alium in xystum, sedans pulverem.
<phaed. fab. 2.5.19> Agnoscit hominem Caesar remque intellegit.
<phaed. fab. 2.5.20> Id ut putavit esse nescio quid boni:
<phaed. fab. 2.5.21> Heus! inquit dominus. Ille enimvero assilit,
<phaed. fab. 2.5.22> Donationis alacer certae gaudio.
<phaed. fab. 2.5.23> Tum sic iocata est tanta maiestas ducis:
<phaed. fab. 2.5.24> Non multum egisti et opera nequiquam perit:
<phaed. fab. 2.5.25> Multo maioris alapae mecum veneunt.
<phaed. fab. 2.6.1> Contra potentes nemo est munitus satis;
<phaed. fab. 2.6.2> Si vero accessit consiliator maleficus,
<phaed. fab. 2.6.3> Vis et nequitia quicquid oppugnant, ruit.
<phaed. fab. 2.6.4> Aquila in sublime sustulit testudinem.
<phaed. fab. 2.6.5> Quae cum abdidisset cornea corpus domo
<phaed. fab. 2.6.6> Nec ullo pacto laedi posset condita,
<phaed. fab. 2.6.7> Venit per auras cornix et propter volans:
<phaed. fab. 2.6.8> Opimam sane praedam rapuisti unguibus;
<phaed. fab. 2.6.9> Sed nisi monstraro quid sit faciendum tibi,
<phaed. fab. 2.6.10> Gravi nequiquam te lassabit pondere.
<phaed. fab. 2.6.11> Promissa parte suadet, ut scopulum super
<phaed. fab. 2.6.12> Altis ab astris duram illidat corticem,
<phaed. fab. 2.6.13> Qua comminuta facile vescatur cibo.
<phaed. fab. 2.6.14> Inducta verbis aquila, monitis paruit,
<phaed. fab. 2.6.15> Simul et magistrae large divisit dapem.
<phaed. fab. 2.6.16> Sic tuta quae naturae fuerat munere,
<phaed. fab. 2.6.17> Impar duabus occidit tristi nece.
<phaed. fab. 2.7.1> Muli gravati sarcinis ibant duo:
<phaed. fab. 2.7.2> Unus ferebat fiscos cum pecunia,
<phaed. fab. 2.7.3> Alter tumentes multo saccos hordeo.
<phaed. fab. 2.7.4> Ille onere dives celsa cervice eminens
<phaed. fab. 2.7.5> Clarumque collo iactans tintinnabulum,
<phaed. fab. 2.7.6> Comes quieto sequitur et placido gradu.
<phaed. fab. 2.7.7> Subito latrones ex insidiis advolant
<phaed. fab. 2.7.8> Interque caedem ferro mulum sauciant,
<phaed. fab. 2.7.9> Diripiunt nummos, neglegunt vile hordeum.
<phaed. fab. 2.7.10> Spoliatus igitur casus cum fleret suos:
<phaed. fab. 2.7.11> Equidem inquit alter me contemptum gaudeo;
<phaed. fab. 2.7.12> Nam nil amisi nec sum laesus vulnere.
<phaed. fab. 2.7.13> Hoc argumento tuta est hominum tenuitas;
<phaed. fab. 2.7.14> Magnae periclo sunt opes obnoxiae.
<phaed. fab. 2.8.1> Cervus nemorosis excitatus latibulis,
<phaed. fab. 2.8.2> Ut venatorum effugeret instantem necem,
<phaed. fab. 2.8.3> Caeco timore proximam villam petit
<phaed. fab. 2.8.4> Et opportuno se bovili condidit.
<phaed. fab. 2.8.5> Hic bos latenti: Quidnam voluisti tibi,
<phaed. fab. 2.8.6> Infelix, ultro qui ad necem cucurreris
<phaed. fab. 2.8.7> Hominumque tecto spiritum commiseris?
<phaed. fab. 2.8.8> At ille supplex: Vos modo inquit parcite;
<phaed. fab. 2.8.9> Occasione rursus erumpam data.
<phaed. fab. 2.8.10> Spatium diei noctis excipiunt vices.
<phaed. fab. 2.8.11> Frondem bubulcus affert, nil ideo videt.
<phaed. fab. 2.8.12> Eunt subinde et redeunt omnes rustici,
<phaed. fab. 2.8.13> Nemo animadvertit: transit etiam vilicus,
<phaed. fab. 2.8.14> Nec ille quicquam sentit. Tum gaudens ferus
<phaed. fab. 2.8.15> Bubus quietis agere coepit gratias,
<phaed. fab. 2.8.16> Hospitium adverso quod praestiterint tempore.
<phaed. fab. 2.8.17> Respondit unus: Salvum te cupimus quidem;
<phaed. fab. 2.8.18> Sed ille, qui oculos centum habet, si venerit,
<phaed. fab. 2.8.19> Magno in periclo vita vertetur tua.
<phaed. fab. 2.8.20> Haec inter ipse dominus a cena redit
<phaed. fab. 2.8.21> Et quia corruptos viderat nuper boves,
<phaed. fab. 2.8.22> Accedit ad praesepe: Cur frondis parum est,
<phaed. fab. 2.8.23> Stramenta desunt? Tollere haec aranea
<phaed. fab. 2.8.24> Quantum est laboris? Dum scrutatur singula,
<phaed. fab. 2.8.25> Cervi quoque alta conspicatur cornua;
<phaed. fab. 2.8.26> Quem convocata iubet occidi familia
<phaed. fab. 2.8.27> Praedamque tollit. Haec significat fabula
<phaed. fab. 2.8.28> Dominum videre plurimum in rebus suis.
<phaed. fab. 2.epilogus.1> Aesopi ingenio statuam posuere Attici
<phaed. fab. 2.epilogus.2> Servumque collocarunt aeterna in basi,
<phaed. fab. 2.epilogus.3> Patere honoris scirent ut cuncti viam
<phaed. fab. 2.epilogus.4> Nec generi tribui, sed virtuti gloriam.
<phaed. fab. 2.epilogus.5> Quoniam occuparat alter ne primus foret,
<phaed. fab. 2.epilogus.6> Ne solus esset studui; quod superfuit:
<phaed. fab. 2.epilogus.7> Nec haec invidia, verum est aemulatio.
<phaed. fab. 2.epilogus.8> Quod si labori faverit Latium meo,
<phaed. fab. 2.epilogus.9> Plures habebit, quos opponat Graeciae.
<phaed. fab. 2.epilogus.10> Si livor obtrectare curam voluerit,
<phaed. fab. 2.epilogus.11> Non tamen eripiet laudis conscientiam.
<phaed. fab. 2.epilogus.12> Si nostrum studium ad aures pervenit tuas
<phaed. fab. 2.epilogus.13> Et arte fictas animus sentit fabulas,
<phaed. fab. 2.epilogus.14> Omnem querelam submovet felicitas.
<phaed. fab. 2.epilogus.15> Sin autem doctus illis occurrit labor,
<phaed. fab. 2.epilogus.16> Sinistra quos in lucem natura extulit
<phaed. fab. 2.epilogus.17> Nec quicquam possunt nisi meliores carpere,
<phaed. fab. 2.epilogus.18> Fatale exitium corde durato feram,
<phaed. fab. 2.epilogus.19> Donec fortunam criminis pudeat sui.
<phaed. fab. 3.prologus.1> Phaedri libellos legere si desideras,
<phaed. fab. 3.prologus.2> Vaces oportet, Eutyche, a negotiis,
<phaed. fab. 3.prologus.3> Ut liber animus sentiat vim carminis.
<phaed. fab. 3.prologus.4> Verum inquis tanti non est ingenium tuum,
<phaed. fab. 3.prologus.5> Momentum ut horae pereat officiis meis.
<phaed. fab. 3.prologus.6> Non ergo causa est manibus id tangi tuis,
<phaed. fab. 3.prologus.7> Quod occupatis auribus non convenit.
<phaed. fab. 3.prologus.8> Fortasse dices: Aliquae venient feriae,
<phaed. fab. 3.prologus.9> Quae me soluto pectore ad studium vocent.
<phaed. fab. 3.prologus.10> Legesne, quaeso, potius viles nenias,
<phaed. fab. 3.prologus.11> Impendas curam quam rei domesticae,
<phaed. fab. 3.prologus.12> Reddas amicis tempora, uxori vaces,
<phaed. fab. 3.prologus.13> Animum relaxes, otium des corpori,
<phaed. fab. 3.prologus.14> Ut assuetam fortius praestes vicem?
<phaed. fab. 3.prologus.15> Mutandum tibi propositum est ut vitae genus,
<phaed. fab. 3.prologus.16> Intrare si Musarum limen cogitas.
<phaed. fab. 3.prologus.17> Ego, quem Pierio mater enixa est iugo,
<phaed. fab. 3.prologus.18> In quo tonanti sancta Mnemosyne Iovi
<phaed. fab. 3.prologus.19> Fecunda novies artium peperit chorum,
<phaed. fab. 3.prologus.20> Quamvis in ipsa paene natus sim schola
<phaed. fab. 3.prologus.21> Curamque habendi penitus corde eraserim
<phaed. fab. 3.prologus.22> Et laude invicta vitam in hanc incubuerim,
<phaed. fab. 3.prologus.23> Fastidiose tamen in coetum recipior.
<phaed. fab. 3.prologus.24> Quid credis illi accidere, qui magnas opes
<phaed. fab. 3.prologus.25> Exaggerare quaerit omni vigilia,
<phaed. fab. 3.prologus.26> Docto labori dulce praeponens lucrum?
<phaed. fab. 3.prologus.27> Sed iam quodcumque fuerit, ut dixit Sinon,
<phaed. fab. 3.prologus.28> Ad regem cum Dardaniae perductus foret,
<phaed. fab. 3.prologus.29> Librum exarabo tertium Aesopi stilo,
<phaed. fab. 3.prologus.30> Honori et meritis dedicans illum tuis.
<phaed. fab. 3.prologus.31> Quem si leges, laetabor; sin autem minus,
<phaed. fab. 3.prologus.32> Habebunt certe quo se oblectent posteri.
<phaed. fab. 3.prologus.33> Nunc fabularum cur sit inventum genus,
<phaed. fab. 3.prologus.34> Brevi docebo. Servitus obnoxia,
<phaed. fab. 3.prologus.35> Quia quae volebat non audebat dicere,
<phaed. fab. 3.prologus.36> Affectus proprios in fabellas transtulit
<phaed. fab. 3.prologus.37> Calumniamque fictis elusit iocis.
<phaed. fab. 3.prologus.38> Ego porro illius semita feci viam,
<phaed. fab. 3.prologus.39> Et cogitavi plura quam reliquerat,
<phaed. fab. 3.prologus.40> In calamitatem deligens quaedam meam.
<phaed. fab. 3.prologus.41> Quod si accusator alius Seiano foret,
<phaed. fab. 3.prologus.42> Si testis alius, iudex alius denique,
<phaed. fab. 3.prologus.43> Dignum faterer esse me tantis malis,
<phaed. fab. 3.prologus.44> Nec his dolorem delenirem remediis.
<phaed. fab. 3.prologus.45> Suspicione si quis errabit sua
<phaed. fab. 3.prologus.46> Et rapiet ad se quod erit commune omnium,
<phaed. fab. 3.prologus.47> Stulte nudabit animi conscientiam.
<phaed. fab. 3.prologus.48> Huic excusatum me velim nihilo minus:
<phaed. fab. 3.prologus.49> Neque enim notare singulos mens est mihi,
<phaed. fab. 3.prologus.50> Verum ipsam vitam et mores hominum ostendere.
<phaed. fab. 3.prologus.51> Rem me professum dicet fors aliquis gravem.
<phaed. fab. 3.prologus.52> Si Phryx Aesopus potuit, Anacharsis Scytha
<phaed. fab. 3.prologus.53> Aeternam famam condere ingenio suo:
<phaed. fab. 3.prologus.54> Ego, litteratae qui sum propior Graeciae,
<phaed. fab. 3.prologus.55> Cur somno inerti deseram patriae decus?
<phaed. fab. 3.prologus.56> Threissa cum gens numeret auctores suos,
<phaed. fab. 3.prologus.57> Linoque Apollo sit parens, Musa Orpheo,
<phaed. fab. 3.prologus.58> Qui saxa cantu movit et domuit feras
<phaed. fab. 3.prologus.59> Hebrique tenuit impetus dulci mora.
<phaed. fab. 3.prologus.60> Ergo hinc abesto, livor, ne frustra gemas,
<phaed. fab. 3.prologus.61> Quoniam mihi sollemnis debetur gloria.
<phaed. fab. 3.prologus.62> Induxi te ad legendum; sincerum mihi
<phaed. fab. 3.prologus.63> Candore noto reddas iudicium peto.
<phaed. fab. 3.1.1> Anus iacere vidit epotam amphoram,
<phaed. fab. 3.1.2> Adhuc Falerna faece ex testa nobili
<phaed. fab. 3.1.3> Odorem quae iucundum late spargeret.
<phaed. fab. 3.1.4> Hunc postquam totis avida traxit naribus:
<phaed. fab. 3.1.5> O suavis anima! quale te dicam bonum
<phaed. fab. 3.1.6> Antehac fuisse, tales cum sint reliquiae?
<phaed. fab. 3.1.7> Hoc quo pertineat, dicet qui me noverit.
<phaed. fab. 3.2.1> Solet a despectis par referri gratia.
<phaed. fab. 3.2.2> Panthera imprudens olim in foveam decidit.
<phaed. fab. 3.2.3> Videre agrestes: alii fustes congerunt,
<phaed. fab. 3.2.4> Alii onerant saxis; quidam contra miseriti
<phaed. fab. 3.2.5> Periturae quippe, quamvis nemo laederet,
<phaed. fab. 3.2.6> Misere panem ut sustineret spiritum.
<phaed. fab. 3.2.7> Nox insecuta est: abeunt securi domum,
<phaed. fab. 3.2.8> Quasi inventuri mortuam postridie.
<phaed. fab. 3.2.9> At illa, vires ut refecit languidas,
<phaed. fab. 3.2.10> Veloci saltu fovea sese liberat
<phaed. fab. 3.2.11> Et in cubile concito properat gradu.
<phaed. fab. 3.2.12> Paucis diebus interpositis provolat,
<phaed. fab. 3.2.13> Pecus trucidat, ipsos pastores necat,
<phaed. fab. 3.2.14> Et cuncta vastans saevit irato impetu.
<phaed. fab. 3.2.15> Tum sibi timentes, qui ferae pepercerant,
<phaed. fab. 3.2.16> Damnum haud recusant, tantum pro vita rogant.
<phaed. fab. 3.2.17> At illa: Memini qui me saxo petierit,
<phaed. fab. 3.2.18> Qui panem dederit; vos timere absistite;
<phaed. fab. 3.2.19> Illis revertor hostis, qui me laeserunt.
<phaed. fab. 3.3.1> Usu peritus hariolo vel doctior
<phaed. fab. 3.3.2> Vulgo esse fertur, causa sed non dicitur,
<phaed. fab. 3.3.3> Notescet quae nunc primum fabella mea.
<phaed. fab. 3.3.4> Habenti cuidam pecora pepererunt oves
<phaed. fab. 3.3.5> Agnos humano capite. Monstro territus
<phaed. fab. 3.3.6> Ad consulendos currit maerens hariolos.
<phaed. fab. 3.3.7> Hic pertinere ad domini respondet caput
<phaed. fab. 3.3.8> Et avertendum victima periculum.
<phaed. fab. 3.3.9> Ille autem affirmat coniugem esse adulteram
<phaed. fab. 3.3.10> Et insitivos significari liberos,
<phaed. fab. 3.3.11> Sed expiari posse maiore hostia.
<phaed. fab. 3.3.12> Quid multa? Variis dissident sententiis
<phaed. fab. 3.3.13> Hominisque curam cura maiore aggravant.
<phaed. fab. 3.3.14> Aesopus ibi stans, naris emunctae senex,
<phaed. fab. 3.3.15> Natura numquam verba cui potuit dare:
<phaed. fab. 3.3.16> Si procurare vis ostentum, rustice,
<phaed. fab. 3.3.17> Uxores inquit da tuis pastoribus.
<phaed. fab. 3.4.1> Pendere ad lanium quidam vidit simium,
<phaed. fab. 3.4.2> Inter reliquas merces atque obsonia;
<phaed. fab. 3.4.3> Quaesivit quidnam saperet. Tum lanius iocans:
<phaed. fab. 3.4.4> Quale inquit caput est, talis praestatur sapor.
<phaed. fab. 3.4.5> Ridicule magis hoc dictum quam vere aestimo;
<phaed. fab. 3.4.6> Quando et formosos saepe inveni pessimos,
<phaed. fab. 3.4.7> Et turpi facie multos cognovi optimos.
<phaed. fab. 3.5.1> Successus ad perniciem multos devocat.
<phaed. fab. 3.5.2> Aesopo quidam petulans lapidem impegerat.
<phaed. fab. 3.5.3> Tanto inquit melior! Assem deinde illi dedit,
<phaed. fab. 3.5.4> Sic prosecutus: Plus non habeo mehercules,
<phaed. fab. 3.5.5> Sed unde accipere possis monstrabo tibi.
<phaed. fab. 3.5.6> Venit ecce dives et potens: huic similiter
<phaed. fab. 3.5.7> Impinge lapidem et dignum accipies praemium.
<phaed. fab. 3.5.8> Persuasus ille fecit quod monitus fuit;
<phaed. fab. 3.5.9> Sed spes fefellit impudentem audaciam:
<phaed. fab. 3.5.10> Comprensus namque poenas persolvit cruce.
<phaed. fab. 3.6.1> Musca in temone sedit et mulam increpans:
<phaed. fab. 3.6.2> Quam tarda es! inquit non vis citius progredi?
<phaed. fab. 3.6.3> Vide ne dolone collum compungam tibi.
<phaed. fab. 3.6.4> Respondit illa: Verbis non moveor tuis;
<phaed. fab. 3.6.5> Sed istum timeo sella qui prima sedens
<phaed. fab. 3.6.6> Iugum flagello temperat lento meum
<phaed. fab. 3.6.7> Et ora frenis continet spumantibus.
<phaed. fab. 3.6.8> Quapropter aufer frivolam insolentiam;
<phaed. fab. 3.6.9> Nam et ubi tricandum et ubi sit currendum scio.
<phaed. fab. 3.6.10> Hac derideri fabula merito potest,
<phaed. fab. 3.6.11> Qui sine virtute vanas exercet minas.
<phaed. fab. 3.7.1> Quam dulcis sit libertas, breviter proloquar.
<phaed. fab. 3.7.2> Cani perpasto macie confectus lupus
<phaed. fab. 3.7.3> Forte occucurrit. Dein salutati invicem
<phaed. fab. 3.7.4> Ut restiterunt: Unde sic, quaeso, nites?
<phaed. fab. 3.7.5> Aut quo cibo fecisti tantum corporis?
<phaed. fab. 3.7.6> Ego, qui sum longe fortior, pereo fame.
<phaed. fab. 3.7.7> Canis simpliciter: Eadem est condicio tibi,
<phaed. fab. 3.7.8> Praestare domino si par officium potes.
<phaed. fab. 3.7.9> Quod? inquit ille. Custos ut sis liminis,
<phaed. fab. 3.7.10> A furibus tuearis et noctu domum.
<phaed. fab. 3.7.11> Ego vero sum paratus: nunc patior nives
<phaed. fab. 3.7.12> Imbresque in silvis asperam vitam trahens:
<phaed. fab. 3.7.13> Quanto est facilius mihi sub tecto vivere,
<phaed. fab. 3.7.14> Et otiosum largo satiari cibo?
<phaed. fab. 3.7.15> Veni ergo mecum. Dum procedunt, aspicit
<phaed. fab. 3.7.16> Lupus a catena collum detritum cani.
<phaed. fab. 3.7.17> Unde hoc, amice? Nihil est. Dic sodes tamen.
<phaed. fab. 3.7.18> Quia videor acer, alligant me interdiu,
<phaed. fab. 3.7.19> Luce ut quiescam et vigilem, nox cum venerit:
<phaed. fab. 3.7.20> Crepusculo solutus, qua visum est, vagor.
<phaed. fab. 3.7.21> Affertur ultro panis; de mensa sua
<phaed. fab. 3.7.22> Dat ossa dominus; frusta iactat familia
<phaed. fab. 3.7.23> Et, quod fastidit quisque, pulmentarium.
<phaed. fab. 3.7.24> Sic sine labore venter impletur meus.
<phaed. fab. 3.7.25> Age, si quo abire est animus, est licentia?
<phaed. fab. 3.7.26> Non plane est inquit. Fruere, quae laudas, canis:
<phaed. fab. 3.7.27> Regnare nolo, liber ut non sim mihi.
<phaed. fab. 3.8.1> Praecepto monitus saepe te considera.
<phaed. fab. 3.8.2> Habebat quidam filiam turpissimam
<phaed. fab. 3.8.3> Idemque insignem pulchra facie filium.
<phaed. fab. 3.8.4> Hi, speculum in cathedra matris ut positum fuit,
<phaed. fab. 3.8.5> Pueriliter ludentes forte inspexerunt.
<phaed. fab. 3.8.6> Hic se formosum iactat: illa irascitur
<phaed. fab. 3.8.7> Nec gloriantis sustinet fratris iocos,
<phaed. fab. 3.8.8> Accipiens, quid enim? cuncta in contumeliam.
<phaed. fab. 3.8.9> Ergo ad patrem decurrit laesura invicem
<phaed. fab. 3.8.10> Magnaque invidia criminatur filium,
<phaed. fab. 3.8.11> Vir natus quod rem feminarum tetigerit.
<phaed. fab. 3.8.12> Amplexus ille utrumque et carpens oscula
<phaed. fab. 3.8.13> Dulcemque in ambos caritatem partiens:
<phaed. fab. 3.8.14> Cotidie inquit speculo vos uti volo:
<phaed. fab. 3.8.15> Tu formam ne corrumpas nequitiae malis;
<phaed. fab. 3.8.16> Tu faciem ut istam moribus vincas bonis.
<phaed. fab. 3.9.1> Vulgare amici nomen, sed rara est fides.
<phaed. fab. 3.9.2> Cum parvas aedes sibi fundasset Socrates,
<phaed. fab. 3.9.3> (Cuius non fugio mortem, si famam assequar,
<phaed. fab. 3.9.4> Et cedo invidiae, dummodo absolvar cinis),
<phaed. fab. 3.9.5> Ex populo sic nescio quis, ut fieri solet:
<phaed. fab. 3.9.6> Quaeso, tam angustam talis vir ponis domum?
<phaed. fab. 3.9.7> Utinam inquit veris hanc amicis impleam!.
<phaed. fab. 3.10.1> Periculosum est credere et non credere.
<phaed. fab. 3.10.2> Utriusque exemplum breviter exponam rei.
<phaed. fab. 3.10.3> Hippolytus obiit, quia novercae creditum est;
<phaed. fab. 3.10.4> Cassandrae quia non creditum, ruit Ilium.
<phaed. fab. 3.10.5> Ergo exploranda est veritas multum, prius
<phaed. fab. 3.10.6> Quam stulta prave iudicet sententia.
<phaed. fab. 3.10.7> Sed fabulosa ne vetustate elevem,
<phaed. fab. 3.10.8> Narrabo tibi memoria quod factum est mea.
<phaed. fab. 3.10.9> Maritus quidam cum diligeret coniugem
<phaed. fab. 3.10.10> Togamque puram iam pararet filio,
<phaed. fab. 3.10.11> Seductus in secretum a liberto est suo,
<phaed. fab. 3.10.12> Sperante heredem suffici se proximum.
<phaed. fab. 3.10.13> Qui cum de puero multa mentitus foret
<phaed. fab. 3.10.14> Et plura de flagitiis castae mulieris,
<phaed. fab. 3.10.15> Adiecit id, quod sentiebat maxime
<phaed. fab. 3.10.16> Doliturum amanti, ventitare adulterum
<phaed. fab. 3.10.17> Stuproque turpi pollui famam domus.
<phaed. fab. 3.10.18> Incensus ille falso uxoris crimine
<phaed. fab. 3.10.19> Simulavit iter ad villam clamque in oppido
<phaed. fab. 3.10.20> Subsedit: deinde noctu subito ianuam
<phaed. fab. 3.10.21> Intravit, recta cubiculum uxoris petens,
<phaed. fab. 3.10.22> In quo dormire mater natum iusserat,
<phaed. fab. 3.10.23> Aetatem adultam servans diligentius.
<phaed. fab. 3.10.24> Dum quaerunt lumen, dum concursant familia,
<phaed. fab. 3.10.25> Irae furentis impetum non sustinens
<phaed. fab. 3.10.26> Ad lectum vadit, temptat in tenebris caput.
<phaed. fab. 3.10.27> Ut sentit tonsum, gladio pectus transigit,
<phaed. fab. 3.10.28> Nihil respiciens, dum dolorem vindicet.
<phaed. fab. 3.10.29> Lucerna allata, simul aspexit filium
<phaed. fab. 3.10.30> Sanctamque uxorem dormientem cubiculo,
<phaed. fab. 3.10.31> Sopita primo quae nil somno senserat;
<phaed. fab. 3.10.32> Repraesentavit in se poenam facinoris
<phaed. fab. 3.10.33> Et ferro incubuit, quod credulitas strinxerat.
<phaed. fab. 3.10.34> Accusatores postularunt mulierem
<phaed. fab. 3.10.35> Romamque pertraxerunt ad centumviros.
<phaed. fab. 3.10.36> Maligna insontem deprimit suspicio,
<phaed. fab. 3.10.37> Quod bona possideat. Stant patroni fortiter
<phaed. fab. 3.10.38> Causam tuentes innocentis feminae.
<phaed. fab. 3.10.39> A Divo Augusto tunc petierunt iudices,
<phaed. fab. 3.10.40> Ut adiuvaret iuris iurandi fidem,
<phaed. fab. 3.10.41> Quod ipsos error implicuisset criminis.
<phaed. fab. 3.10.42> Qui postquam tenebras dispulit calumniae
<phaed. fab. 3.10.43> Certumque fontem veritatis repperit:
<phaed. fab. 3.10.44> Luat inquit poenas causa libertus mali;
<phaed. fab. 3.10.45> Namque orbam nato simul et privatam viro
<phaed. fab. 3.10.46> Miserandam potius quam damnandam existimo.
<phaed. fab. 3.10.47> Quod si delata perscrutatus crimina
<phaed. fab. 3.10.48> Paterfamilias esset, si mendacium
<phaed. fab. 3.10.49> Subtiliter limasset, a radicibus
<phaed. fab. 3.10.50> Non evertisset scelere funesto domum.
<phaed. fab. 3.10.51> Nil spernat auris, nec tamen credat statim.
<phaed. fab. 3.10.52> Quandoquidem et illi peccant, quos minime putes,
<phaed. fab. 3.10.53> Et qui non peccant, impugnantur fraudibus.
<phaed. fab. 3.10.54> Hoc admonere simplices etiam potest,
<phaed. fab. 3.10.55> Opinione alterius ne quid ponderent:
<phaed. fab. 3.10.56> Ambitio namque dissidens mortalium
<phaed. fab. 3.10.57> Aut gratiae subscribit aut odio suo.
<phaed. fab. 3.10.58> Erit ille notus quem per te cognoveris.
<phaed. fab. 3.10.59> Haec exsecutus sum propterea pluribus
<phaed. fab. 3.10.60> Brevitate nimia quoniam quosdam offendimus.
<phaed. fab. 3.11.1> Eunuchus litigabat cum quodam improbo,
<phaed. fab. 3.11.2> Qui super obscena dicta et petulans iurgium
<phaed. fab. 3.11.3> Damnum insectatus est amissi corporis.
<phaed. fab. 3.11.4> En ait hoc unum est, cur laborem validius,
<phaed. fab. 3.11.5> Integritatis testes quia desunt mihi.
<phaed. fab. 3.11.6> Sed quid fortunae, stulte, delictum arguis?
<phaed. fab. 3.11.7> Id demum est homini turpe, quod meruit pati.
<phaed. fab. 3.12.1> In sterquilino pullus gallinaceus
<phaed. fab. 3.12.2> Dum quaerit escam, margaritam repperit.
<phaed. fab. 3.12.3> Iaces indigno quanta res inquit loco!
<phaed. fab. 3.12.4> Hoc si quis pretii cupidus vidisset tui,
<phaed. fab. 3.12.5> Olim redisses ad splendorem pristinum.
<phaed. fab. 3.12.6> Ego quod te inveni, potior cui multo est cibus,
<phaed. fab. 3.12.7> Nec tibi prodesse nec mihi quicquam potest.
<phaed. fab. 3.12.8> Hoc illis narro, qui me non intellegunt.
<phaed. fab. 3.13.1> Apes in alta fecerant quercu favos:
<phaed. fab. 3.13.2> Hos fuci inertes esse dicebant suos.
<phaed. fab. 3.13.3> Lis ad forum deducta est, vespa iudice.
<phaed. fab. 3.13.4> Quae genus utrumque nosset cum pulcherrime,
<phaed. fab. 3.13.5> Legem duabus hanc proposuit partibus:
<phaed. fab. 3.13.6> Non inconveniens corpus et par est color,
<phaed. fab. 3.13.7> In dubium plane res ut merito venerit.
<phaed. fab. 3.13.8> Sed ne religio peccet imprudens mea,
<phaed. fab. 3.13.9> Alvos accipite et ceris opus infundite,
<phaed. fab. 3.13.10> Ut ex sapore mellis et forma favi,
<phaed. fab. 3.13.11> De quis nunc agitur, auctor horum appareat.
<phaed. fab. 3.13.12> Fuci recusant: apibus condicio placet.
<phaed. fab. 3.13.13> Tunc illa talem protulit sententiam:
<phaed. fab. 3.13.14> Apertum est quis non possit et quis fecerit.
<phaed. fab. 3.13.15> Quapropter apibus fructum restituo suum.
<phaed. fab. 3.13.16> Hanc praeterissem fabulam silentio,
<phaed. fab. 3.13.17> Si pactam fuci non recusassent fidem.
<phaed. fab. 3.14.1> Puerorum in turba quidam ludentem Atticus
<phaed. fab. 3.14.2> Aesopum nucibus cum vidisset, restitit
<phaed. fab. 3.14.3> Et quasi delirum risit. Quod sensit simul
<phaed. fab. 3.14.4> Derisor potius quam deridendus senex,
<phaed. fab. 3.14.5> Arcum retensum posuit in media via:
<phaed. fab. 3.14.6> Heus! inquit sapiens, expedi quid fecerim.
<phaed. fab. 3.14.7> Concurrit populus. Ille se torquet diu
<phaed. fab. 3.14.8> Nec quaestionis positae causam intellegit.
<phaed. fab. 3.14.9> Novissime succumbit. Tum victor sophus:
<phaed. fab. 3.14.10> Cito rumpes arcum semper si tensum habueris;
<phaed. fab. 3.14.11> At si laxaris, cum voles erit utilis.
<phaed. fab. 3.14.12> Sic lusus animo debent aliquando dari,
<phaed. fab. 3.14.13> Ad cogitandum melior ut redeat tibi.
<phaed. fab. 3.15.1> Inter capellas agno balanti canis:
<phaed. fab. 3.15.2> Stulte, inquit erras; non est hic mater tua;
<phaed. fab. 3.15.3> Ovesque segregatas ostendit procul.
<phaed. fab. 3.15.4> Non illam quaero, quae, cum libitum est, concipit,
<phaed. fab. 3.15.5> Dein portat onus ignotum certis mensibus,
<phaed. fab. 3.15.6> Novissime prolapsam effundit sarcinam;
<phaed. fab. 3.15.7> Verum illam, quae me nutrit admoto ubere
<phaed. fab. 3.15.8> Fraudatque natos lacte, ne desit mihi.
<phaed. fab. 3.15.9> Tamen illa est potior quae te peperit. Non ita est.
<phaed. fab. 3.15.10> Unde illa scivit niger an albus nascerer?
<phaed. fab. 3.15.11> Age porro: parere si voluisset feminam,
<phaed. fab. 3.15.12> Quid profecisset, cum crearer masculus?
<phaed. fab. 3.15.13> Beneficium sane magnum natali dedit,
<phaed. fab. 3.15.14> Ut exspectarem lanium in horas singulas!
<phaed. fab. 3.15.15> Cuius potestas nulla in gignendo fuit,
<phaed. fab. 3.15.16> Cur hac sit potior quae iacentis miserita est
<phaed. fab. 3.15.17> Dulcemque sponte praestat benevolentiam?
<phaed. fab. 3.15.18> Facit parentes bonitas, non necessitas.
<phaed. fab. 3.15.19> His demonstrare voluit auctor versibus
<phaed. fab. 3.15.20> Obsistere homines legibus, meritis capi.
<phaed. fab. 3.16.1> Humanitati qui se non accommodat,
<phaed. fab. 3.16.2> Plerumque poenas oppetit superbiae.
<phaed. fab. 3.16.3> Cicada acerbum noctuae convicium
<phaed. fab. 3.16.4> Faciebat, solitae victum in tenebris quaerere
<phaed. fab. 3.16.5> Cavoque ramo capere somnum interdiu.
<phaed. fab. 3.16.6> Rogata est ut taceret. Multo validius
<phaed. fab. 3.16.7> Clamare occepit. Rursus admota prece
<phaed. fab. 3.16.8> Accensa magis est. Noctua ut vidit sibi
<phaed. fab. 3.16.9> Nullum esse auxilium et verba contemni sua,
<phaed. fab. 3.16.10> Hac est aggressa garrulam fallacia:
<phaed. fab. 3.16.11> Dormire quia me non sinunt cantus tui,
<phaed. fab. 3.16.12> Sonare citharam quos putes Apollinis,
<phaed. fab. 3.16.13> Potare est animus nectar, quod Pallas mihi
<phaed. fab. 3.16.14> Nuper donavit; si non fastidis, veni;
<phaed. fab. 3.16.15> Una bibamus. Illa, quae arebat siti,
<phaed. fab. 3.16.16> Simul cognovit vocem laudari suam,
<phaed. fab. 3.16.17> Cupide advolavit. Noctua egressa e cavo
<phaed. fab. 3.16.18> Trepidantem consectata est et leto dedit.
<phaed. fab. 3.16.19> Sic viva quod negarat tribuit mortua.
<phaed. fab. 3.17.1> Olim quas vellent esse in tutela sua,
<phaed. fab. 3.17.2> Divi legerunt arbores. Quercus Iovi
<phaed. fab. 3.17.3> Et myrtus Veneri placuit, Phoebo laurea,
<phaed. fab. 3.17.4> Pinus Cybebae, populus celsa Herculi.
<phaed. fab. 3.17.5> Minerva admirans, quare steriles sumerent
<phaed. fab. 3.17.6> Interrogavit. Causam dixit Iuppiter:
<phaed. fab. 3.17.7> Honorem fructu ne videamur vendere.
<phaed. fab. 3.17.8> At mehercules narrabit quod quis voluerit,
<phaed. fab. 3.17.9> Oliva nobis propter fructum est gratior.
<phaed. fab. 3.17.10> Tunc sic deorum genitor atque hominum sator:
<phaed. fab. 3.17.11> O nata, merito sapiens dicere omnibus!
<phaed. fab. 3.17.12> Nisi utile est quod facimus, stulta est gloria.
<phaed. fab. 3.17.13> Nihil agere quod non prosit fabella admonet.
<phaed. fab. 3.18.1> Pavo ad Iunonem venit, indigne ferens
<phaed. fab. 3.18.2> Cantus luscinii quod sibi non tribuerit;
<phaed. fab. 3.18.3> Illum esse cunctis avibus admirabilem,
<phaed. fab. 3.18.4> Se derideri simul ac vocem miserit.
<phaed. fab. 3.18.5> Tunc consolandi gratia dixit dea:
<phaed. fab. 3.18.6> Sed forma vincis, vincis magnitudine;
<phaed. fab. 3.18.7> Nitor smaragdi collo praefulget tuo
<phaed. fab. 3.18.8> Pictisque plumis gemmeam caudam explicas.
<phaed. fab. 3.18.9> Quo mi inquit mutam speciem, si vincor sono?
<phaed. fab. 3.18.10> Fatorum arbitrio partes sunt vobis datae:
<phaed. fab. 3.18.11> Tibi forma, vires aquilae, luscinio melos,
<phaed. fab. 3.18.12> Augurium corvo, laeva cornici omina,
<phaed. fab. 3.18.13> Omnesque propriis sunt contentae dotibus.
<phaed. fab. 3.18.14> Noli affectare quod tibi non est datum,
<phaed. fab. 3.18.15> Delusa ne spes ad querelam reccidat.
<phaed. fab. 3.19.1> Aesopus domino solus cum esset familia,
<phaed. fab. 3.19.2> Parare cenam iussus est maturius.
<phaed. fab. 3.19.3> Ignem ergo quaerens aliquot lustravit domus,
<phaed. fab. 3.19.4> Tandemque invenit ubi lucernam accenderet.
<phaed. fab. 3.19.5> Tum circumeunti fuerat quod iter longius
<phaed. fab. 3.19.6> Effecit brevius: namque recta per forum
<phaed. fab. 3.19.7> Coepit redire. Et quidam e turba garrulus:
<phaed. fab. 3.19.8> Aesope, medio sole quid cum lumine?
<phaed. fab. 3.19.9> Hominem inquit quaero, et abiit festinans domum.
<phaed. fab. 3.19.10> Hoc si molestus ille ad animum rettulit,
<phaed. fab. 3.19.11> Sensit profecto se hominem non visum seni,
<phaed. fab. 3.19.12> Intempestive qui occupato alluserit.
<phaed. fab. 3.epilogus.1> Supersunt mihi quae scribam, sed parco sciens,
<phaed. fab. 3.epilogus.2> Primum ne videar esse tibi molestior,
<phaed. fab. 3.epilogus.3> Distringit quem multarum rerum varietas;
<phaed. fab. 3.epilogus.4> Dein si quis eadem forte conari velit,
<phaed. fab. 3.epilogus.5> Habere ut possit aliquid operis residui:
<phaed. fab. 3.epilogus.6> Quamvis materiae tanta abundet copia,
<phaed. fab. 3.epilogus.7> Labori faber ut desit, non fabro labor.
<phaed. fab. 3.epilogus.8> Brevitati nostrae praemium ut reddas peto
<phaed. fab. 3.epilogus.9> Quod es pollicitus: exhibe vocis fidem.
<phaed. fab. 3.epilogus.10> Nam vita morti propior est cotidie,
<phaed. fab. 3.epilogus.11> Et hoc minus perveniet ad me muneris,
<phaed. fab. 3.epilogus.12> Quo plus consumet temporis dilatio.
<phaed. fab. 3.epilogus.13> Si cito rem perages, usus fiet longior:
<phaed. fab. 3.epilogus.14> Fruar diutius, si celerius coepero.
<phaed. fab. 3.epilogus.15> Languentis aevi dum sunt aliquae reliquiae,
<phaed. fab. 3.epilogus.16> Auxilio locus est: olim senio debilem
<phaed. fab. 3.epilogus.17> Frustra adiuvare bonitas nitetur tua,
<phaed. fab. 3.epilogus.18> Cum iam desierit esse beneficium utile
<phaed. fab. 3.epilogus.19> Et mors vicina flagitabit debitum.
<phaed. fab. 3.epilogus.20> Stultum admovere tibi preces existimo,
<phaed. fab. 3.epilogus.21> Proclivis ultro cum sit misericordia.
<phaed. fab. 3.epilogus.22> Saepe impetravit veniam confessus reus:
<phaed. fab. 3.epilogus.23> Quanto innocenti iustius debet dari?
<phaed. fab. 3.epilogus.24> Tuae sunt partes; fuerunt aliorum prius,
<phaed. fab. 3.epilogus.25> Dein simili gyro venient aliorum vices.
<phaed. fab. 3.epilogus.26> Decerne quod religio, quod patitur fides,
<phaed. fab. 3.epilogus.27> Et graviter me tutare iudicio tuo.
<phaed. fab. 3.epilogus.28> Excedit animus quem proposuit terminum;
<phaed. fab. 3.epilogus.29> Sed difficulter continetur spiritus,
<phaed. fab. 3.epilogus.30> Integritatis qui sincerae conscius
<phaed. fab. 3.epilogus.31> A noxiorum premitur insolentiis.
<phaed. fab. 3.epilogus.32> Qui sint, requires; apparebunt tempore.
<phaed. fab. 3.epilogus.33> Ego, quondam legi quam puer sententiam,
<phaed. fab. 3.epilogus.34> Palam muttire plebeio piaculum est,
<phaed. fab. 3.epilogus.35> Dum sanitas constabit, pulchre meminero.
<phaed. fab. 4.prologus.1> Cum destinassem operis habere terminum
<phaed. fab. 4.prologus.2> In hoc, ut aliis esset materiae satis,
<phaed. fab. 4.prologus.3> Consilium tacito corde damnavi meum.
<phaed. fab. 4.prologus.4> Nam si quis talis etiam tituli est appetens,
<phaed. fab. 4.prologus.5> Quo pacto divinabit quidnam omiserim,
<phaed. fab. 4.prologus.6> Ut illud ipsum cupiat famae tradere,
<phaed. fab. 4.prologus.7> Sua cuique cum sit animi cogitatio
<phaed. fab. 4.prologus.8> Colorque proprius? Ergo non levitas mihi,
<phaed. fab. 4.prologus.9> Sed certa ratio causam scribendi dedit.
<phaed. fab. 4.prologus.10> Quare, Particulo, quoniam caperis fabulis,
<phaed. fab. 4.prologus.11> (Quas Aesopias, non Aesopi, nomino,
<phaed. fab. 4.prologus.12> Quia paucas ille ostendit, ego plures fero,
<phaed. fab. 4.prologus.13> Usus vetusto genere, sed rebus novis),
<phaed. fab. 4.prologus.14> Quartum libellum, cum vacarit, perleges.
<phaed. fab. 4.prologus.15> Hunc obtrectare si volet malignitas,
<phaed. fab. 4.prologus.16> Imitari dum non possit, obtrectet licet.
<phaed. fab. 4.prologus.17> Mihi parta laus est quod tu, quod similes tui
<phaed. fab. 4.prologus.18> Vestras in chartas verba transfertis mea,
<phaed. fab. 4.prologus.19> Dignumque longa iudicatis memoria.
<phaed. fab. 4.prologus.20> Illitteratum plausum nec desidero.
<phaed. fab. 4.1.1> Qui natus est infelix, non vitam modo
<phaed. fab. 4.1.2> Tristem decurrit, verum post obitum quoque
<phaed. fab. 4.1.3> Persequitur illum dura fati miseria.
<phaed. fab. 4.1.4> Galli Cybebes circum in quaestus ducere
<phaed. fab. 4.1.5> Asinum solebant baiulantem sarcinas.
<phaed. fab. 4.1.6> Is cum labore et plagis esset mortuus,
<phaed. fab. 4.1.7> Detracta pelle sibi fecerunt tympana.
<phaed. fab. 4.1.8> Rogati mox a quodam, delicio suo
<phaed. fab. 4.1.9> Quidnam fecissent, hoc locuti sunt modo:
<phaed. fab. 4.1.10> Putabat se post mortem securum fore;
<phaed. fab. 4.1.11> Ecce aliae plagae congeruntur mortuo.
<phaed. fab. 4.2.1> Ioculare tibi videtur, et sane levi,
<phaed. fab. 4.2.2> Dum nihil habemus maius, calamo ludimus.
<phaed. fab. 4.2.3> Sed diligenter intuere has nenias:
<phaed. fab. 4.2.4> Quantam sub titulis utilitatem reperies!
<phaed. fab. 4.2.5> Non semper ea sunt quae videntur; decipit
<phaed. fab. 4.2.6> Frons prima multos: rara mens intellegit
<phaed. fab. 4.2.7> Quod interiore condidit cura angulo.
<phaed. fab. 4.2.8> Hoc ne locutus sine mercede existimer,
<phaed. fab. 4.2.9> Fabellam adiciam de mustela et muribus.
<phaed. fab. 4.2.10> Mustela cum annis et senecta debilis
<phaed. fab. 4.2.11> Mures veloces non valeret assequi,
<phaed. fab. 4.2.12> Involvit se farina et obscuro loco
<phaed. fab. 4.2.13> Abiecit neglegenter. Mus escam putans
<phaed. fab. 4.2.14> Assiluit et compressus occubuit neci.
<phaed. fab. 4.2.15> Alter similiter, deinde perit et tertius.
<phaed. fab. 4.2.16> Mox venit aliquot saeculis retorridus
<phaed. fab. 4.2.17> Qui saepe laqueos et muscipula effugerat;
<phaed. fab. 4.2.18> Proculque insidias cernens hostis callidi:
<phaed. fab. 4.2.19> Sic valeas inquit ut farina es quae iaces!
<phaed. fab. 4.3.1> Fame coacta vulpes alta in vinea
<phaed. fab. 4.3.2> Uvam appetebat summis saliens viribus;
<phaed. fab. 4.3.3> Quam tangere ut non potuit, discedens ait:
<phaed. fab. 4.3.4> Nondum matura est; nolo acerbam sumere.
<phaed. fab. 4.3.5> Qui facere quae non possunt verbis elevant,
<phaed. fab. 4.3.6> Ascribere hoc debebunt exemplum sibi.
<phaed. fab. 4.4.1> Equus sedare solitus quo fuerat sitim,
<phaed. fab. 4.4.2> Dum sese aper volutat turbavit vadum.
<phaed. fab. 4.4.3> Hinc orta lis est. Sonipes iratus fero
<phaed. fab. 4.4.4> Auxilium petiit hominis, quem dorso levans
<phaed. fab. 4.4.5> Rediit ad hostem. Iactis hunc telis eques
<phaed. fab. 4.4.6> Postquam interfecit, sic locutus traditur:
<phaed. fab. 4.4.7> Laetor tulisse auxilium me precibus tuis,
<phaed. fab. 4.4.8> Nam praedam cepi et didici quam sis utilis.
<phaed. fab. 4.4.9> Atque ita coegit frenos invitum pati.
<phaed. fab. 4.4.10> Tum maestus ille: Parvae vindictam rei
<phaed. fab. 4.4.11> Dum quaero demens, servitutem repperi.
<phaed. fab. 4.4.12> Haec iracundos admonebit fabula
<phaed. fab. 4.4.13> Impune potius laedi quam dedi alteri.
<phaed. fab. 4.5.1> Plus esse in uno saepe quam in turba boni,
<phaed. fab. 4.5.2> Narratione posteris tradam brevi.
<phaed. fab. 4.5.3> Quidam decedens tres reliquit filias:
<phaed. fab. 4.5.4> Unam formosam et oculis venantem viros;
<phaed. fab. 4.5.5> At alteram lanificam et frugi rusticam;
<phaed. fab. 4.5.6> Devotam vino tertiam et turpissimam.
<phaed. fab. 4.5.7> Harum autem matrem fecit heredem senex
<phaed. fab. 4.5.8> Sub condicione totam ut fortunam tribus
<phaed. fab. 4.5.9> Aequaliter distribuat, sed tali modo:
<phaed. fab. 4.5.10> Ni data possideant aut fruantur; tum: simul
<phaed. fab. 4.5.11> Habere res desierint, quas acceperint,
<phaed. fab. 4.5.12> Centena matri conferant sestertia.
<phaed. fab. 4.5.13> Athenas rumor implet. Mater sedula
<phaed. fab. 4.5.14> Iuris peritos consulit; nemo expedit
<phaed. fab. 4.5.15> Quo pacto non possideant, quod fuerit datum,
<phaed. fab. 4.5.16> Fructumve capiant; deinde quae tulerint nihil,
<phaed. fab. 4.5.17> Quanam ratione conferant pecuniam.
<phaed. fab. 4.5.18> Postquam consumpta est temporis longi mora,
<phaed. fab. 4.5.19> Nec testamenti potuit sensus colligi,
<phaed. fab. 4.5.20> Fidem advocavit iure neglecto parens.
<phaed. fab. 4.5.21> Seponit moechae vestem, mundum muliebrem,
<phaed. fab. 4.5.22> Lavationem argenteam, eunuchos, glabros;
<phaed. fab. 4.5.23> Lanificae agellos, pecora, villam, operarios,
<phaed. fab. 4.5.24> Boves, iumenta et instrumentum rusticum;
<phaed. fab. 4.5.25> Potrici plenam antiquis apothecam cadis,
<phaed. fab. 4.5.26> Domum politam et delicatos hortulos.
<phaed. fab. 4.5.27> Sic destinata dare cum vellet singulis
<phaed. fab. 4.5.28> Et approbaret populus, qui illas noverat,
<phaed. fab. 4.5.29> Aesopus media subito in turba constitit:
<phaed. fab. 4.5.30> O si maneret condito sensus patri,
<phaed. fab. 4.5.31> Quam graviter ferret, quod voluntatem suam
<phaed. fab. 4.5.32> Interpretari non potuissent Attici!
<phaed. fab. 4.5.33> Rogatus deinde solvit errorem omnium:
<phaed. fab. 4.5.34> Domum et ornamenta cum venustis hortulis
<phaed. fab. 4.5.35> Et vina vetera date lanificae rusticae;
<phaed. fab. 4.5.36> Vestem, uniones, pedisequos et cetera
<phaed. fab. 4.5.37> Illi assignate vitam quae luxu trahit;
<phaed. fab. 4.5.38> Agros, buvile et pecora cum pastoribus
<phaed. fab. 4.5.39> Donate moechae. Nulla poterit perpeti,
<phaed. fab. 4.5.40> Ut moribus quid teneat alienum suis.
<phaed. fab. 4.5.41> Deformis cultum vendet ut vinum paret;
<phaed. fab. 4.5.42> Agros abiciet moecha ut ornatum gerat;
<phaed. fab. 4.5.43> At illa gaudens pecore et lanae dedita
<phaed. fab. 4.5.44> Quacumque summa tradet luxuriae domum.
<phaed. fab. 4.5.45> Sic nulla possidebit quod fuerit datum,
<phaed. fab. 4.5.46> Et dictam matri conferent pecuniam
<phaed. fab. 4.5.47> Ex pretio rerum quas vendiderint singulae.
<phaed. fab. 4.5.48> Ita quod multorum fugit imprudentiam
<phaed. fab. 4.5.49> Unius hominis repperit sollertia.
<phaed. fab. 4.6.1> Cum victi mures mustelarum exercitu
<phaed. fab. 4.6.2> (Historia quorum et in tabernis pingitur)
<phaed. fab. 4.6.3> Fugerent et artos circum trepidarent cavos,
<phaed. fab. 4.6.4> Aegre recepti tamen evaserunt necem.
<phaed. fab. 4.6.5> Duces eorum, qui capitibus cornua
<phaed. fab. 4.6.6> Suis ligarant, ut conspicuum in proelio
<phaed. fab. 4.6.7> Haberent signum quod sequerentur milites,
<phaed. fab. 4.6.8> Haesere in portis suntque capti ab hostibus;
<phaed. fab. 4.6.9> Quos immolatos victor avidis dentibus
<phaed. fab. 4.6.10> Capacis alvi mersit tartareo specu.
<phaed. fab. 4.6.11> Quemcumque populum tristis eventus premit,
<phaed. fab. 4.6.12> Periclitatur magnitudo principum;
<phaed. fab. 4.6.13> Minuta plebes facili praesidio latet.
<phaed. fab. 4.7.1> Tu qui, nasute, scripta destringis mea
<phaed. fab. 4.7.2> Et hoc iocorum legere fastidis genus,
<phaed. fab. 4.7.3> Parva libellum sustine patientia,
<phaed. fab. 4.7.4> Severitatem frontis dum placo tuae
<phaed. fab. 4.7.5> Et in cothurnis prodit Aesopus novis.
<phaed. fab. 4.7.6> Utinam nec umquam Pelii nemoris iugo
<phaed. fab. 4.7.7> Pinus bipenni concidisset Thessala,
<phaed. fab. 4.7.8> Nec ad professae mortis audacem viam
<phaed. fab. 4.7.9> Fabricasset Argus opere Palladio ratem,
<phaed. fab. 4.7.10> Inhospitalis prima quae ponti sinus
<phaed. fab. 4.7.11> Patefecit in perniciem Graium et barbarum!
<phaed. fab. 4.7.12> Namque et superbi luget Aeetae domus,
<phaed. fab. 4.7.13> Et regna Peliae scelere Medeae iacent,
<phaed. fab. 4.7.14> Quae saevum ingenium variis involvens modis
<phaed. fab. 4.7.15> Illic per artus fratris explicuit fugam,
<phaed. fab. 4.7.16> Hic caede patris Peliadum infecit manus.
<phaed. fab. 4.7.17> Quid tibi videtur? Hoc quoque insulsum est ait
<phaed. fab. 4.7.18> Falsoque dictum; longe quia vetustior
<phaed. fab. 4.7.19> Aegaea Minos classe perdomuit freta
<phaed. fab. 4.7.20> Iustoque vindicavit exemplo impetum.
<phaed. fab. 4.7.21> Quid ergo possum facere tibi, lector Cato,
<phaed. fab. 4.7.22> Si nec fabellae te iuvant nec fabulae?
<phaed. fab. 4.7.23> Noli molestus esse omnino litteris,
<phaed. fab. 4.7.24> Maiorem exhibeant ne tibi molestiam.
<phaed. fab. 4.7.25> Hoc illis dictum est, qui stultitia nauseant
<phaed. fab. 4.7.26> Et ut putentur sapere caelum vituperant.
<phaed. fab. 4.8.1> Mordaciorem qui improbo dente appetit
<phaed. fab. 4.8.2> Hoc argumento se describi sentiat.
<phaed. fab. 4.8.3> In officinam fabri venit vipera.
<phaed. fab. 4.8.4> Haec cum temptaret si qua res esset cibi,
<phaed. fab. 4.8.5> Limam momordit. Illa contra contumax:
<phaed. fab. 4.8.6> Quid me inquit stulta, dente captas laedere,
<phaed. fab. 4.8.7> Omne assuevi ferrum quae corrodere?
<phaed. fab. 4.9.1> Homo in periclum simul ac venit callidus,
<phaed. fab. 4.9.2> Reperire effugium quaerit alterius malo.
<phaed. fab. 4.9.3> Cum decidisset vulpes in puteum inscia
<phaed. fab. 4.9.4> Et altiore clauderetur margine,
<phaed. fab. 4.9.5> Devenit hircus sitiens in eundem locum;
<phaed. fab. 4.9.6> Simul rogavit esset an dulcis liquor
<phaed. fab. 4.9.7> Et copiosus. Illa fraudem moliens:
<phaed. fab. 4.9.8> Descende, amice; tanta bonitas est aquae
<phaed. fab. 4.9.9> Voluptas ut satiari non possit mea.
<phaed. fab. 4.9.10> Immisit se barbatus. Tum vulpecula
<phaed. fab. 4.9.11> Evasit puteo nixa celsis cornibus,
<phaed. fab. 4.9.12> Hircumque clauso liquit haerentem vado.
<phaed. fab. 4.10.1> Peras imposuit Iuppiter nobis duas:
<phaed. fab. 4.10.2> Propriis repletam vitiis post tergum dedit,
<phaed. fab. 4.10.3> Alienis ante pectus suspendit gravem.
<phaed. fab. 4.10.4> Hac re videre nostra mala non possumus;
<phaed. fab. 4.10.5> Alii simul delinquunt, censores sumus.
<phaed. fab. 4.11.1> Lucernam fur accendit ex ara Iovis
<phaed. fab. 4.11.2> Ipsumque compilavit ad lumen suum.
<phaed. fab. 4.11.3> Onustus qui sacrilegio cum discederet,
<phaed. fab. 4.11.4> Repente vocem sancta misit Religio:
<phaed. fab. 4.11.5> Malorum quamvis ista fuerint munera
<phaed. fab. 4.11.6> Mihique invisa, ut non offendar surripi,
<phaed. fab. 4.11.7> Tamen, sceleste, spiritu culpam lues,
<phaed. fab. 4.11.8> Olim cum ascriptus venerit poenae dies.
<phaed. fab. 4.11.9> Sed ne ignis noster facinori praeluceat,
<phaed. fab. 4.11.10> Per quem verendos excolit pietas deos,
<phaed. fab. 4.11.11> Veto esse tale luminis commercium.
<phaed. fab. 4.11.12> Itaque hodie nec lucernam de flamma deum
<phaed. fab. 4.11.13> Nec de lucerna fas est accendi sacrum.
<phaed. fab. 4.11.14> Quot res contineat hoc argumentum utiles,
<phaed. fab. 4.11.15> Non explicabit alius quam qui repperit.
<phaed. fab. 4.11.16> Significat primo saepe quos ipse alueris,
<phaed. fab. 4.11.17> Tibi inveniri maxime contrarios;
<phaed. fab. 4.11.18> Secundum ostendit scelera non ira deum,
<phaed. fab. 4.11.19> Fatorum dicto sed puniri tempore;
<phaed. fab. 4.11.20> Novissime interdicit ne cum malefico
<phaed. fab. 4.11.21> Usum bonus consociet ullius rei.
<phaed. fab. 4.12.1> Opes invisae merito sunt forti viro,
<phaed. fab. 4.12.2> Quia dives arca veram laudem intercipit.
<phaed. fab. 4.12.3> Caelo receptus propter virtutem Hercules
<phaed. fab. 4.12.4> Cum gratulantes persalutasset deos,
<phaed. fab. 4.12.5> Veniente Pluto, qui Fortunae est filius,
<phaed. fab. 4.12.6> Avertit oculos. Causam quaesivit pater.
<phaed. fab. 4.12.7> Odi inquit illum, quia malis amicus est
<phaed. fab. 4.12.8> Simulque obiecto cuncta corrumpit lucro.
<phaed. fab. 4.13.1> Utilius homini nihil est quam recte loqui:
<phaed. fab. 4.13.2> Probanda cunctis est quidem sententia,
<phaed. fab. 4.13.3> Sed ad perniciem solet agi sinceritas.
<phaed. fab. 4.13.4> Cum se ferarum regem fecissit leo
<phaed. fab. 4.13.5> Et aequitatis vellet famam consequi,
<phaed. fab. 4.13.6> A pristina deflexit consuetudine
<phaed. fab. 4.13.7> Atque inter illas tenui contentus cibo
<phaed. fab. 4.13.8> Sancta incorrupta iura reddebat fide.
<phaed. fab. 4.13.9> Postquam labare coepit paenitentia,
<phaed. fab. 4.14.2> A fictione veretri linguam mulieris.
<phaed. fab. 4.14.3> Affinitatem traxit inde obscenitas.
<phaed. fab. 4.15.1> Rogavit alter, tribadas et molles mares
<phaed. fab. 4.15.2> Quae ratio procreasset. Exposuit senex:
<phaed. fab. 4.15.3> Idem Prometheus, auctor vulgi fictilis
<phaed. fab. 4.15.4> Qui simul offendit ad fortunam frangitur,
<phaed. fab. 4.15.5> Naturae partis veste quas celat pudor,
<phaed. fab. 4.15.6> Cum separatim toto finxisset die,
<phaed. fab. 4.15.7> Aptare mox ut posset corporibus suis,
<phaed. fab. 4.15.8> Ad cenam est invitatus subito a Libero.
<phaed. fab. 4.15.9> Ubi irrigatus multo venas nectare,
<phaed. fab. 4.15.10> Sero domum est reversus titubanti pede.
<phaed. fab. 4.15.11> Tum semisomno corde et errore ebrio
<phaed. fab. 4.15.12> Applicuit virginale generi masculo
<phaed. fab. 4.15.13> Et masculina membra applicuit feminis.
<phaed. fab. 4.15.14> Ita nunc libido pravo fruitur gaudio.
<phaed. fab. 4.16.1> Barbam capellae cum impetrassent ab Iove,
<phaed. fab. 4.16.2> Hirci maerentes indignari coeperunt
<phaed. fab. 4.16.3> Quod dignitatem feminae aequassent suam.
<phaed. fab. 4.16.4> Sinite inquit illas gloria vana frui
<phaed. fab. 4.16.5> Et usurpare vestri ornatum muneris,
<phaed. fab. 4.16.6> Pares dum non sint vestrae fortitudinis.
<phaed. fab. 4.16.7> Hoc argumentum monet ut sustineas tibi
<phaed. fab. 4.16.8> Habitu esse similes qui sint virtute impares.
<phaed. fab. 4.17.1> Cum de fortunis quidam quereretur suis,
<phaed. fab. 4.17.2> Aesopus finxit consolandi gratia:
<phaed. fab. 4.17.3> Vexata saevis navis tempestatibus,
<phaed. fab. 4.17.4> Inter vectorum lacrimas et mortis metum
<phaed. fab. 4.17.5> Faciem ad serenam subito ut mutatur dies,
<phaed. fab. 4.17.6> Ferri secundis tuta coepit flatibus
<phaed. fab. 4.17.7> Nimiaque nautas hilaritate extollere.
<phaed. fab. 4.17.8> Factus periclis tum gubernator sophus:
<phaed. fab. 4.17.9> Parce gaudere oportet et sensim queri,
<phaed. fab. 4.17.10> Totam aeque vitam miscet dolor et gaudium.
<phaed. fab. 4.18.1> Canes legatos olim misere ad Iovem
<phaed. fab. 4.18.2> Melioris vitae tempus oratum suae,
<phaed. fab. 4.18.3> Ut sese eriperet hominum contumeliis,
<phaed. fab. 4.18.4> Furfuribus sibi consparsum quod panem darent
<phaed. fab. 4.18.5> Fimoque turpi maximam explerent famem.
<phaed. fab. 4.18.6> Profecti sunt legati non celeri pede.
<phaed. fab. 4.18.7> Dum naribus scrutantur escam in stercore,
<phaed. fab. 4.18.8> Citati non respondent. Vix tandem invenit
<phaed. fab. 4.18.9> Eos Mercurius et turbatos attrahit.
<phaed. fab. 4.18.10> Tum vero vultum magni ut viderunt Iovis,
<phaed. fab. 4.18.11> Totam timentes concacarunt regiam;
<phaed. fab. 4.18.12> Propulsi vero fustibus vadunt foras.
<phaed. fab. 4.18.13> Vetat dimitti magnus illos Iuppiter.
<phaed. fab. 4.18.14> Mirati sibi legatos non revertier,
<phaed. fab. 4.18.15> Turpe aestimantes aliquid commissum a suis,
<phaed. fab. 4.18.16> Post aliquod tempus alios ascribi iubent.
<phaed. fab. 4.18.17> Rumor legatos superiores prodidit.
<phaed. fab. 4.18.18> Timentes rursus aliquid ne simile accidat,
<phaed. fab. 4.18.19> Odore canibus anum, sed multo, replent.
<phaed. fab. 4.18.20> Mandata dantur et dimittuntur statim.
<phaed. fab. 4.18.21> Adeunt. Rogantes aditum continuo impetrant.
<phaed. fab. 4.18.22> Consedit genitor tum deorum maximus
<phaed. fab. 4.18.23> Quassatque fulmen: tremere coepere omnia.
<phaed. fab. 4.18.24> Canes, confusus subito quod fuerat fragor,
<phaed. fab. 4.18.25> Repente odorem mixtum cum merdis cacant.
<phaed. fab. 4.18.26> Reclamant omnes vindicandam iniuriam.
<phaed. fab. 4.18.27> Sic est locutus ante poenam Iuppiter:
<phaed. fab. 4.18.28> Legatos non est regis non dimittere,
<phaed. fab. 4.18.29> Nec est difficile poenas culpae imponere;
<phaed. fab. 4.18.30> Sed hoc feretis pro iudicio praemium:
<phaed. fab. 4.18.31> Non veto dimitti, verum cruciari fame,
<phaed. fab. 4.18.32> Ne ventrem continere non possint suum.
<phaed. fab. 4.18.33> Illi autem qui miserunt vos tam futtiles
<phaed. fab. 4.18.34> Numquam carebunt hominis contumelia.
<phaed. fab. 4.18.35> Ita nunc legatos exspectant et posteri
<phaed. fab. 4.18.36> Novum et venire qui videt culum olfacit.
<phaed. fab. 4.19.1> Qui fert malis auxilium post tempus dolet.
<phaed. fab. 4.19.2> Gelu rigentem quidam colubram sustulit
<phaed. fab. 4.19.3> Sinuque fovit contra se ipse misericors:
<phaed. fab. 4.19.4> Namque ut refecta est necuit hominem protinus.
<phaed. fab. 4.19.5> Hanc alia cum rogaret causam facinoris,
<phaed. fab. 4.19.6> Respondit: Ne quis discat prodesse improbis.
<phaed. fab. 4.20.1> Vulpes, cubile fodiens, dum terram eruit
<phaed. fab. 4.20.2> Agitque pluris altius cuniculos,
<phaed. fab. 4.20.3> Pervenit ad draconis speluncam ultimam,
<phaed. fab. 4.20.4> Custodiebat qui thesauros abditos.
<phaed. fab. 4.20.5> Hunc simul aspexit: Oro ut imprudentiae
<phaed. fab. 4.20.6> Des primum veniam; deinde si pulchre vides,
<phaed. fab. 4.20.7> Quam non conveniens aurum sit vitae meae,
<phaed. fab. 4.20.8> Respondeas clementer. Quem fructum capis
<phaed. fab. 4.20.9> Hoc ex labore, quodve tantum est praemium
<phaed. fab. 4.20.10> Ut careas somno et aevum in tenebris exigas?
<phaed. fab. 4.20.11> Nullum inquit ille verum hoc ab summo mihi
<phaed. fab. 4.20.12> Iove attributum est. Ergo nec sumis tibi
<phaed. fab. 4.20.13> Nec ulli donas quicquam? Sic fatis placet.
<phaed. fab. 4.20.14> Nolo irascaris, libere si dixero:
<phaed. fab. 4.20.15> Dis est iratis natus, qui est similis tibi.
<phaed. fab. 4.20.16> Abiturus illuc, quo priores abierunt,
<phaed. fab. 4.20.17> Quid mente caeca miserum torques spiritum?
<phaed. fab. 4.20.18> Tibi dico, avare, gaudium heredis tui,
<phaed. fab. 4.20.19> Qui ture superos, ipsum te fraudas cibo,
<phaed. fab. 4.20.20> Qui tristis audis musicum citharae sonum,
<phaed. fab. 4.20.21> Quem tibiarum macerat iucunditas,
<phaed. fab. 4.20.22> Obsoniorum pretia cui gemitum exprimunt,
<phaed. fab. 4.20.23> Qui dum quadrantes aggeras patrimonio
<phaed. fab. 4.20.24> Caelum fatigas sordido periurio,
<phaed. fab. 4.20.25> Qui circumcidis omnem impensam funeri
<phaed. fab. 4.20.26> Libitina ne quid de tuo faciat lucri.
<phaed. fab. 4.21.1> Quid iudicare cogitet livor modo,
<phaed. fab. 4.21.2> Licet dissimulet, pulchre tamen intellego.
<phaed. fab. 4.21.3> Quicquid putabit esse dignum memoria,
<phaed. fab. 4.21.4> Aesopi dicet; si quid minus arriserit,
<phaed. fab. 4.21.5> A me contendet fictum quovis pignore.
<phaed. fab. 4.21.6> Quem volo refelli iam nunc responso meo:
<phaed. fab. 4.21.7> Sive hoc ineptum sive laudandum est opus,
<phaed. fab. 4.21.8> Invenit ille, nostra perfecit manus.
<phaed. fab. 4.21.9> Sed exsequamur coepti propositum ordinem.
<phaed. fab. 4.22.1> Homo doctus in se semper divitias habet.
<phaed. fab. 4.22.2> Simonides, qui scripsit egregium melos,
<phaed. fab. 4.22.3> Quo paupertatem sustineret facilius,
<phaed. fab. 4.22.4> Circum ire coepit urbes Asiae nobiles,
<phaed. fab. 4.22.5> Mercede accepta laudem victorum canens.
<phaed. fab. 4.22.6> Hoc genere quaestus postquam locuples factus est,
<phaed. fab. 4.22.7> Redire in patriam voluit cursu pelagio;
<phaed. fab. 4.22.8> Erat autem, ut aiunt, natus in Cia insula:
<phaed. fab. 4.22.9> Ascendit navem, quam tempestas horrida
<phaed. fab. 4.22.10> Simul et vetustas medio dissolvit mari.
<phaed. fab. 4.22.11> Hi zonas, illi res pretiosas colligunt,
<phaed. fab. 4.22.12> Subsidium vitae. Quidam curiosior:
<phaed. fab. 4.22.13> Simonide, tu ex opibus nil sumis tuis?
<phaed. fab. 4.22.14> Mecum inquit mea sunt cuncta. Tunc pauci enatant,
<phaed. fab. 4.22.15> Quia plures onere degravati perierant.
<phaed. fab. 4.22.16> Praedones adsunt, rapiunt, quod quisque extulit,
<phaed. fab. 4.22.17> Nudos relinquunt. Forte Clazomenae prope
<phaed. fab. 4.22.18> Antiqua fuit urbs, quam petierunt naufragi.
<phaed. fab. 4.22.19> Hic litterarum quidam studio deditus,
<phaed. fab. 4.22.20> Simonidis qui saepe versus legerat
<phaed. fab. 4.22.21> Eratque absentis admirator maximus,
<phaed. fab. 4.22.22> Sermone ab ipso cognitum cupidissime
<phaed. fab. 4.22.23> Ad se recepit; veste, nummis, familia
<phaed. fab. 4.22.24> Hominem exornavit. Ceteri tabulam suam
<phaed. fab. 4.22.25> Portant rogantes victum. Quos casu obvios
<phaed. fab. 4.22.26> Simonides ut vidit: Dixi, inquit, mea
<phaed. fab. 4.22.27> Mecum esse cuncta; vos quod rapuistis perit.
<phaed. fab. 4.23.1> Mons parturibat, gemitus immanes ciens,
<phaed. fab. 4.23.2> Eratque in terris maxima exspectatio.
<phaed. fab. 4.23.3> At ille murem peperit. †Hoc scriptum est tibi,
<phaed. fab. 4.23.4> Qui, magna cum minaris, extricas nihil.
<phaed. fab. 4.24.0> Nihil agere quod non prosit fabella admonet.
<phaed. fab. 4.24.1> Formica et musca contendebant acriter
<phaed. fab. 4.24.2> Quae pluris esset. Musca sic coepit prior:
<phaed. fab. 4.24.3> Conferre nostris tu potes te laudibus?
<phaed. fab. 4.24.5> Moror inter aras, templa perlustro omnia,
<phaed. fab. 4.24.6> Ubi immolatur, exta praegusto deum.
<phaed. fab. 4.24.7> In capite regis sedeo cum visum est mihi,
<phaed. fab. 4.24.8> Et matronarum casta delibo oscula.
<phaed. fab. 4.24.9> Laboro nihil atque optimis rebus fruor.
<phaed. fab. 4.24.10> Quid horum simile tibi contingit, rustica?
<phaed. fab. 4.24.11> Est gloriosus sane convictus deum,
<phaed. fab. 4.24.12> Sed illi qui invitatur, non qui invisus est.
<phaed. fab. 4.24.13> Aras frequentas? nempe abigeris, quom venis.
<phaed. fab. 4.24.14> Reges commemoras et matronarum oscula?
<phaed. fab. 4.24.15> Super etiam iactas tegere quod debet pudor.
<phaed. fab. 4.24.16> Nihil laboras? ideo, cum opus est, nil habes.
<phaed. fab. 4.24.17> Ego granum in hiemem cum studiose congero,
<phaed. fab. 4.24.18> Te circa murum pasci video stercore.
<phaed. fab. 4.24.19> Aestate me lacessis; cum bruma est siles.
<phaed. fab. 4.24.20> Mori contractam cum te cogunt frigora,
<phaed. fab. 4.24.21> Me copiosa recipit incolumem domus.
<phaed. fab. 4.24.22> Satis profecto rettudi superbiam.
<phaed. fab. 4.24.23> Fabella talis hominum discernit notas
<phaed. fab. 4.24.24> Eorum qui se falsis ornant laudibus,
<phaed. fab. 4.24.25> Et quorum virtus exhibet solidum decus.
<phaed. fab. 4.25.1> Quantum valerent inter homines litterae,
<phaed. fab. 4.25.2> Dixi superius: quantus nunc illis honos
<phaed. fab. 4.25.3> A superis sit tributus tradam memoriae.
<phaed. fab. 4.25.4> Simonides idem ille de quo rettuli,
<phaed. fab. 4.25.5> Victori laudem cuidam pyctae ut scriberet
<phaed. fab. 4.25.6> Certo conduxit pretio, secretum petit.
<phaed. fab. 4.25.7> Exigua cum frenaret materia impetum,
<phaed. fab. 4.25.8> Usus poeta moris est licentia
<phaed. fab. 4.25.9> Atque interposuit gemina Ledae sidera,
<phaed. fab. 4.25.10> Auctoritatem similis referens gloriae.
<phaed. fab. 4.25.11> Opus approbavit; sed mercedis tertiam
<phaed. fab. 4.25.12> Accepit partem. Cum reliquum posceret:
<phaed. fab. 4.25.13> Illi inquit reddent quorum sunt laudis duae.
<phaed. fab. 4.25.14> Verum ut ne irate te dimissum sentiant,
<phaed. fab. 4.25.15> Ad cenam mihi promitte; cognatos volo
<phaed. fab. 4.25.16> Hodie invitare, quorum es in numero mihi.
<phaed. fab. 4.25.17> Fraudatus quamvis et dolens iniuria,
<phaed. fab. 4.25.18> Ne male dimissam gratiam corrumperet,
<phaed. fab. 4.25.19> Promisit. Rediit hora dicta, recubuit.
<phaed. fab. 4.25.20> Splendebat hilare poculis convivium,
<phaed. fab. 4.25.21> Magno apparatu laeta resonabat domus,
<phaed. fab. 4.25.22> Repente duo cum iuvenes sparsi pulvere,
<phaed. fab. 4.25.23> Sudore multo diffluentes corpora,
<phaed. fab. 4.25.24> Humanam supra formam, cuidam servulo
<phaed. fab. 4.25.25> Mandant ut ad se provocet Simonidem;
<phaed. fab. 4.25.26> Illius interesse, ne faciat moram.
<phaed. fab. 4.25.27> Homo perturbatus excitat Simonidem.
<phaed. fab. 4.25.28> Unum promorat vix pedem triclinio,
<phaed. fab. 4.25.29> Ruina camerae subito oppressit ceteros;
<phaed. fab. 4.25.30> Nec ulli iuvenes sunt reperti ad ianuam.
<phaed. fab. 4.25.31> Ut est vulgatus ordo narratae rei,
<phaed. fab. 4.25.32> Omnes scierunt numinum praesentiam
<phaed. fab. 4.25.33> Vati dedisse vitam mercedis loco.
<phaed. fab. 4.epilogus.1> Adhuc supersunt multa quae possim loqui,
<phaed. fab. 4.epilogus.2> Et copiosa abundat rerum varietas;
<phaed. fab. 4.epilogus.3> Sed temperatae suaves sunt argutiae,
<phaed. fab. 4.epilogus.4> Immodicae offendunt. Quare, vir sanctissime,
<phaed. fab. 4.epilogus.5> Particulo, chartis nomen victurum meis
<phaed. fab. 4.epilogus.6> Latinis dum manebit pretium litteris,
<phaed. fab. 4.epilogus.7> Si non ingenium, certe brevitatem approba,
<phaed. fab. 4.epilogus.8> Quae commendari tanto debet iustius
<phaed. fab. 4.epilogus.9> Quanto poetae sunt molesti validius.
<phaed. fab. 5.prologus.1> Aesopi nomen sicubi interposuero,
<phaed. fab. 5.prologus.2> Cui reddidi iam pridem quicquid debui,
<phaed. fab. 5.prologus.3> Auctoritatis esse scito gratia:
<phaed. fab. 5.prologus.4> Ut quidam artifices nostro faciunt saeculo,
<phaed. fab. 5.prologus.5> Qui pretium operibus maius inveniunt novis,
<phaed. fab. 5.prologus.6> Si marmori ascripserunt Praxitelen suo,
<phaed. fab. 5.prologus.7> Trito Myronem argento, tabulae Zeuxidem.
<phaed. fab. 5.prologus.8> Adeo fucatae plus vetustati favet
<phaed. fab. 5.prologus.9> Invidia mordax quam bonis praesentibus.
<phaed. fab. 5.prologus.10> Sed iam ad fabellam talis exempli feror.
<phaed. fab. 5.1.1> Demetrius qui dictus est Phalereus,
<phaed. fab. 5.1.2> Athenas occupavit imperio improbo.
<phaed. fab. 5.1.3> Ut mos est vulgi, passim et certatim ruit,
<phaed. fab. 5.1.4> "Feliciter!" succlamans. Ipsi principes
<phaed. fab. 5.1.5> Illam osculantur, qua sunt oppressi, manum,
<phaed. fab. 5.1.6> Tacite gementes tristem fortunae vicem.
<phaed. fab. 5.1.7> Quin etiam resides et sequentes otium,
<phaed. fab. 5.1.8> Ni defuisse noceat, repunt ultimi;
<phaed. fab. 5.1.9> In quis Menander, nobilis comoediis
<phaed. fab. 5.1.10> Quas, ipsum ignorans, legerat Demetrius
<phaed. fab. 5.1.11> Et admiratus fuerat ingenium viri,
<phaed. fab. 5.1.12> Unguento delibutus, vestitu fluens,
<phaed. fab. 5.1.13> Veniebat gressu delicato et languido.
<phaed. fab. 5.1.14> Hunc ubi tyrannus vidit extremo agmine:
<phaed. fab. 5.1.15> Quisnam cinaedus ille in conspectum meum
<phaed. fab. 5.1.16> Audet venire? Responderunt proximi:
<phaed. fab. 5.1.17> Hic est Menander scriptor. Mutatus statim:
<phaed. fab. 5.1.18> Homo inquit fieri non potest formosior.
<phaed. fab. 5.2.1> Duo cum incidissent in latronem milites,
<phaed. fab. 5.2.2> Unus profugit, alter autem restitit
<phaed. fab. 5.2.3> Et vindicavit sese forti dextera.
<phaed. fab. 5.2.4> Latrone exciso timidus accurrit comes
<phaed. fab. 5.2.5> Stringitque gladium, dein reiecta paenula:
<phaed. fab. 5.2.6> Cedo inquit illum; iam curabo sentiat,
<phaed. fab. 5.2.7> Quos attentarit. Tunc, qui depugnaverat:
<phaed. fab. 5.2.8> Vellem istis verbis saltem adiuvisses modo;
<phaed. fab. 5.2.9> Constantior fuissem vera existimans.
<phaed. fab. 5.2.10> Nunc conde ferrum et linguam pariter futtilem.
<phaed. fab. 5.2.11> Ut possis alios ignorantes fallere,
<phaed. fab. 5.2.12> Ego qui sum expertus quantis fugias viribus,
<phaed. fab. 5.2.13> Scio quam virtuti non sit credendum tuae.
<phaed. fab. 5.2.14> Illi assignari debet haec narratio
<phaed. fab. 5.2.15> Qui re secunda fortis est, dubia fugax.
<phaed. fab. 5.3.1> Calvi momordit musca nudatum caput;
<phaed. fab. 5.3.2> Quam opprimere captans alapam sibi duxit gravem.
<phaed. fab. 5.3.3> Tunc illa irridens: Punctum volucris parvulae
<phaed. fab. 5.3.4> Voluisti morte ulcisci; quid facies tibi,
<phaed. fab. 5.3.5> Iniuriae qui addideris contumeliam?
<phaed. fab. 5.3.6> Respondit: Mecum facile redeo in gratiam,
<phaed. fab. 5.3.7> Quia non fuisse mentem laedendi scio.
<phaed. fab. 5.3.8> Sed te, contempti generis animal improbum,
<phaed. fab. 5.3.9> Quae delectaris bibere humanum sanguinem,
<phaed. fab. 5.3.10> Optem necare vel maiore incommodo.
<phaed. fab. 5.3.11> †Hoc argumentum veniam ei dari docet
<phaed. fab. 5.3.12> Qui casu peccat. Nam qui consilio est nocens,
<phaed. fab. 5.3.13> Illum esse quamvis dignum poena iudico.
<phaed. fab. 5.4.1> Quidam immolasset verrem cum sancto Herculi,
<phaed. fab. 5.4.2> Cui pro salute votum debebat sua,
<phaed. fab. 5.4.3> Asello iussit reliquias poni hordei.
<phaed. fab. 5.4.4> Quas aspernatus ille sic locutus est:
<phaed. fab. 5.4.5> Libenter istum prorsus appeterem cibum,
<phaed. fab. 5.4.6> Nisi, qui nutritus illo est, iugulatus foret.
<phaed. fab. 5.4.7> Huius respectu fabulae deterritus
<phaed. fab. 5.4.8> Periculosum semper vitavi lucrum.
<phaed. fab. 5.4.9> Sed dicis: Qui rapuere divitias, habent.
<phaed. fab. 5.4.10> Numeremus agedum qui deprensi perierunt:
<phaed. fab. 5.4.11> Maiorem turbam punitorum reperies.
<phaed. fab. 5.4.12> Paucis temeritas est bono, multis malo.
<phaed. fab. 5.5.1> Pravo favore labi mortales solent
<phaed. fab. 5.5.2> Et, pro iudicio dum stant erroris sui,
<phaed. fab. 5.5.3> Ad paenitendum rebus manifestis agi.
<phaed. fab. 5.5.4> Facturus ludos dives quidam nobilis
<phaed. fab. 5.5.5> Proposito cunctos invitavit praemio
<phaed. fab. 5.5.6> Quam quisque posset ut novitatem ostenderet.
<phaed. fab. 5.5.7> Venere artifices laudis ad certamina;
<phaed. fab. 5.5.8> Quos inter scurra, notus urbano sale,
<phaed. fab. 5.5.9> Habere dixit se genus spectaculi
<phaed. fab. 5.5.10> Quod in theatro numquam prolatum foret.
<phaed. fab. 5.5.11> Dispersus rumor civitatem concitat.
<phaed. fab. 5.5.12> Paulo ante vacua turbam deficiunt loca.
<phaed. fab. 5.5.13> In scaena vero postquam solus constitit
<phaed. fab. 5.5.14> Sine apparatu, nullis adiutoribus,
<phaed. fab. 5.5.15> Silentium ipsa fecit exspectatio.
<phaed. fab. 5.5.16> Ille in sinum repente demisit caput
<phaed. fab. 5.5.17> Et sic porcelli vocem est imitatus sua,
<phaed. fab. 5.5.18> Verum ut subesse pallio contenderent
<phaed. fab. 5.5.19> Et excuti iuberent. Quo facto simul
<phaed. fab. 5.5.20> Nihil est repertum, multis onerant lancibus
<phaed. fab. 5.5.21> Hominemque plausu prosequuntur maximo.
<phaed. fab. 5.5.22> Hoc vidit fieri rusticus: Non mehercules
<phaed. fab. 5.5.23> Me vincet inquit, et statim professus est
<phaed. fab. 5.5.24> Idem facturum melius se postridie.
<phaed. fab. 5.5.25> Fit turba maior. Iam favor mentes tenet
<phaed. fab. 5.5.26> Et derisuri, non spectaturi sedent.
<phaed. fab. 5.5.27> Uterque prodit. Scurra degrunnit prior
<phaed. fab. 5.5.28> Movetque plausus et clamores suscitat.
<phaed. fab. 5.5.29> Tunc simulans sese vestimentis rusticus
<phaed. fab. 5.5.30> Porcellum obtegere (quod faciebat scilicet,
<phaed. fab. 5.5.31> Sed, in priore quia nil compererant, latens)
<phaed. fab. 5.5.32> Pervellit aurem vero, quem celaverat,
<phaed. fab. 5.5.33> Et cum dolore vocem naturae exprimit.
<phaed. fab. 5.5.34> Acclamat populus scurram multo similius
<phaed. fab. 5.5.35> Imitatum, et cogit rusticum trudi foras.
<phaed. fab. 5.5.36> At ille profert ipsum porcellum e sinu,
<phaed. fab. 5.5.37> Turpemque aperto pignore errorem probans:
<phaed. fab. 5.5.38> En hic declarat quales sitis iudices!
<phaed. fab. 5.6.1> Invenit calvus forte in trivio pectinem.
<phaed. fab. 5.6.2> Accessit alter aeque defectus pilis.
<phaed. fab. 5.6.3> Heia! inquit in commune quodcumque est lucri!
<phaed. fab. 5.6.4> Ostendit ille praedam et adiecit simul:
<phaed. fab. 5.6.5> Superum voluntas favit; sed fato invido
<phaed. fab. 5.6.6> Carbonem, ut aiunt, pro thesauro invenimus.
<phaed. fab. 5.6.7> Quem spes delusit, huic querela convenit.
<phaed. fab. 5.7.1> Ubi vanus animus aura captus frivola
<phaed. fab. 5.7.2> Arripuit insolentem sibi fiduciam,
<phaed. fab. 5.7.3> Facile ad derisum stulta levitas ducitur.
<phaed. fab. 5.7.4> Princeps tibicen notior paulo fuit,
<phaed. fab. 5.7.5> Operam Bathyllo solitus in scaena dare.
<phaed. fab. 5.7.6> Is forte ludis (non satis memini quibus)
<phaed. fab. 5.7.7> Dum pegma rapitur, concidit casu gravi
<phaed. fab. 5.7.8> Nec opinans, et sinistram fregit tibiam,
<phaed. fab. 5.7.9> Duas cum dextras maluisset perdere.
<phaed. fab. 5.7.10> Inter manus sublatus et multum gemens
<phaed. fab. 5.7.11> Domum refertur. Aliquot menses transeunt,
<phaed. fab. 5.7.12> Ad sanitatem dum venit curatio.
<phaed. fab. 5.7.13> Ut spectatorum mos est et lepidum genus,
<phaed. fab. 5.7.14> Desiderari coepit, cuius flatibus
<phaed. fab. 5.7.15> Solebat excitari saltantis vigor.
<phaed. fab. 5.7.16> Erat facturus ludos quidam nobilis,
<phaed. fab. 5.7.17> Et incipiebat a se Princeps ingredi:
<phaed. fab. 5.7.18> Reducem tum adducit prece, pretio ut tantummodo
<phaed. fab. 5.7.19> Ipso ludorum ostenderet sese die.
<phaed. fab. 5.7.20> Qui simul advenit, rumor de tibicine
<phaed. fab. 5.7.21> Fremit in theatro. Quidam affirmant mortuum,
<phaed. fab. 5.7.22> Quidam in conspectum proditurum sine mora.
<phaed. fab. 5.7.23> Aulaeo misso, devolutis tonitribus
<phaed. fab. 5.7.24> Di sunt locuti more translaticio.
<phaed. fab. 5.7.25> Tunc chorus ignotum modo reducto canticum
<phaed. fab. 5.7.26> Insonuit, cuius haec fuit sententia:
<phaed. fab. 5.7.27> Laetare, incolumis Roma, salvo principe!
<phaed. fab. 5.7.28> In plausus consurrectum est. Iactat basia
<phaed. fab. 5.7.29> Tibicen: gratulari fautores putat.
<phaed. fab. 5.7.30> Equester ordo stultum errorem intellegit
<phaed. fab. 5.7.31> Magnoque risu canticum repeti iubet.
<phaed. fab. 5.7.32> Iteratur illud. Homo meus se in pulpito
<phaed. fab. 5.7.33> Totum prosternit. Plaudit illudens eques.
<phaed. fab. 5.7.34> Rogare populus hunc coronam existimat.
<phaed. fab. 5.7.35> Ut vero cuneis notuit res omnibus,
<phaed. fab. 5.7.36> Princeps, ligato crure nivea fascia,
<phaed. fab. 5.7.37> Niveisque tunicis, niveis etiam calceis,
<phaed. fab. 5.7.38> Superbiens honore divinae domus,
<phaed. fab. 5.7.39> Ab universis capite est protrusus foras.
<phaed. fab. 5.8.1> Cursu volucri, pendens in novacula,
<phaed. fab. 5.8.2> Calvus, comosa fronte, nudo corpore,
<phaed. fab. 5.8.3> (Quem si occuparis, teneas; elapsum semel
<phaed. fab. 5.8.4> Non ipse possit Iuppiter reprehendere),
<phaed. fab. 5.8.5> Occasionem rerum significat brevem.
<phaed. fab. 5.8.6> Effectus impediret ne segnis mora,
<phaed. fab. 5.8.7> Finxere antiqui talem effigiem Temporis.
<phaed. fab. 5.9.1> Angusto in aditu taurus luctans cornibus
<phaed. fab. 5.9.2> Cum vix intrare posset ad praesepia,
<phaed. fab. 5.9.3> Monstrabat vitulus quo se pacto plecteret.
<phaed. fab. 5.9.4> Tace inquit ante hoc novi quam tu natus es.
<phaed. fab. 5.9.5> Qui doctiorem emendat sibi dici putet.
<phaed. fab. 5.10.1> Adversus omnes fortis veloces feras
<phaed. fab. 5.10.2> Canis cum domino semper fecisset satis,
<phaed. fab. 5.10.3> Languere coepit annis ingravantibus.
<phaed. fab. 5.10.4> Aliquando obiectus hispidi pugnae suis
<phaed. fab. 5.10.5> Arripuit aurem, sed cariosis dentibus
<phaed. fab. 5.10.6> Praedam dimisit. Hic tunc venator dolens
<phaed. fab. 5.10.7> Canem obiurgabat. Cui latrans contra senex:
<phaed. fab. 5.10.8> Non te destituit animus, sed vires meae.
<phaed. fab. 5.10.9> Quod fuimus laudas, si iam damnas quod sumus.
<phaed. fab. 5.10.10> Hoc cur, Philete, scripserim, pulchre vides.
<phaed. fab. appendix.1.1> Vulpem rogabat partem caudae simius,
<phaed. fab. appendix.1.2> Contegere honeste posset ut nudas nates;
<phaed. fab. appendix.1.3> Cui sic maligna: Longior fiat licet,
<phaed. fab. appendix.1.4> Tamen illam citius per lutum et spinas traham,
<phaed. fab. appendix.1.5> Quam parvam quamvis partem impertiar tibi.
<phaed. fab. appendix.2.1> Arbitrio si natura finxisset meo
<phaed. fab. appendix.2.2> Genus mortale, longe foret instructius:
<phaed. fab. appendix.2.3> Nam cuncta nobis attribuisset commoda,
<phaed. fab. appendix.2.4> Quaecumque indulgens Fortuna animali dedit:
<phaed. fab. appendix.2.5> Elephanti vires, et leonis impetum,
<phaed. fab. appendix.2.6> Cornicis aevum, gloriam tauri trucis,
<phaed. fab. appendix.2.7> Equi velocis placidam mansuetudinem,
<phaed. fab. appendix.2.8> Et adesset homini sua tamen sollertia.
<phaed. fab. appendix.2.9> Nimirum in caelo secum ridet Iuppiter,
<phaed. fab. appendix.2.10> Haec qui negavit magno consilio homini,
<phaed. fab. appendix.2.11> Ne sceptrum mundi raperet nostra audacia.
<phaed. fab. appendix.2.12> Ergo contenti munere invicti Iovis
<phaed. fab. appendix.2.13> Fatalis annos decurramus temporis,
<phaed. fab. appendix.2.14> Nec plus conemur quam sinit mortalitas.
<phaed. fab. appendix.3.1> Mercurium hospitio mulieres olim duae
<phaed. fab. appendix.3.2> Illiberali et sordido receperant:
<phaed. fab. appendix.3.3> Quarum una in cunis parvum habebat filium,
<phaed. fab. appendix.3.4> Quaestus placebat alteri meretricius.
<phaed. fab. appendix.3.5> Ergo ut referret gratiam officiis parem,
<phaed. fab. appendix.3.6> Abiturus et iam limen excedens ait:
<phaed. fab. appendix.3.7> Deum videtis; tribuam vobis protinus
<phaed. fab. appendix.3.8> Quod quaeque optarit. Mater suppliciter rogat
<phaed. fab. appendix.3.9> Barbatum ut videat natum quam primum suum;
<phaed. fab. appendix.3.10> Moecha ut sequatur sese quicquid tetigerit.
<phaed. fab. appendix.3.11> Volat Mercurius, intro redeunt mulieres.
<phaed. fab. appendix.3.12> Barbatus infans ecce vagitus ciet.
<phaed. fab. appendix.3.13> Id forte meretrix cum rideret validius,
<phaed. fab. appendix.3.14> Nares replentur umore, ut fieri solet.
<phaed. fab. appendix.3.15> Emungere igitur se volens prendit manu
<phaed. fab. appendix.3.16> Traxitque ad terram nasi longitudinem,
<phaed. fab. appendix.3.17> Et aliam ridens ipsa ridenda exstitit.
<phaed. fab. appendix.4.1> Olim Prometheus saeculi figulus novi
<phaed. fab. appendix.4.2> Cura subtili Veritatem fecerat,
<phaed. fab. appendix.4.3> Ut iura posset inter homines reddere.
<phaed. fab. appendix.4.4> Subito accersitus nuntio magni Iovis
<phaed. fab. appendix.4.5> Commendat officinam fallaci Dolo,
<phaed. fab. appendix.4.6> In disciplinam nuper quem receperat.
<phaed. fab. appendix.4.7> Hic studio accensus, facie simulacrum pari,
<phaed. fab. appendix.4.8> Una statura, simile et membris omnibus,
<phaed. fab. appendix.4.9> Dum tempus habuit, callida finxit manu.
<phaed. fab. appendix.4.10> Quod prope iam totum mire cum positum foret,
<phaed. fab. appendix.4.11> Lutum ad faciendos illi defecit pedes.
<phaed. fab. appendix.4.12> Redit magister; quo festinanter Dolus
<phaed. fab. appendix.4.13> Metu turbatus in suo sedit loco.
<phaed. fab. appendix.4.14> Mirans Prometheus tantam similitudinem,
<phaed. fab. appendix.4.15> Propriae videri voluit artis gloriam.
<phaed. fab. appendix.4.16> Igitur fornaci pariter duo signa intulit;
<phaed. fab. appendix.4.17> Quibus percoctis atque infuso spiritu,
<phaed. fab. appendix.4.18> Modesto gressu sancta incessit Veritas;
<phaed. fab. appendix.4.19> At trunca species haesit in vestigio.
<phaed. fab. appendix.4.20> Tunc falsa imago atque operis furtivi labor
<phaed. fab. appendix.4.21> Mendacium appellatum est; quod negantibus
<phaed. fab. appendix.4.22> Pedes habere facile et ipse assentio.
<phaed. fab. appendix.5.1> Ixion quod versari narratur rota,
<phaed. fab. appendix.5.2> Volubilem Fortunam iactari docet.
<phaed. fab. appendix.5.3> Adversus altos Sisyphus montes agit
<phaed. fab. appendix.5.4> Saxum labore summo, quod de vertice
<phaed. fab. appendix.5.5> Sudore semper irrito revolvitur,
<phaed. fab. appendix.5.6> Ostendit hominum sine fine esse miserias.
<phaed. fab. appendix.5.7> Quod stans in amne Tantalus medio sitit,
<phaed. fab. appendix.5.8> Avari describuntur, quos circumfluit
<phaed. fab. appendix.5.9> Usus bonorum, sed nil possunt tangere.
<phaed. fab. appendix.5.10> Urnis scelestas Danaides portant aquas,
<phaed. fab. appendix.5.11> Pertusa nec complere possunt dolia;
<phaed. fab. appendix.5.12> Immo luxuriae quicquid dederis perfluet.
<phaed. fab. appendix.5.13> Novem porrectus Tityos est per iugera,
<phaed. fab. appendix.5.14> Tristi renatum suggerens poenae iecur;
<phaed. fab. appendix.5.15> Quo quis maiorem possidet terrae locum,
<phaed. fab. appendix.5.16> Hoc demonstratur cura graviore affici.
<phaed. fab. appendix.5.17> Consulto involvit veritatem antiquitas,
<phaed. fab. appendix.5.18> Ut sapiens intellegeret, erraret rudis.
<phaed. fab. appendix.6.1> Utilius nobis quid sit dic, Phoebe, obsecro,
<phaed. fab. appendix.6.2> Qui Delphos et formosum Parnasum incolis.
<phaed. fab. appendix.6.3> Quid hoc? sacratae vatis horrescunt comae,
<phaed. fab. appendix.6.4> Tripodes moventur, mugit adytis Religio,
<phaed. fab. appendix.6.5> Tremuntque lauri et ipse pallescit dies.
<phaed. fab. appendix.6.6> Voces resolvit icta Python numine:
<phaed. fab. appendix.6.7> Audite, gentes, Delii monitus dei:
<phaed. fab. appendix.6.8> Pietatem colite; vota superis reddite;
<phaed. fab. appendix.6.9> Patriam, parentes, natos, castas coniuges
<phaed. fab. appendix.6.10> Defendite armis, hostem ferro pellite;
<phaed. fab. appendix.6.11> Amicos sublevate; miseris parcite;
<phaed. fab. appendix.6.12> Bonis favete, subdolis ite obviam;
<phaed. fab. appendix.6.13> Delicta vindicate; †cohibete impios;
<phaed. fab. appendix.6.14> Punite turpi thalamos qui violant stupro;
<phaed. fab. appendix.6.15> Malos cavete; nulli nimium credite.
<phaed. fab. appendix.6.16> Haec elocuta concidit virgo furens:
<phaed. fab. appendix.6.17> Furens profecto, nam quae dixit perdidit.
<phaed. fab. appendix.7.1> Aesopo quidam scripta recitarat mala,
<phaed. fab. appendix.7.2> In quis inepte multum se iactaverat.
<phaed. fab. appendix.7.3> Scire ergo cupiens quidnam sentiret senex,
<phaed. fab. appendix.7.4> Numquid tibi inquit visus sum superbior?
<phaed. fab. appendix.7.5> Haud vana nobis ingeni fiducia est.
<phaed. fab. appendix.7.6> Confectus ille pessimo volumine:
<phaed. fab. appendix.7.7> Ego inquit quod te laudas vehementer probo,
<phaed. fab. appendix.7.8> Namque hoc ab alio numquam continget tibi.
<phaed. fab. appendix.8.1> Magni Pompei miles vasti corporis
<phaed. fab. appendix.8.2> Fracte loquendo et ambulando molliter
<phaed. fab. appendix.8.3> Famam cinaedi traxerat certissimam.
<phaed. fab. appendix.8.4> Hic insidiatus nocte iumentis ducis,
<phaed. fab. appendix.8.5> Cum veste et auro et magno argenti pondere
<phaed. fab. appendix.8.6> Avertit mulos. Factum rumor dissipat;
<phaed. fab. appendix.8.7> Arguitur miles, rapitur in praetorium.
<phaed. fab. appendix.8.8> Tum Magnus: Quid ais? tune me, commilito,
<phaed. fab. appendix.8.9> Spoliare es ausus? Ille continuo exscreat
<phaed. fab. appendix.8.10> Sibi in sinistram et sputum digitis dissipat.
<phaed. fab. appendix.8.11> Sic, imperator, oculi exstillescant mei,
<phaed. fab. appendix.8.12> Si vidi aut tetigi. Tum vir animi simplicis
<phaed. fab. appendix.8.13> Id dedecus castrorum propelli iubet,
<phaed. fab. appendix.8.14> Nec cadere in illum credit tantam audaciam.
<phaed. fab. appendix.8.15> Breve tempus intercessit, et fidens manu
<phaed. fab. appendix.8.16> Unum e Romanis provocabat barbarus.
<phaed. fab. appendix.8.17> Sibi quisque metuit; primi mussitant duces.
<phaed. fab. appendix.8.18> Tandem cinaedus habitu, sed Mars viribus,
<phaed. fab. appendix.8.19> Adit sedentem pro tribunali ducem,
<phaed. fab. appendix.8.20> Et voce molli: Licet? Enimvero eici
<phaed. fab. appendix.8.21> Virum ut in re atroci Magnus stomachans imperat.
<phaed. fab. appendix.8.22> Tum quidam senior ex amicis principis:
<phaed. fab. appendix.8.23> Hunc ego committi satius fortunae arbitror,
<phaed. fab. appendix.8.24> In quo iactura levis est, quam fortem virum,
<phaed. fab. appendix.8.25> Qui casu victus temeritatis te arguat.
<phaed. fab. appendix.8.26> Assensit Magnus et permisit militi
<phaed. fab. appendix.8.27> Prodire contra; qui mirante exercitu,
<phaed. fab. appendix.8.28> Dicto celerius hostis abscidit caput
<phaed. fab. appendix.8.29> Victorque rediit. His tunc Pompeius super:
<phaed. fab. appendix.8.30> Corona, miles, equidem te dono libens,
<phaed. fab. appendix.8.31> Quia vindicasti laudem Romani imperi;
<phaed. fab. appendix.8.32> Sed exstillescant oculi sic inquit mei,
<phaed. fab. appendix.8.33> Turpe illud imitans ius iurandum militis,
<phaed. fab. appendix.8.34> Nisi tu abstulisti sarcinas nuper meas.
<phaed. fab. appendix.9.1> Cum castitatem Iuno laudaret suam,
<phaed. fab. appendix.9.2> Iucunditatis causam haud depellit Venus,
<phaed. fab. appendix.9.3> Nullamque ut affirmaret esse illi parem,
<phaed. fab. appendix.9.4> Interrogasse sic gallinam dicitur:
<phaed. fab. appendix.9.5> Dic sodes quanto possis satiari cibo.
<phaed. fab. appendix.9.6> Respondit illa: Quicquid dederis, satis erit,
<phaed. fab. appendix.9.7> Sic ut concedas pedibus aliquid scalpere.
<phaed. fab. appendix.9.8> Ne scalpas inquit satis est modius tritici?
<phaed. fab. appendix.9.9> Plane, immo nimium est, sed permittes scalpere?
<phaed. fab. appendix.9.10> Ex toto, ne quid scalpas, quid desideras?
<phaed. fab. appendix.9.11> Tum denique illa fassa est naturae malum:
<phaed. fab. appendix.9.12> Licet horreum mi pateat, ego scalpam tamen.
<phaed. fab. appendix.9.13> Risisse Iuno dicitur Veneris iocos,
<phaed. fab. appendix.9.14> Quia per gallinam denotarit feminas.
<phaed. fab. appendix.10.1> Paterfamilias saevum habebat filium.
<phaed. fab. appendix.10.2> Hic e conspectu cum patris recesserat,
<phaed. fab. appendix.10.3> Verberibus servos afficiebat plurimis
<phaed. fab. appendix.10.4> Et exercebat fervidam adulescentiam.
<phaed. fab. appendix.10.5> Aesopus ergo narrat hoc breviter seni:
<phaed. fab. appendix.10.6> Quidam iuvenco vetulum adiungebat bovem.
<phaed. fab. appendix.10.7> Is cum refugiens impari collo iugum
<phaed. fab. appendix.10.8> Aetatis excusaret vires languidas:
<phaed. fab. appendix.10.9> Non est quod timeas, inquit illi rusticus;
<phaed. fab. appendix.10.10> Non ut labores dico, sed ut istum domes,
<phaed. fab. appendix.10.11> Qui calce et cornu multos reddit debiles.
<phaed. fab. appendix.10.12> Et tu nisi istum tecum assidue detines
<phaed. fab. appendix.10.13> Feroxque ingenium comprimis clementia,
<phaed. fab. appendix.10.14> Vide ne querela maior accrescat domus.
<phaed. fab. appendix.10.15> Atrocitati mansuetudo est remedium.
<phaed. fab. appendix.11.1> Victorem forte gymnici certaminis
<phaed. fab. appendix.11.2> Iactantiorem cum vidisset Phryx sophus,
<phaed. fab. appendix.11.3> Interrogavit an plus adversarius
<phaed. fab. appendix.11.4> Valuisset eius. Ille: Ne istud dixeris;
<phaed. fab. appendix.11.5> Multo fuere vires maiores meae.
<phaed. fab. appendix.11.6> Quod inquit ergo, stulte, meruisti decus,
<phaed. fab. appendix.11.7> Minus valentem si vicisti fortior?
<phaed. fab. appendix.11.8> Ferendus esses, forte si te diceres
<phaed. fab. appendix.11.9> Superasse, melior qui fuisset viribus.
<phaed. fab. appendix.12.1> Asinus iacentem vidit in prato lyram.
<phaed. fab. appendix.12.2> Accessit et temptavit chordas ungula;
<phaed. fab. appendix.12.3> Sonuere tactae. Bella res sed mehercules
<phaed. fab. appendix.12.4> Male cessit inquit artis quia sum nescius.
<phaed. fab. appendix.12.5> Si repperisset aliquis hanc prudentior,
<phaed. fab. appendix.12.6> Divinis aures oblectasset cantibus.
<phaed. fab. appendix.12.7> Sic saepe ingenia calamitate intercidunt.
<phaed. fab. appendix.13.1> Per aliquot annos quaedam dilectum virum
<phaed. fab. appendix.13.2> Amisit et sarcophago corpus condidit;
<phaed. fab. appendix.13.3> A quo revelli nullo cum posset modo
<phaed. fab. appendix.13.4> Et in sepulcro lugens vitam degeret,
<phaed. fab. appendix.13.5> Claram assecuta est famam castae virginis.
<phaed. fab. appendix.13.6> Interea fanum qui compilarant Iovis,
<phaed. fab. appendix.13.7> Cruci suffixi luerunt poenas numini.
<phaed. fab. appendix.13.8> Horum reliquias ne quis posset tollere,
<phaed. fab. appendix.13.9> Custodes dantur milites cadaverum
<phaed. fab. appendix.13.10> Monumentum iuxta mulier quo se incluserat.
<phaed. fab. appendix.13.11> Aliquando sitiens unus de custodibus
<phaed. fab. appendix.13.12> Aquam rogavit media nocte ancillulam,
<phaed. fab. appendix.13.13> Quae forte dominae tunc assistebat suae
<phaed. fab. appendix.13.14> Dormitum eunti; namque lucubraverat
<phaed. fab. appendix.13.15> Et usque in serum vigilias perduxerat.
<phaed. fab. appendix.13.16> Paulum reclusis foribus miles prospicit
<phaed. fab. appendix.13.17> Videtque et aegram et facie pulchra feminam.
<phaed. fab. appendix.13.18> Corruptus animus ilico succenditur
<phaed. fab. appendix.13.19> Et uritur impudentis sensim cupiditas.
<phaed. fab. appendix.13.20> Sollers acumen mille causas invenit,
<phaed. fab. appendix.13.21> Per quas videre possit illam saepius.
<phaed. fab. appendix.13.22> Cotidiana capta consuetudine
<phaed. fab. appendix.13.23> Paulatim facta est advenae submissior;
<phaed. fab. appendix.13.24> Mox artior revinxit animum copula.
<phaed. fab. appendix.13.25> Hic dum consumit noctes custos diligens,
<phaed. fab. appendix.13.26> Desideratum est corpus ex una cruce.
<phaed. fab. appendix.13.27> Turbatus miles factum exponit mulieri.
<phaed. fab. appendix.13.28> At sancta mulier: Non est quod timeas, ait,
<phaed. fab. appendix.13.29> Virique corpus tradit figendum cruci,
<phaed. fab. appendix.13.30> Ne subeat ille poenas neglegentiae.
<phaed. fab. appendix.13.31> Sic turpitudo laudis obsedit locum.
<phaed. fab. appendix.14.1> Unam expetebant virginem iuvenes duo;
<phaed. fab. appendix.14.2> Vicit locuples genus et formam pauperis.
<phaed. fab. appendix.14.3> Ut nuptiarum dictus advenit dies,
<phaed. fab. appendix.14.4> Amans dolorem quia non poterat perpeti,
<phaed. fab. appendix.14.5> Maerens propinquos contulit se in hortulos,
<phaed. fab. appendix.14.6> Quos ultra paulo villa splendida divitis
<phaed. fab. appendix.14.7> Erat acceptura virginem e matris sinu,
<phaed. fab. appendix.14.8> Parum ampla in urbe visa quod fuerat domus.
<phaed. fab. appendix.14.9> Pompa explicatur, turba concurrit frequens,
<phaed. fab. appendix.14.10> Et coniugalem praebet Hymenaeus facem.
<phaed. fab. appendix.14.11> Asellus autem, qui solebat pauperi
<phaed. fab. appendix.14.12> Quaestum referre, stabat portae in limine.
<phaed. fab. appendix.14.13> Illum puellae casu conducunt suae,
<phaed. fab. appendix.14.14> Viae labores teneros ne laedant pedes.
<phaed. fab. appendix.14.15> Repente caelum, Veneris misericordia,
<phaed. fab. appendix.14.16> Ventis movetur, intonat mundi fragor
<phaed. fab. appendix.14.17> Noctemque densis horridam nimbis parat:
<phaed. fab. appendix.14.18> Lux rapitur oculis et simul vis grandinis
<phaed. fab. appendix.14.19> Effusa trepidos passim comites dissipat,
<phaed. fab. appendix.14.20> Sibi quemque cogens petere praesidium fuga.
<phaed. fab. appendix.14.21> Asellus notum proximum tectum subit
<phaed. fab. appendix.14.22> Et voce magna sese venisse indicat.
<phaed. fab. appendix.14.23> Procurrunt pueri, pulchram aspiciunt virginem
<phaed. fab. appendix.14.24> Et admirantur: deinde domino nuntiant.
<phaed. fab. appendix.14.25> Inter sodales ille paucos accubans
<phaed. fab. appendix.14.26> Amorem crebris avocabat poculis.
<phaed. fab. appendix.14.27> Ubi nuntiatum est, recreatus gaudiis
<phaed. fab. appendix.14.28> Hortante Baccho et Venere, dulces perficit
<phaed. fab. appendix.14.29> Aequalitatis inter plausus nuptias.
<phaed. fab. appendix.14.30> Quaerunt parentes per praeconem filiam;
<phaed. fab. appendix.14.31> Novus maritus coniuge amissa dolet.
<phaed. fab. appendix.14.32> Quid esset actum postquam populo innotuit,
<phaed. fab. appendix.14.33> Omnes favorem comprobarunt caelitum.
<phaed. fab. appendix.15.1> Aesopus turpi cum serviret feminae,
<phaed. fab. appendix.15.2> Quae se expingendo totum intricaret diem,
<phaed. fab. appendix.15.3> Vestem, uniones, aurum, argentum sumeret,
<phaed. fab. appendix.15.4> Nec inveniret digito qui se tangeret:
<phaed. fab. appendix.15.5> Licetne paucis? inquit—Dicas.—Censeo,
<phaed. fab. appendix.15.6> Quidvis efficies, cultum si deposueris.—
<phaed. fab. appendix.15.7> Adeone per me videor tibi meliuscula?—
<phaed. fab. appendix.15.8> Immo, nisi dederis, sponda cessabit tua.
<phaed. fab. appendix.15.9> —At non cessabunt latera respondit tua,
<phaed. fab. appendix.15.10> Et obiurgari iussit servum garrulum.
<phaed. fab. appendix.15.11> Post paulo armillam tollit fur argenteam.
<phaed. fab. appendix.15.12> Eam non apparere ut dictum est mulieri,
<phaed. fab. appendix.15.13> Furore plena vocat omnes et verbera
<phaed. fab. appendix.15.14> Proponit gravia, verum si non dixerint.
<phaed. fab. appendix.15.15> Aliis minare inquit me non falles, era;
<phaed. fab. appendix.15.16> Flagris sum caesus, verum quia dixi modo.
<phaed. fab. appendix.16.1> Feles habebat gallus lecticarios.
<phaed. fab. appendix.16.2> Hunc gloriosum vulpes ut vidit vehi,
<phaed. fab. appendix.16.3> Sic est locuta: Moneo praecaveas dolum;
<phaed. fab. appendix.16.4> Istorum vultus namque si consideras,
<phaed. fab. appendix.16.5> Praedam portare iudices, non sarcinam.
<phaed. fab. appendix.16.6> Postquam esurire coepit societas fera,
<phaed. fab. appendix.16.7> Discerpsit dominum et fecit partes facinoris.
<phaed. fab. appendix.17.1> Premente partu scrofa cum gemeret iacens,
<phaed. fab. appendix.17.2> Accurrit lupus et obstetricis partibus
<phaed. fab. appendix.17.3> Se posse fungi dixit, promittens opem.
<phaed. fab. appendix.17.4> Quae vero nosset pectoris fraudem improbi,
<phaed. fab. appendix.17.5> Suspectum officium repudiavit malefici
<phaed. fab. appendix.17.6> Et: Satis est inquit si recedis longius.
<phaed. fab. appendix.17.7> Quod si perfidiae se commisisset lupi,
<phaed. fab. appendix.17.8> Pari dolore fata deflesset sua.
<phaed. fab. appendix.18.1> Servus profugiens dominum naturae asperae,
<phaed. fab. appendix.18.2> Aesopo occurrit notus e vicinia.
<phaed. fab. appendix.18.3> Quid tu confusus?—Dicam tibi clare, pater,
<phaed. fab. appendix.18.4> Hoc namque es dignus appellari nomine,
<phaed. fab. appendix.18.5> Tuto querela quia apud te deponitur.
<phaed. fab. appendix.18.6> Plagae supersunt, desunt mihi cibaria;
<phaed. fab. appendix.18.7> Subinde ad villam mittor sine viatico.
<phaed. fab. appendix.18.8> Domi si cenat, totis persto noctibus,
<phaed. fab. appendix.18.9> Sive est vocatus, iaceo ad lucem in semita.
<phaed. fab. appendix.18.10> Emerui libertatem, canus servio.
<phaed. fab. appendix.18.11> Ullius essem culpae mihi si conscius,
<phaed. fab. appendix.18.12> Aequo animo ferrem; numquam sum factus satur
<phaed. fab. appendix.18.13> Et super infelix saevum patior dominium.
<phaed. fab. appendix.18.14> Has propter causas et quas longum est promere,
<phaed. fab. appendix.18.15> Abire destinavi quo tulerint pedes.
<phaed. fab. appendix.18.16> Ergo inquit audi: cum mali nil feceris,
<phaed. fab. appendix.18.17> Haec experiris, ut refers, incommoda;
<phaed. fab. appendix.18.18> Quid si peccaris? quae te passurum putas?
<phaed. fab. appendix.18.19> Tali consilio est a fuga deterritus.
<phaed. fab. appendix.19.1> Equum ex quadriga multis palmis nobilem
<phaed. fab. appendix.19.2> Abegit quidam et in pistrinum vendidit.
<phaed. fab. appendix.19.3> Productus ad bibendum cum foret a molis,
<phaed. fab. appendix.19.4> In circum aequales ire conspexit suos,
<phaed. fab. appendix.19.5> Ut grata ludis redderent certamina.
<phaed. fab. appendix.19.6> Lacrimis obortis: Ite felices ait;
<phaed. fab. appendix.19.7> Celebrate sine me cursu sollemnem diem;
<phaed. fab. appendix.19.8> Ego quo scelesta furis attraxit manus,
<phaed. fab. appendix.19.9> Ibi sorte tristi fata deflebo mea.
<phaed. fab. appendix.20.1> Si quando in silvis urso desunt copiae,
<phaed. fab. appendix.20.2> Scopulosum ad littus currit et prendens petram
<phaed. fab. appendix.20.3> Pilosa crura sensim demittit vado;
<phaed. fab. appendix.20.4> Quorum inter villos simul haeserunt canceres,
<phaed. fab. appendix.20.5> In terram abripiens excutit praedam maris
<phaed. fab. appendix.20.6> Escaque fruitur passim collecta vafer.
<phaed. fab. appendix.20.7> Ergo etiam stultis acuit ingenium fames.
<phaed. fab. appendix.21.1> Quidam per agros devium carpens iter
<phaed. fab. appendix.21.2> Ave exaudivit et moratus paululum,
<phaed. fab. appendix.21.3> Adesse ut vidit neminem, cepit gradum.
<phaed. fab. appendix.21.4> Iterum salutat idem ex occulto sonus.
<phaed. fab. appendix.21.5> Voce hospitali confirmatus restitit,
<phaed. fab. appendix.21.6> Ut quisquis esset par officium reciperet.
<phaed. fab. appendix.21.7> Cum circumspectans errore haesisset diu
<phaed. fab. appendix.21.8> Et perdidisset tempus aliquot milium,
<phaed. fab. appendix.21.9> Ostendit sese corvus et supervolans
<phaed. fab. appendix.21.10> Ave usque ingessit. Tum se lusum intellegens:
<phaed. fab. appendix.21.11> At male tibi sit inquit ales pessime,
<phaed. fab. appendix.21.12> Qui festinantis sic detinuisti pedes.
<phaed. fab. appendix.22.1> Pastor capellae cornu baculo fregerat:
<phaed. fab. appendix.22.2> Rogare coepit ne se domino proderet.
<phaed. fab. appendix.22.3> Quamvis indigne laesa, reticebo tamen;
<phaed. fab. appendix.22.4> Sed res clamabit ipsa quid deliqueris.
<phaed. fab. appendix.23.1> Serpens lacertam forte aversam prenderat;
<phaed. fab. appendix.23.2> Quam devorare patula cum vellet gula,
<phaed. fab. appendix.23.3> Arripuit illa prope iacentem surculum,
<phaed. fab. appendix.23.4> Et pertinaci morsu transversum tenens,
<phaed. fab. appendix.23.5> Avidum sollerti rictum frenavit mora.
<phaed. fab. appendix.23.6> Praedam dimisit ore serpens irritam.
<phaed. fab. appendix.24.1> Odiosa cornix super ovem consederat;
<phaed. fab. appendix.24.2> Quam dorso cum tulisset invita et diu:
<phaed. fab. appendix.24.3> Hoc inquit si dentato fecisses cani,
<phaed. fab. appendix.24.4> Poenas dedisses. Illa contra pessima:
<phaed. fab. appendix.24.5> Despicio inermes, eadem cedo fortibus;
<phaed. fab. appendix.24.6> Scio quem lacessam, cui dolosa blandiar;
<phaed. fab. appendix.24.7> Ideo senectam mille in annos prorogo.
<phaed. fab. appendix.25.1> Cum servus nequam Socrati malediceret,
<phaed. fab. appendix.25.2> Uxorem domini qui corrupisset sui,
<phaed. fab. appendix.25.3> Idque ille sciret notum circumstantibus:
<phaed. fab. appendix.25.4> Places tibi inquit quia cui non debes places;
<phaed. fab. appendix.25.5> Sed non impune, quia cui debes non places.
<phaed. fab. appendix.26.1> Cum venatorem celeri pede fugeret lepus
<phaed. fab. appendix.26.2> Et a bubulco visus veprem irreperet:
<phaed. fab. appendix.26.3> Per superos oro perque spes omnes tuas,
<phaed. fab. appendix.26.4> Ne me indices, bubulce; nihil umquam mali
<phaed. fab. appendix.26.5> Huic agro feci. Et rusticus: Ne timueris;
<phaed. fab. appendix.26.6> Late securus. Iamque venator sequens:
<phaed. fab. appendix.26.7> Quaeso, bubulce, numquid huc venit lepus?
<phaed. fab. appendix.26.8> Venit, sed abiit hac ad laevam; et dexteram
<phaed. fab. appendix.26.9> Demonstrat nutu partem. Venator citus
<phaed. fab. appendix.26.10> Non intellexit seque e conspectu abstulit.
<phaed. fab. appendix.26.11> Tunc sic bubulcus: Ecquid est gratum tibi,
<phaed. fab. appendix.26.12> Quod te celavi? Linguae prorsus non nego
<phaed. fab. appendix.26.13> Habere atque agere maximas me gratias;
<phaed. fab. appendix.26.14> Verum oculis ut priveris opto perfidis.
<phaed. fab. appendix.27.1> Cum blandiretur iuveni meretrix perfida,
<phaed. fab. appendix.27.2> Et ille laesus multis saepe iniuriis
<phaed. fab. appendix.27.3> Tamen praeberet sese facilem mulieri,
<phaed. fab. appendix.27.4> Sic insidiatrix: Omnes muneribus licet
<phaed. fab. appendix.27.5> Contendant, ego te plurimi facio tamen.
<phaed. fab. appendix.27.6> Iuvenis recordans quotiens deceptus foret:
<phaed. fab. appendix.27.7> Libenter, inquit, mea lux, hanc vocem audio,
<phaed. fab. appendix.27.8> Non quod fidelis, sed quod iucunda est mihi.
<phaed. fab. appendix.28.1> Canes effugere cum iam non possit fiber,
<phaed. fab. appendix.28.2> (Graeci loquaces quem dixerunt castorem
<phaed. fab. appendix.28.3> Et indiderunt bestiae nomen dei,
<phaed. fab. appendix.28.4> Illi qui iactant se verborum copia),
<phaed. fab. appendix.28.5> Abripere morsu fertur testiculos sibi,
<phaed. fab. appendix.28.6> Quia propter illos sentiat sese peti.
<phaed. fab. appendix.28.7> Divina quod ratione fieri non negem;
<phaed. fab. appendix.28.8> Venator namque simul invenit remedium,
<phaed. fab. appendix.28.9> Omittit ipsum persequi et vocat canes.
<phaed. fab. appendix.28.10> Hoc si praestare possent homines, ut suo
<phaed. fab. appendix.28.11> Vellent carere, tuti posthac viverent;
<phaed. fab. appendix.28.12> Haud quisquam insidias nudo faceret corpori.
<phaed. fab. appendix.29.1> Papilio vespam praetervolitans viderat.
<phaed. fab. appendix.29.2> O sortem iniquam! dum vivebant corpora,
<phaed. fab. appendix.29.3> Quorum ex reliquiis animam nos accepimus,
<phaed. fab. appendix.29.4> Ego eloquens in pace, fortis proeliis,
<phaed. fab. appendix.29.5> Arte omni princeps inter aequales fui.
<phaed. fab. appendix.29.6> En cuncta: levitas putris et volito cinis!
<phaed. fab. appendix.29.7> Tu qui fuisti mulus clitellarius,
<phaed. fab. appendix.29.8> Quemcumque visum est laedis infixo aculeo.
<phaed. fab. appendix.29.9> Et vespa dignam moribus vocem edidit:
<phaed. fab. appendix.29.10> Non qui fuerimus, sed qui nunc simus vide.
<phaed. fab. appendix.30.1> Avis quam dicunt terraneolam rustici,
<phaed. fab. appendix.30.2> In terra nidum quia componit scilicet,
<phaed. fab. appendix.30.3> Forte occucurrit improbae vulpeculae;
<phaed. fab. appendix.30.4> Qua visa, pennis altius se sustulit.
<phaed. fab. appendix.30.5> Salve inquit illa cur me fugisti, obsecro?
<phaed. fab. appendix.30.6> Quasi non abunde sit mihi in prato cibus,
<phaed. fab. appendix.30.7> Grilli, scarabaei, locustarum copia:
<phaed. fab. appendix.30.8> Nihil est quod metuas: ego te multum diligo
<phaed. fab. appendix.30.9> Propter quietos mores et vitam probam.
<phaed. fab. appendix.30.10> Respondit contra: Tu quidem bene praedicas;
<phaed. fab. appendix.30.11> In campo non sum, sed par sub divo tibi.
<phaed. fab. appendix.30.12> Quin sequere: salutem tibi non committo meam.
<phaed. fab. appendix.epilogus.1> Hoc qualecumque est Musa quod ludit mea,
<phaed. fab. appendix.epilogus.2> Nequitia pariter laudat et frugalitas,
<phaed. fab. appendix.epilogus.3> Sed haec simpliciter; illa tacite irascitur.
