<ov. am. 1.ep.1>	Qui modo Nasonis fueramus quinque libelli,
<ov. am. 1.ep.2>	Tres sumus; hoc illi praetulit auctor opus.
<ov. am. 1.ep.3>	Ut iam nulla tibi nos sit legisse voluptas,
<ov. am. 1.ep.4>	At levior demptis poena duobus erit.

<ov. am. 1.1.1>	Arma gravi numero violentaque bella parabam
<ov. am. 1.1.2>	Edere, materia conveniente modis.
<ov. am. 1.1.3>	Par erat inferior versus:  risisse Cupido
<ov. am. 1.1.4>	Dicitur atque unum surripuisse pedem.
<ov. am. 1.1.5>	'Quis tibi, saeve puer, dedit hoc in carmina iuris?
<ov. am. 1.1.6>	Pieridum vates, non tua turba sumus.
<ov. am. 1.1.7>	Quid, si praeripiat flavae Venus arma Minervae,
<ov. am. 1.1.8>	Ventilet accensas flava Minerva faces?
<ov. am. 1.1.9>	Quis probet in silvis Cererem regnare iugosis,
<ov. am. 1.1.10>	Lege pharetratae virginis arva coli? 
<ov. am. 1.1.11>	Crinibus insignem quis acuta cuspide Phoebum
<ov. am. 1.1.12>	Instruat, Aoniam Marte movente lyram?
<ov. am. 1.1.13>	Sunt tibi magna, puer, nimiumque potentia regna;
<ov. am. 1.1.14>	Cur opus adfectas, ambitiose, novum?
<ov. am. 1.1.15>	An, quod ubique, tuum est? tua sunt Heliconia tempe?
<ov. am. 1.1.16>	Vix etiam Phoebo iam lyra tuta sua est?
<ov. am. 1.1.17>	Cum bene surrexit versu nova pagina primo,
<ov. am. 1.1.18>	Attenuat nervos proximus ille meos;
<ov. am. 1.1.19>	Nec mihi materia est numeris levioribus apta,
<ov. am. 1.1.20>	Aut puer aut longas compta puella comas.'
<ov. am. 1.1.21>	Questus eram, pharetra cum protinus ille soluta
<ov. am. 1.1.22>	Legit in exitium spicula facta meum,
<ov. am. 1.1.23>	Lunavitque genu sinuosum fortiter arcum,
<ov. am. 1.1.24>	'Quod' que 'canas, vates, accipe' dixit 'opus!'
<ov. am. 1.1.25>	Me miserum! certas habuit puer ille sagittas.
<ov. am. 1.1.26>	Uror, et in vacuo pectore regnat Amor.
<ov. am. 1.1.27>	Sex mihi surgat opus numeris, in quinque residat:
<ov. am. 1.1.28>	Ferrea cum vestris bella valete modis!
<ov. am. 1.1.29>	Cingere litorea flaventia tempora myrto,
<ov. am. 1.1.30>	Musa, per undenos emodulanda pedes!

<ov. am. 1.2.1>	Esse quid hoc dicam, quod tam mihi dura videntur
<ov. am. 1.2.2>	Strata, neque in lecto pallia nostra sedent,
<ov. am. 1.2.3>	Et vacuus somno noctem, quam longa, peregi,
<ov. am. 1.2.4>	Lassaque versati corporis ossa dolent? 
<ov. am. 1.2.5>	Nam, puto, sentirem, siquo temptarer amore.
<ov. am. 1.2.6>	An subit et tecta callidus arte nocet?
<ov. am. 1.2.7>	Sic erit; haeserunt tenues in corde sagittae,
<ov. am. 1.2.8>	Et possessa ferus pectora versat Amor.
<ov. am. 1.2.9>	Cedimus, an subitum luctando accendimus ignem?
<ov. am. 1.2.10>	Cedamus! leve fit, quod bene fertur, onus.
<ov. am. 1.2.11>	Vidi ego iactatas mota face crescere flammas
<ov. am. 1.2.12>	Et rursus nullo concutiente mori.
<ov. am. 1.2.13>	Verbera plura ferunt, quam quos iuvat usus aratri,
<ov. am. 1.2.14>	Detractant prensi dum iuga prima boves.
<ov. am. 1.2.15>	Asper equus duris contunditur ora lupatis,
<ov. am. 1.2.16>	Frena minus sentit, quisquis ad arma facit.
<ov. am. 1.2.17>	Acrius invitos multoque ferocius urget
<ov. am. 1.2.18>	Quam qui servitium ferre fatentur Amor.
<ov. am. 1.2.19>	En ego confiteor! tua sum nova praeda, Cupido;
<ov. am. 1.2.20>	Porrigimus victas ad tua iura manus.
<ov. am. 1.2.21>	Nil opus est bello --- veniam pacemque rogamus;
<ov. am. 1.2.22>	Nec tibi laus armis victus inermis ero.
<ov. am. 1.2.23>	Necte comam myrto, maternas iunge columbas;
<ov. am. 1.2.24>	Qui deceat, currum vitricus ipse dabit,
<ov. am. 1.2.25>	Inque dato curru, populo clamante triumphum,
<ov. am. 1.2.26>	Stabis et adiunctas arte movebis aves.
<ov. am. 1.2.27>	Ducentur capti iuvenes captaeque puellae;
<ov. am. 1.2.28>	Haec tibi magnificus pompa triumphus erit.
<ov. am. 1.2.29>	Ipse ego, praeda recens, factum modo vulnus habebo
<ov. am. 1.2.30>	Et nova captiva vincula mente feram. 
<ov. am. 1.2.31>	Mens Bona ducetur manibus post terga retortis,
<ov. am. 1.2.32>	Et Pudor, et castris quidquid Amoris obest.
<ov. am. 1.2.33>	Omnia te metuent; ad te sua bracchia tendens
<ov. am. 1.2.34>	Vulgus 'io' magna voce 'triumphe!' canet.
<ov. am. 1.2.35>	Blanditiae comites tibi erunt Errorque Furorque,
<ov. am. 1.2.36>	Adsidue partes turba secuta tuas.
<ov. am. 1.2.37>	His tu militibus superas hominesque deosque;
<ov. am. 1.2.38>	Haec tibi si demas commoda, nudus eris.
<ov. am. 1.2.39>	Laeta triumphanti de summo mater Olympo
<ov. am. 1.2.40>	Plaudet et adpositas sparget in ora rosas.
<ov. am. 1.2.41>	Tu pinnas gemma, gemma variante capillos
<ov. am. 1.2.42>	Ibis in auratis aureus ipse rotis.
<ov. am. 1.2.43>	Tunc quoque non paucos, si te bene novimus, ures;
<ov. am. 1.2.44>	Tunc quoque praeteriens vulnera multa dabis.
<ov. am. 1.2.45>	Non possunt, licet ipse velis, cessare sagittae;
<ov. am. 1.2.46>	Fervida vicino flamma vapore nocet.
<ov. am. 1.2.47>	Talis erat domita Bacchus Gangetide terra;
<ov. am. 1.2.48>	Tu gravis alitibus, tigribus ille fuit.
<ov. am. 1.2.49>	Ergo cum possim sacri pars esse triumphi,
<ov. am. 1.2.50>	Parce tuas in me perdere, victor, opes!
<ov. am. 1.2.51>	Adspice cognati felicia Caesaris arma --- 
<ov. am. 1.2.52>	Qua vicit, victos protegit ille manu.

<ov. am. 1.3.1>	Iusta precor: quae me nuper praedata puella est,
<ov. am. 1.3.2>	Aut amet aut faciat, cur ego semper amem! 
<ov. am. 1.3.3>	A, nimium volui --- tantum patiatur amari;
<ov. am. 1.3.4>	Audierit nostras tot Cytherea preces!
<ov. am. 1.3.5>	Accipe, per longos tibi qui deserviat annos;
<ov. am. 1.3.6>	Accipe, qui pura norit amare fide!
<ov. am. 1.3.7>	Si me non veterum commendant magna parentum
<ov. am. 1.3.8>	Nomina, si nostri sanguinis auctor eques,
<ov. am. 1.3.9>	Nec meus innumeris renovatur campus aratris,
<ov. am. 1.3.10>	Temperat et sumptus parcus uterque parens --- 
<ov. am. 1.3.11>	At Phoebus comitesque novem vitisque repertor
<ov. am. 1.3.12>	Hac faciunt, et me qui tibi donat, Amor,
<ov. am. 1.3.13>	Et nulli cessura fides, sine crimine mores
<ov. am. 1.3.14>	Nudaque simplicitas purpureusque pudor.
<ov. am. 1.3.15>	Non mihi mille placent, non sum desultor amoris:
<ov. am. 1.3.16>	Tu mihi, siqua fides, cura perennis eris.
<ov. am. 1.3.17>	Tecum, quos dederint annos mihi fila sororum,
<ov. am. 1.3.18>	Vivere contingat teque dolente mori!
<ov. am. 1.3.19>	Te mihi materiem felicem in carmina praebe --- 
<ov. am. 1.3.20>	Provenient causa carmina digna sua.
<ov. am. 1.3.21>	Carmine nomen habent exterrita cornibus Io
<ov. am. 1.3.22>	Et quam fluminea lusit adulter ave,
<ov. am. 1.3.23>	Quaeque super pontum simulato vecta iuvenco
<ov. am. 1.3.24>	Virginea tenuit cornua vara manu.
<ov. am. 1.3.25>	Nos quoque per totum pariter cantabimur orbem,
<ov. am. 1.3.26>	Iunctaque semper erunt nomina nostra tuis. 

<ov. am. 1.4.1>	Vir tuus est epulas nobis aditurus easdem --- 
<ov. am. 1.4.2>	Ultima coena tuo sit, precor, illa viro!
<ov. am. 1.4.3>	Ergo ego dilectam tantum conviva puellam
<ov. am. 1.4.4>	Adspiciam? tangi quem iuvet, alter erit,
<ov. am. 1.4.5>	Alteriusque sinus apte subiecta fovebis?
<ov. am. 1.4.6>	Iniciet collo, cum volet, ille manum?
<ov. am. 1.4.7>	Desino mirari, posito quod candida vino
<ov. am. 1.4.8>	Atracis ambiguos traxit in arma viros.
<ov. am. 1.4.9>	Nec mihi silva domus, nec equo mea membra cohaerent --- 
<ov. am. 1.4.10>	Vix a te videor posse tenere manus!
<ov. am. 1.4.11>	Quae tibi sint facienda tamen cognosce, nec Euris
<ov. am. 1.4.12>	Da mea nec tepidis verba ferenda Notis!
<ov. am. 1.4.13>	Ante veni, quam vir --- nec quid, si veneris ante,
<ov. am. 1.4.14>	Possit agi video; sed tamen ante veni.
<ov. am. 1.4.15>	Cum premet ille torum, vultu comes ipsa modesto
<ov. am. 1.4.16>	Ibis, ut accumbas --- clam mihi tange pedem!
<ov. am. 1.4.17>	Me specta nutusque meos vultumque loquacem;
<ov. am. 1.4.18>	Excipe furtivas et refer ipsa notas.
<ov. am. 1.4.19>	Verba superciliis sine voce loquentia dicam;
<ov. am. 1.4.20>	Verba leges digitis, verba notata mero.
<ov. am. 1.4.21>	Cum tibi succurret Veneris lascivia nostrae,
<ov. am. 1.4.22>	Purpureas tenero pollice tange genas.
<ov. am. 1.4.23>	Siquid erit, de me tacita quod mente queraris,
<ov. am. 1.4.24>	Pendeat extrema mollis ab aure manus. 
<ov. am. 1.4.25>	Cum tibi, quae faciam, mea lux, dicamve, placebunt,
<ov. am. 1.4.26>	Versetur digitis anulus usque tuis.
<ov. am. 1.4.27>	Tange manu mensam, tangunt quo more precantes,
<ov. am. 1.4.28>	Optabis merito cum mala multa viro.
<ov. am. 1.4.29>	Quod tibi miscuerit, sapias, bibat ipse, iubeto;
<ov. am. 1.4.30>	Tu puerum leviter posce, quod ipsa voles.
<ov. am. 1.4.31>	Quae tu reddideris ego primus pocula sumam,
<ov. am. 1.4.32>	Et, qua tu biberis, hac ego parte bibam.
<ov. am. 1.4.33>	Si tibi forte dabit, quod praegustaverit ipse,
<ov. am. 1.4.34>	Reice libatos illius ore cibos.
<ov. am. 1.4.35>	Nec premat inpositis sinito tua colla lacertis,
<ov. am. 1.4.36>	Mite nec in rigido pectore pone caput;
<ov. am. 1.4.37>	Nec sinus admittat digitos habilesve papillae;
<ov. am. 1.4.38>	Oscula praecipue nulla dedisse velis!
<ov. am. 1.4.39>	Oscula si dederis, fiam manifestus amator
<ov. am. 1.4.40>	Et dicam 'mea sunt!' iniciamque manum.
<ov. am. 1.4.41>	Haec tamen adspiciam, sed quae bene pallia celant,
<ov. am. 1.4.42>	Illa mihi caeci causa timoris erunt.
<ov. am. 1.4.43>	Nec femori committe femur nec crure cohaere
<ov. am. 1.4.44>	Nec tenerum duro cum pede iunge pedem.
<ov. am. 1.4.45>	Multa miser timeo, quia feci multa proterve,
<ov. am. 1.4.46>	Exemplique metu torqueor, ecce, mei.
<ov. am. 1.4.47>	Saepe mihi dominaeque meae properata voluptas
<ov. am. 1.4.48>	Veste sub iniecta dulce peregit opus.
<ov. am. 1.4.49>	Hoc tu non facies; sed, ne fecisse puteris,
<ov. am. 1.4.50>	Conscia de tergo pallia deme tuo.
<ov. am. 1.4.51>	Vir bibat usque roga --- precibus tamen oscula desint! --- 
<ov. am. 1.4.52>	Dumque bibit, furtim si potes, adde merum. 
<ov. am. 1.4.53>	Si bene conpositus somno vinoque iacebit,
<ov. am. 1.4.54>	Consilium nobis resque locusque dabunt.
<ov. am. 1.4.55>	Cum surges abitura domum, surgemus et omnes,
<ov. am. 1.4.56>	In medium turbae fac memor agmen eas.
<ov. am. 1.4.57>	Agmine me invenies aut invenieris in illo:
<ov. am. 1.4.58>	Quidquid ibi poteris tangere, tange, mei.
<ov. am. 1.4.59>	Me miserum! monui, paucas quod prosit in horas;
<ov. am. 1.4.60>	Separor a domina nocte iubente mea.
<ov. am. 1.4.61>	Nocte vir includet, lacrimis ego maestus obortis,
<ov. am. 1.4.62>	Qua licet, ad saevas prosequar usque fores.
<ov. am. 1.4.63>	Oscula iam sumet, iam non tantum oscula sumet:
<ov. am. 1.4.64>	Quod mihi das furtim, iure coacta dabis.
<ov. am. 1.4.65>	Verum invita dato --- potes hoc --- similisque coactae;
<ov. am. 1.4.66>	Blanditiae taceant, sitque maligna Venus.
<ov. am. 1.4.67>	Si mea vota valent, illum quoque ne iuvet, opto;
<ov. am. 1.4.68>	Si minus, at certe te iuvet inde nihil.
<ov. am. 1.4.69>	Sed quaecumque tamen noctem fortuna sequetur,
<ov. am. 1.4.70>	Cras mihi constanti voce dedisse nega!

<ov. am. 1.5.1>	Aestus erat, mediamque dies exegerat horam;
<ov. am. 1.5.2>	Adposui medio membra levanda toro.
<ov. am. 1.5.3>	Pars adaperta fuit, pars altera clausa fenestrae;
<ov. am. 1.5.4>	Quale fere silvae lumen habere solent,
<ov. am. 1.5.5>	Qualia sublucent fugiente crepuscula Phoebo,
<ov. am. 1.5.6>	Aut ubi nox abiit, nec tamen orta dies. 
<ov. am. 1.5.7>	Illa verecundis lux est praebenda puellis,
<ov. am. 1.5.8>	Qua timidus latebras speret habere pudor.
<ov. am. 1.5.9>	Ecce, Corinna venit, tunica velata recincta,
<ov. am. 1.5.10>	Candida dividua colla tegente coma --- 
<ov. am. 1.5.11>	Qualiter in thalamos famosa Semiramis isse
<ov. am. 1.5.12>	Dicitur, et multis Lais amata viris.
<ov. am. 1.5.13>	Deripui tunicam --- nec multum rara nocebat;
<ov. am. 1.5.14>	Pugnabat tunica sed tamen illa tegi.
<ov. am. 1.5.15>	Quae cum ita pugnaret, tamquam quae vincere nollet,
<ov. am. 1.5.16>	Victa est non aegre proditione sua.
<ov. am. 1.5.17>	Ut stetit ante oculos posito velamine nostros,
<ov. am. 1.5.18>	In toto nusquam corpore menda fuit.
<ov. am. 1.5.19>	Quos umeros, quales vidi tetigique lacertos!
<ov. am. 1.5.20>	Forma papillarum quam fuit apta premi!
<ov. am. 1.5.21>	Quam castigato planus sub pectore venter!
<ov. am. 1.5.22>	Quantum et quale latus! quam iuvenale femur!
<ov. am. 1.5.23>	Singula quid referam? nil non laudabile vidi
<ov. am. 1.5.24>	Et nudam pressi corpus ad usque meum.
<ov. am. 1.5.25>	Cetera quis nescit? lassi requievimus ambo.
<ov. am. 1.5.26>	Proveniant medii sic mihi saepe dies!

<ov. am. 1.6.1>	Ianitor --- indignum! --- dura religate catena,
<ov. am. 1.6.2>	Difficilem moto cardine pande forem!
<ov. am. 1.6.3>	Quod precor, exiguum est --- aditu fac ianua parvo
<ov. am. 1.6.4>	Obliquum capiat semiadaperta latus. 
<ov. am. 1.6.5>	Longus amor tales corpus tenuavit in usus
<ov. am. 1.6.6>	Aptaque subducto pondere membra dedit.
<ov. am. 1.6.7>	Ille per excubias custodum leniter ire
<ov. am. 1.6.8>	Monstrat: inoffensos derigit ille pedes.
<ov. am. 1.6.9>	At quondam noctem simulacraque vana timebam;
<ov. am. 1.6.10>	Mirabar, tenebris quisquis iturus erat.
<ov. am. 1.6.11>	Risit, ut audirem, tenera cum matre Cupido
<ov. am. 1.6.12>	Et leviter 'fies tu quoque fortis' ait.
<ov. am. 1.6.13>	Nec mora, venit amor --- non umbras nocte volantis,
<ov. am. 1.6.14>	Non timeo strictas in mea fata manus.
<ov. am. 1.6.15>	Te nimium lentum timeo, tibi blandior uni;
<ov. am. 1.6.16>	Tu, me quo possis perdere, fulmen habes.
<ov. am. 1.6.17>	Adspice --- uti videas, inmitia claustra relaxa --- 
<ov. am. 1.6.18>	Uda sit ut lacrimis ianua facta meis!
<ov. am. 1.6.19>	Certe ego, cum posita stares ad verbera veste,
<ov. am. 1.6.20>	Ad dominam pro te verba tremente tuli.
<ov. am. 1.6.21>	Ergo quae valuit pro te quoque gratia quondam --- 
<ov. am. 1.6.22>	Heu facinus! --- pro me nunc valet illa parum?
<ov. am. 1.6.23>	Redde vicem meritis! grato licet esse quod optas.
<ov. am. 1.6.24>	Tempora noctis eunt; excute poste seram!
<ov. am. 1.6.25>	Excute! sic, inquam, longa relevere catena,
<ov. am. 1.6.26>	Nec tibi perpetuo serva bibatur aqua!
<ov. am. 1.6.27>	Ferreus orantem nequiquam, ianitor, audis,
<ov. am. 1.6.28>	Roboribus duris ianua fulta riget.
<ov. am. 1.6.29>	Urbibus obsessis clausae munimina portae
<ov. am. 1.6.30>	Prosunt; in media pace quid arma times? 
<ov. am. 1.6.31>	Quid facies hosti, qui sic excludis amantem?
<ov. am. 1.6.32>	Tempora noctis eunt; excute poste seram!
<ov. am. 1.6.33>	Non ego militibus venio comitatus et armis;
<ov. am. 1.6.34>	Solus eram, si non saevus adesset Amor.
<ov. am. 1.6.35>	Hunc ego, si cupiam, nusquam dimittere possum;
<ov. am. 1.6.36>	Ante vel a membris dividar ipse meis.
<ov. am. 1.6.37>	Ergo Amor et modicum circa mea tempora vinum
<ov. am. 1.6.38>	Mecum est et madidis lapsa corona comis.
<ov. am. 1.6.39>	Arma quis haec timeat? quis non eat obvius illis?
<ov. am. 1.6.40>	Tempora noctis eunt; excute poste seram!
<ov. am. 1.6.41>	Lentus es: an somnus, qui te male perdat, amantis
<ov. am. 1.6.42>	Verba dat in ventos aure repulsa tua?
<ov. am. 1.6.43>	At, memini, primo, cum te celare volebam,
<ov. am. 1.6.44>	Pervigil in mediae sidera noctis eras.
<ov. am. 1.6.45>	Forsitan et tecum tua nunc requiescit amica --- 
<ov. am. 1.6.46>	Heu, melior quanto sors tua sorte mea!
<ov. am. 1.6.47>	Dummodo sic, in me durae transite catenae!
<ov. am. 1.6.48>	Tempora noctis eunt; excute poste seram!
<ov. am. 1.6.49>	Fallimur, an verso sonuerunt cardine postes,
<ov. am. 1.6.50>	Raucaque concussae signa dedere fores?
<ov. am. 1.6.51>	Fallimur --- inpulsa est animoso ianua vento.
<ov. am. 1.6.52>	Ei mihi, quam longe spem tulit aura meam!
<ov. am. 1.6.53>	Si satis es raptae, Borea, memor Orithyiae,
<ov. am. 1.6.54>	Huc ades et surdas flamine tunde foris!
<ov. am. 1.6.55>	Urbe silent tota, vitreoque madentia rore
<ov. am. 1.6.56>	Tempora noctis eunt; excute poste seram! 
<ov. am. 1.6.57>	Aut ego iam ferroque ignique paratior ipse,
<ov. am. 1.6.58>	Quem face sustineo, tecta superba petam.
<ov. am. 1.6.59>	Nox et Amor vinumque nihil moderabile suadent;
<ov. am. 1.6.60>	Illa pudore vacat, Liber Amorque metu.
<ov. am. 1.6.61>	Omnia consumpsi, nec te precibusque minisque
<ov. am. 1.6.62>	Movimus, o foribus durior ipse tuis.
<ov. am. 1.6.63>	Non te formosae decuit servare puellae
<ov. am. 1.6.64>	Limina, sollicito carcere dignus eras.
<ov. am. 1.6.65>	Iamque pruinosus molitur Lucifer axes,
<ov. am. 1.6.66>	Inque suum miseros excitat ales opus.
<ov. am. 1.6.67>	At tu, non laetis detracta corona capillis,
<ov. am. 1.6.68>	Dura super tota limina nocte iace!
<ov. am. 1.6.69>	Tu dominae, cum te proiectam mane videbit,
<ov. am. 1.6.70>	Temporis absumpti tam male testis eris.
<ov. am. 1.6.71>	Qualiscumque vale sentique abeuntis honorem;
<ov. am. 1.6.72>	Lente nec admisso turpis amante, vale!
<ov. am. 1.6.73>	Vos quoque, crudeles rigido cum limine postes
<ov. am. 1.6.74>	Duraque conservae ligna, valete, fores!

<ov. am. 1.7.1>	Adde manus in vincla meas --- meruere catenas --- 
<ov. am. 1.7.2>	Dum furor omnis abit, siquis amicus ades! 
<ov. am. 1.7.3>	Nam furor in dominam temeraria bracchia movit;
<ov. am. 1.7.4>	Flet mea vaesana laesa puella manu.
<ov. am. 1.7.5>	Tunc ego vel caros potui violare parentes
<ov. am. 1.7.6>	Saeva vel in sanctos verbera ferre deos!
<ov. am. 1.7.7>	Quid? non et clipei dominus septemplicis Aiax
<ov. am. 1.7.8>	Stravit deprensos lata per arva greges,
<ov. am. 1.7.9>	Et, vindex in matre patris, malus ultor, Orestes
<ov. am. 1.7.10>	Ausus in arcanas poscere tela deas?
<ov. am. 1.7.11>	Ergo ego digestos potui laniare capillos?
<ov. am. 1.7.12>	Nec dominam motae dedecuere comae.
<ov. am. 1.7.13>	Sic formosa fuit. talem Schoeneida dicam
<ov. am. 1.7.14>	Maenalias arcu sollicitasse feras;
<ov. am. 1.7.15>	Talis periuri promissaque velaque Thesei
<ov. am. 1.7.16>	Flevit praecipites Cressa tulisse Notos;
<ov. am. 1.7.17>	Sic, nisi vittatis quod erat Cassandra capillis,
<ov. am. 1.7.18>	Procubuit templo, casta Minerva, tuo.
<ov. am. 1.7.19>	Quis mihi non 'demens!' quis non mihi 'barbare!' dixit?
<ov. am. 1.7.20>	Ipsa nihil; pavido est lingua retenta metu.
<ov. am. 1.7.21>	Sed taciti fecere tamen convicia vultus;
<ov. am. 1.7.22>	Egit me lacrimis ore silente reum.
<ov. am. 1.7.23>	Ante meos umeris vellem cecidisse lacertos;
<ov. am. 1.7.24>	Utiliter potui parte carere mei.
<ov. am. 1.7.25>	In mea vaesanas habui dispendia vires
<ov. am. 1.7.26>	Et valui poenam fortis in ipse meam.
<ov. am. 1.7.27>	Quid mihi vobiscum, caedis scelerumque ministrae?
<ov. am. 1.7.28>	Debita sacrilegae vincla subite manus!
<ov. am. 1.7.29>	An, si pulsassem minimum de plebe Quiritem,
<ov. am. 1.7.30>	Plecterer --- in dominam ius mihi maius erit? 
<ov. am. 1.7.31>	Pessima Tydides scelerum monimenta reliquit.
<ov. am. 1.7.32>	Ille deam primus perculit --- alter ego!
<ov. am. 1.7.33>	Et minus ille nocens. mihi, quam profitebar amare
<ov. am. 1.7.34>	Laesa est; Tydides saevus in hoste fuit.
<ov. am. 1.7.35>	I nunc, magnificos victor molire triumphos,
<ov. am. 1.7.36>	Cinge comam lauro votaque redde Iovi,
<ov. am. 1.7.37>	Quaeque tuos currus comitantum turba sequetur,
<ov. am. 1.7.38>	Clamet 'io! forti victa puella viro est!'
<ov. am. 1.7.39>	Ante eat effuso tristis captiva capillo,
<ov. am. 1.7.40>	Si sinerent laesae, candida tota, genae.
<ov. am. 1.7.41>	Aptius impressis fuerat livere labellis
<ov. am. 1.7.42>	Et collum blandi dentis habere notam.
<ov. am. 1.7.43>	Denique, si tumidi ritu torrentis agebar,
<ov. am. 1.7.44>	Caecaque me praedam fecerat ira suam,
<ov. am. 1.7.45>	Nonne satis fuerat timidae inclamasse puellae,
<ov. am. 1.7.46>	Nec nimium rigidas intonuisse minas,
<ov. am. 1.7.47>	Aut tunicam summa deducere turpiter ora
<ov. am. 1.7.48>	Ad mediam? --- mediae zona tulisset opem.
<ov. am. 1.7.49>	At nunc sustinui raptis a fronte capillis
<ov. am. 1.7.50>	Ferreus ingenuas ungue notare genas.
<ov. am. 1.7.51>	Adstitit illa amens albo et sine sanguine vultu,
<ov. am. 1.7.52>	Caeduntur Pariis qualia saxa iugis.
<ov. am. 1.7.53>	Exanimis artus et membra trementia vidi --- 
<ov. am. 1.7.54>	Ut cum populeas ventilat aura comas,
<ov. am. 1.7.55>	Ut leni Zephyro gracilis vibratur harundo,
<ov. am. 1.7.56>	Summave cum tepido stringitur unda Noto;
<ov. am. 1.7.57>	Suspensaeque diu lacrimae fluxere per ora,
<ov. am. 1.7.58>	Qualiter abiecta de nive manat aqua. 
<ov. am. 1.7.59>	Tunc ego me primum coepi sentire nocentem --- 
<ov. am. 1.7.60>	Sanguis erant lacrimae, quas dabat illa, meus.
<ov. am. 1.7.61>	Ter tamen ante pedes volui procumbere supplex;
<ov. am. 1.7.62>	Ter formidatas reppulit illa manus.
<ov. am. 1.7.63>	At tu ne dubita --- minuet vindicta dolorem --- 
<ov. am. 1.7.64>	Protinus in vultus unguibus ire meos.
<ov. am. 1.7.65>	Nec nostris oculis nec nostris parce capillis:
<ov. am. 1.7.66>	Quamlibet infirmas adiuvat ira manus;
<ov. am. 1.7.67>	Neve mei sceleris tam tristia signa supersint,
<ov. am. 1.7.68>	Pone recompositas in statione comas!

<ov. am. 1.8.1>	Est quaedam --- quicumque volet cognoscere lenam,
<ov. am. 1.8.2>	Audiat! --- est quaedam nomine Dipsas anus.
<ov. am. 1.8.3>	Ex re nomen habet --- nigri non illa parentem
<ov. am. 1.8.4>	Memnonis in roseis sobria vidit equis.
<ov. am. 1.8.5>	Illa magas artes Aeaeaque carmina novit
<ov. am. 1.8.6>	Inque caput liquidas arte recurvat aquas;
<ov. am. 1.8.7>	Scit bene, quid gramen, quid torto concita rhombo
<ov. am. 1.8.8>	Licia, quid valeat virus amantis equae.
<ov. am. 1.8.9>	Cum voluit, toto glomerantur nubila caelo;
<ov. am. 1.8.10>	Cum voluit, puro fulget in orbe dies.
<ov. am. 1.8.11>	Sanguine, siqua fides, stillantia sidera vidi;
<ov. am. 1.8.12>	Purpureus Lunae sanguine vultus erat.
<ov. am. 1.8.13>	Hanc ego nocturnas versam volitare per umbras
<ov. am. 1.8.14>	Suspicor et pluma corpus anile tegi. 
<ov. am. 1.8.15>	Suspicor, et fama est. oculis quoque pupula duplex
<ov. am. 1.8.16>	Fulminat, et gemino lumen ab orbe venit.
<ov. am. 1.8.17>	Evocat antiquis proavos atavosque sepulcris
<ov. am. 1.8.18>	Et solidam longo carmine findit humum.
<ov. am. 1.8.19>	Haec sibi proposuit thalamos temerare pudicos;
<ov. am. 1.8.20>	Nec tamen eloquio lingua nocente caret.
<ov. am. 1.8.21>	Fors me sermoni testem dedit; illa monebat
<ov. am. 1.8.22>	Talia --- me duplices occuluere fores:
<ov. am. 1.8.23>	'Scis here te, mea lux, iuveni placuisse beato?
<ov. am. 1.8.24>	Haesit et in vultu constitit usque tuo.
<ov. am. 1.8.25>	Et cur non placeas? nulli tua forma secunda est;
<ov. am. 1.8.26>	Me miseram, dignus corpore cultus abest!
<ov. am. 1.8.27>	Tam felix esses quam formosissima, vellem --- 
<ov. am. 1.8.28>	Non ego, te facta divite, pauper ero.
<ov. am. 1.8.29>	Stella tibi oppositi nocuit contraria Martis.
<ov. am. 1.8.30>	Mars abiit; signo nunc Venus apta suo.
<ov. am. 1.8.31>	Prosit ut adveniens, en adspice! dives amator
<ov. am. 1.8.32>	Te cupiit; curae, quid tibi desit, habet.
<ov. am. 1.8.33>	Est etiam facies, qua se tibi conparet, illi;
<ov. am. 1.8.34>	Si te non emptam vellet, emendus erat.'
<ov. am. 1.8.35>	Erubuit. 'decet alba quidem pudor ora, sed iste,
<ov. am. 1.8.36>	Si simules, prodest; verus obesse solet.
<ov. am. 1.8.37>	Cum bene deiectis gremium spectabis ocellis,
<ov. am. 1.8.38>	Quantum quisque ferat, respiciendus erit.
<ov. am. 1.8.39>	Forsitan inmundae Tatio regnante Sabinae
<ov. am. 1.8.40>	Noluerint habiles pluribus esse viris;
<ov. am. 1.8.41>	Nunc Mars externis animos exercet in armis,
<ov. am. 1.8.42>	At Venus Aeneae regnat in urbe sui. 
<ov. am. 1.8.43>	Ludunt formosae; casta est, quam nemo rogavit --- 
<ov. am. 1.8.44>	Aut, si rusticitas non vetat, ipsa rogat.
<ov. am. 1.8.45>	Has quoque, quae frontis rugas in vertice portant,
<ov. am. 1.8.46>	Excute; de rugis crimina multa cadent.
<ov. am. 1.8.47>	Penelope iuvenum vires temptabat in arcu;
<ov. am. 1.8.48>	Qui latus argueret, corneus arcus erat.
<ov. am. 1.8.49>	Labitur occulte fallitque volubilis aetas,
<ov. am. 1.8.50>	Ut celer admissis labitur amnis aquis.
<ov. am. 1.8.51>	Aera nitent usu, vestis bona quaerit haberi,
<ov. am. 1.8.52>	Canescunt turpi tecta relicta situ --- 
<ov. am. 1.8.53>	Forma, nisi admittas, nullo exercente senescit.
<ov. am. 1.8.54>	Nec satis effectus unus et alter habent;
<ov. am. 1.8.55>	Certior e multis nec tam invidiosa rapina est.
<ov. am. 1.8.56>	Plena venit canis de grege praeda lupis.
<ov. am. 1.8.57>	Ecce, quid iste tuus praeter nova carmina vates
<ov. am. 1.8.58>	Donat? amatoris milia multa leges.
<ov. am. 1.8.59>	Ipse deus vatum palla spectabilis aurea
<ov. am. 1.8.60>	Tractat inauratae consona fila lyrae.
<ov. am. 1.8.61>	Qui dabit, ille tibi magno sit maior Homero;
<ov. am. 1.8.62>	Crede mihi, res est ingeniosa dare.
<ov. am. 1.8.63>	Nec tu, siquis erit capitis mercede redemptus,
<ov. am. 1.8.64>	Despice; gypsati crimen inane pedis.
<ov. am. 1.8.65>	Nec te decipiant veteres circum atria cerae.
<ov. am. 1.8.66>	Tolle tuos tecum, pauper amator, avos!
<ov. am. 1.8.67>	Qui, quia pulcher erit, poscet sine munere noctem,
<ov. am. 1.8.68>	Quod det, amatorem flagitet ante suum!
<ov. am. 1.8.69>	Parcius exigito pretium, dum retia tendis,
<ov. am. 1.8.70>	Ne fugiant; captos legibus ure tuis! 
<ov. am. 1.8.71>	Nec nocuit simulatus amor; sine, credat amari,
<ov. am. 1.8.72>	Et cave ne gratis hic tibi constet amor!
<ov. am. 1.8.73>	Saepe nega noctes. capitis modo finge dolorem,
<ov. am. 1.8.74>	Et modo, quae causas praebeat, Isis erit.
<ov. am. 1.8.75>	Mox recipe, ut nullum patiendi colligat usum,
<ov. am. 1.8.76>	Neve relentescat saepe repulsus amor.
<ov. am. 1.8.77>	Surda sit oranti tua ianua, laxa ferenti;
<ov. am. 1.8.78>	Audiat exclusi verba receptus amans;
<ov. am. 1.8.79>	Et, quasi laesa prior, nonnumquam irascere laeso --- 
<ov. am. 1.8.80>	Vanescit culpa culpa repensa tua.
<ov. am. 1.8.81>	Sed numquam dederis spatiosum tempus in iram:
<ov. am. 1.8.82>	Saepe simultates ira morata facit.
<ov. am. 1.8.83>	Quin etiam discant oculi lacrimare coacti,
<ov. am. 1.8.84>	Et faciant udas illa vel ille genas;
<ov. am. 1.8.85>	Nec, siquem falles, tu periurare timeto --- 
<ov. am. 1.8.86>	Commodat in lusus numina surda Venus.
<ov. am. 1.8.87>	Servus et ad partes sollers ancilla parentur,
<ov. am. 1.8.88>	Qui doceant, apte quid tibi possit emi;
<ov. am. 1.8.89>	Et sibi pauca rogent --- multos si pauca rogabunt,
<ov. am. 1.8.90>	Postmodo de stipula grandis acervus erit.
<ov. am. 1.8.91>	Et soror et mater, nutrix quoque carpat amantem;
<ov. am. 1.8.92>	Fit cito per multas praeda petita manus.
<ov. am. 1.8.93>	Cum te deficient poscendi munera causae,
<ov. am. 1.8.94>	Natalem libo testificare tuum!
<ov. am. 1.8.95>	Ne securus amet nullo rivale, caveto;
<ov. am. 1.8.96>	Non bene, si tollas proelia, durat amor.
<ov. am. 1.8.97>	Ille viri videat toto vestigia lecto
<ov. am. 1.8.98>	Factaque lascivis livida colla notis.
<ov. am. 1.8.99>	Munera praecipue videat, quae miserit alter.
<ov. am. 1.8.100>	Si dederit nemo, Sacra roganda Via est. 
<ov. am. 1.8.101>	Cum multa abstuleris, ut non tamen omnia donet,
<ov. am. 1.8.102>	Quod numquam reddas, commodet, ipsa roga!
<ov. am. 1.8.103>	Lingua iuvet mentemque tegat --- blandire noceque;
<ov. am. 1.8.104>	Inpia sub dulci melle venena latent.
<ov. am. 1.8.105>	Haec si praestiteris usu mihi cognita longo,
<ov. am. 1.8.106>	Nec tulerint voces ventus et aura meas,
<ov. am. 1.8.107>	Saepe mihi dices vivae bene, saepe rogabis,
<ov. am. 1.8.108>	Ut mea defunctae molliter ossa cubent.'
<ov. am. 1.8.109>	Vox erat in cursu, cum me mea prodidit umbra,
<ov. am. 1.8.110>	At nostrae vix se continuere manus,
<ov. am. 1.8.111>	Quin albam raramque comam lacrimosaque vino
<ov. am. 1.8.112>	Lumina rugosas distraherentque genas.
<ov. am. 1.8.113>	Di tibi dent nullosque Lares inopemque senectam,
<ov. am. 1.8.114>	Et longas hiemes perpetuamque sitim!

<ov. am. 1.9.1>	Militat omnis amans, et habet sua castra Cupido;
<ov. am. 1.9.2>	Attice, crede mihi, militat omnis amans.
<ov. am. 1.9.3>	Quae bello est habilis, Veneri quoque convenit aetas.
<ov. am. 1.9.4>	Turpe senex miles, turpe senilis amor.
<ov. am. 1.9.5>	Quos petiere duces animos in milite forti,
<ov. am. 1.9.6>	Hos petit in socio bella puella viro.
<ov. am. 1.9.7>	Pervigilant ambo; terra requiescit uterque --- 
<ov. am. 1.9.8>	Ille fores dominae servat, at ille ducis.
<ov. am. 1.9.9>	Militis officium longa est via; mitte puellam,
<ov. am. 1.9.10>	Strenuus exempto fine sequetur amans. 
<ov. am. 1.9.11>	Ibit in adversos montes duplicataque nimbo
<ov. am. 1.9.12>	Flumina, congestas exteret ille nives,
<ov. am. 1.9.13>	Nec freta pressurus tumidos causabitur Euros
<ov. am. 1.9.14>	Aptaque verrendis sidera quaeret aquis.
<ov. am. 1.9.15>	Quis nisi vel miles vel amans et frigora noctis
<ov. am. 1.9.16>	Et denso mixtas perferet imbre nives?
<ov. am. 1.9.17>	Mittitur infestos alter speculator in hostes;
<ov. am. 1.9.18>	In rivale oculos alter, ut hoste, tenet.
<ov. am. 1.9.19>	Ille graves urbes, hic durae limen amicae
<ov. am. 1.9.20>	Obsidet; hic portas frangit, at ille fores.
<ov. am. 1.9.21>	Saepe soporatos invadere profuit hostes
<ov. am. 1.9.22>	Caedere et armata vulgus inerme manu.
<ov. am. 1.9.23>	Sic fera Threicii ceciderunt agmina Rhesi,
<ov. am. 1.9.24>	Et dominum capti deseruistis equi.
<ov. am. 1.9.25>	Nempe maritorum somnis utuntur amantes,
<ov. am. 1.9.26>	Et sua sopitis hostibus arma movent.
<ov. am. 1.9.27>	Custodum transire manus vigilumque catervas
<ov. am. 1.9.28>	Militis et miseri semper amantis opus.
<ov. am. 1.9.29>	Mars dubius nec certa Venus; victique resurgunt,
<ov. am. 1.9.30>	Quosque neges umquam posse iacere, cadunt.
<ov. am. 1.9.31>	Ergo desidiam quicumque vocabat amorem,
<ov. am. 1.9.32>	Desinat. ingenii est experientis amor.
<ov. am. 1.9.33>	Ardet in abducta Briseide magnus Achilles --- 
<ov. am. 1.9.34>	Dum licet, Argeas frangite, Troes, opes!
<ov. am. 1.9.35>	Hector ab Andromaches conplexibus ibat ad arma,
<ov. am. 1.9.36>	Et, galeam capiti quae daret, uxor erat.
<ov. am. 1.9.37>	Summa ducum, Atrides, visa Priameide fertur
<ov. am. 1.9.38>	Maenadis effusis obstipuisse comis. 
<ov. am. 1.9.39>	Mars quoque deprensus fabrilia vincula sensit;
<ov. am. 1.9.40>	Notior in caelo fabula nulla fuit.
<ov. am. 1.9.41>	Ipse ego segnis eram discinctaque in otia natus;
<ov. am. 1.9.42>	Mollierant animos lectus et umbra meos.
<ov. am. 1.9.43>	Inpulit ignavum formosae cura puellae
<ov. am. 1.9.44>	Iussit et in castris aera merere suis.
<ov. am. 1.9.45>	Inde vides agilem nocturnaque bella gerentem.
<ov. am. 1.9.46>	Qui nolet fieri desidiosus, amet!

<ov. am. 1.10.1>	Qualis ab Eurota Phrygiis avecta carinis
<ov. am. 1.10.2>	Coniugibus belli causa duobus erat,
<ov. am. 1.10.3>	Qualis erat Lede, quam plumis abditus albis
<ov. am. 1.10.4>	Callidus in falsa lusit adulter ave,
<ov. am. 1.10.5>	Qualis Amymone siccis erravit in agris,
<ov. am. 1.10.6>	Cum premeret summi verticis urna comas --- 
<ov. am. 1.10.7>	Talis eras; aquilamque in te taurumque timebam,
<ov. am. 1.10.8>	Et quidquid magno de Iove fecit amor.
<ov. am. 1.10.9>	Nunc timor omnis abest, animique resanuit error,
<ov. am. 1.10.10>	Nec facies oculos iam capit ista meos.
<ov. am. 1.10.11>	Cur sim mutatus, quaeris? quia munera poscis.
<ov. am. 1.10.12>	Haec te non patitur causa placere mihi.
<ov. am. 1.10.13>	Donec eras simplex, animum cum corpore amavi;
<ov. am. 1.10.14>	Nunc mentis vitio laesa figura tua est.
<ov. am. 1.10.15>	Et puer est et nudus Amor; sine sordibus annos
<ov. am. 1.10.16>	Et nullas vestes, ut sit apertus, habet. 
<ov. am. 1.10.17>	Quid puerum Veneris pretio prostare iubetis?
<ov. am. 1.10.18>	Quo pretium condat, non habet ille sinum!
<ov. am. 1.10.19>	Nec Venus apta feris Veneris nec filius armis --- 
<ov. am. 1.10.20>	Non decet inbelles aera merere deos.
<ov. am. 1.10.21>	Stat meretrix certo cuivis mercabilis aere,
<ov. am. 1.10.22>	Et miseras iusso corpore quaerit opes;
<ov. am. 1.10.23>	Devovet imperium tamen haec lenonis avari
<ov. am. 1.10.24>	Et, quod vos facitis sponte, coacta facit.
<ov. am. 1.10.25>	Sumite in exemplum pecudes ratione carentes;
<ov. am. 1.10.26>	Turpe erit, ingenium mitius esse feris.
<ov. am. 1.10.27>	Non equa munus equum, non taurum vacca poposcit;
<ov. am. 1.10.28>	Non aries placitam munere captat ovem.
<ov. am. 1.10.29>	Sola viro mulier spoliis exultat ademptis,
<ov. am. 1.10.30>	Sola locat noctes, sola licenda venit,
<ov. am. 1.10.31>	Et vendit quod utrumque iuvat quod uterque petebat,
<ov. am. 1.10.32>	Et pretium, quanti gaudeat ipsa, facit.
<ov. am. 1.10.33>	Quae Venus ex aequo ventura est grata duobus,
<ov. am. 1.10.34>	Altera cur illam vendit et alter emit?
<ov. am. 1.10.35>	Cur mihi sit damno, tibi sit lucrosa voluptas,
<ov. am. 1.10.36>	Quam socio motu femina virque ferunt?
<ov. am. 1.10.37>	Non bene conducti vendunt periuria testes,
<ov. am. 1.10.38>	Non bene selecti iudicis arca patet.
<ov. am. 1.10.39>	Turpe reos empta miseros defendere lingua;
<ov. am. 1.10.40>	Quod faciat magni, turpe tribunal, opes;
<ov. am. 1.10.41>	Turpe tori reditu census augere paternos,
<ov. am. 1.10.42>	Et faciem lucro prostituisse suam.
<ov. am. 1.10.43>	Gratia pro rebus merito debetur inemptis;
<ov. am. 1.10.44>	Pro male conducto gratia nulla toro. 
<ov. am. 1.10.45>	Omnia conductor solvit; mercede soluta
<ov. am. 1.10.46>	Non manet officio debitor ille tuo.
<ov. am. 1.10.47>	Parcite, formosae, pretium pro nocte pacisci;
<ov. am. 1.10.48>	Non habet eventus sordida praeda bonos.
<ov. am. 1.10.49>	Non fuit armillas tanti pepigisse Sabinas,
<ov. am. 1.10.50>	Ut premerent sacrae virginis arma caput;
<ov. am. 1.10.51>	E quibus exierat, traiecit viscera ferro
<ov. am. 1.10.52>	Filius, et poenae causa monile fuit.
<ov. am. 1.10.53>	Nec tamen indignum est a divite praemia posci;
<ov. am. 1.10.54>	Munera poscenti quod dare possit, habet.
<ov. am. 1.10.55>	Carpite de plenis pendentes vitibus uvas;
<ov. am. 1.10.56>	Praebeat Alcinoi poma benignus ager!
<ov. am. 1.10.57>	Officium pauper numeret studiumque fidemque;
<ov. am. 1.10.58>	Quod quis habet, dominae conferat omne suae.
<ov. am. 1.10.59>	Est quoque carminibus meritas celebrare puellas
<ov. am. 1.10.60>	Dos mea; quam volui, nota fit arte mea.
<ov. am. 1.10.61>	Scindentur vestes, gemmae frangentur et aurum;
<ov. am. 1.10.62>	Carmina quam tribuent, fama perennis erit.
<ov. am. 1.10.63>	Nec dare, sed pretium posci dedignor et odi;
<ov. am. 1.10.64>	Quod nego poscenti, desine velle, dabo!

<ov. am. 1.11.1>	Colligere incertos et in ordine ponere crines
<ov. am. 1.11.2>	Docta neque ancillas inter habenda Nape, 
<ov. am. 1.11.3>	Inque ministeriis furtivae cognita noctis
<ov. am. 1.11.4>	Utilis et dandis ingeniosa notis
<ov. am. 1.11.5>	Saepe venire ad me dubitantem hortata Corinnam,
<ov. am. 1.11.6>	Saepe laboranti fida reperta mihi --- 
<ov. am. 1.11.7>	Accipe et ad dominam peraratas mane tabellas
<ov. am. 1.11.8>	Perfer et obstantes sedula pelle moras!
<ov. am. 1.11.9>	Nec silicum venae nec durum in pectore ferrum,
<ov. am. 1.11.10>	Nec tibi simplicitas ordine maior adest.
<ov. am. 1.11.11>	Credibile est et te sensisse Cupidinis arcus --- 
<ov. am. 1.11.12>	In me militiae signa tuere tuae!
<ov. am. 1.11.13>	Si quaeret quid agam, spe noctis vivere dices;
<ov. am. 1.11.14>	Cetera fert blanda cera notata manu.
<ov. am. 1.11.15>	Dum loquor, hora fugit. vacuae bene redde tabellas,
<ov. am. 1.11.16>	Verum continuo fac tamen illa legat.
<ov. am. 1.11.17>	Adspicias oculos mando frontemque legentis;
<ov. am. 1.11.18>	Et tacito vultu scire futura licet.
<ov. am. 1.11.19>	Nec mora, perlectis rescribat multa, iubeto;
<ov. am. 1.11.20>	Odi, cum late splendida cera vacat.
<ov. am. 1.11.21>	Conprimat ordinibus versus, oculosque moretur
<ov. am. 1.11.22>	Margine in extremo littera rasa meos.
<ov. am. 1.11.23>	Quid digitos opus est graphio lassare tenendo?
<ov. am. 1.11.24>	Hoc habeat scriptum tota tabella 'veni!'
<ov. am. 1.11.25>	Non ego victrices lauro redimire tabellas
<ov. am. 1.11.26>	Nec Veneris media ponere in aede morer.
<ov. am. 1.11.27>	Subscribam: 'Veneri fidas sibi Naso ministras
<ov. am. 1.11.28>	Dedicat, at nuper vile fuistis acer.'

<ov. am. 1.12.1>	Flete meos casus --- tristes rediere tabellae
<ov. am. 1.12.2>	Infelix hodie littera posse negat.
<ov. am. 1.12.3>	Omina sunt aliquid; modo cum discedere vellet,
<ov. am. 1.12.4>	Ad limen digitos restitit icta Nape.
<ov. am. 1.12.5>	Missa foras iterum limen transire memento
<ov. am. 1.12.6>	Cautius atque alte sobria ferre pedem!
<ov. am. 1.12.7>	Ite hinc, difficiles, funebria ligna, tabellae,
<ov. am. 1.12.8>	Tuque, negaturis cera referta notis! --- 
<ov. am. 1.12.9>	Quam, puto, de longae collectam flore cicutae
<ov. am. 1.12.10>	Melle sub infami Corsica misit apis.
<ov. am. 1.12.11>	At tamquam minio penitus medicata rubebas --- 
<ov. am. 1.12.12>	Ille color vere sanguinolentus erat.
<ov. am. 1.12.13>	Proiectae triviis iaceatis, inutile lignum,
<ov. am. 1.12.14>	Vosque rotae frangat praetereuntis onus!
<ov. am. 1.12.15>	Illum etiam, qui vos ex arbore vertit in usum,
<ov. am. 1.12.16>	Convincam puras non habuisse manus.
<ov. am. 1.12.17>	Praebuit illa arbor misero suspendia collo,
<ov. am. 1.12.18>	Carnifici diras praebuit illa cruces;
<ov. am. 1.12.19>	Illa dedit turpes raucis bubonibus umbras,
<ov. am. 1.12.20>	Vulturis in ramis et strigis ova tulit.
<ov. am. 1.12.21>	His ego commisi nostros insanus amores
<ov. am. 1.12.22>	Molliaque ad dominam verba ferenda dedi?
<ov. am. 1.12.23>	Aptius hae capiant vadimonia garrula cerae,
<ov. am. 1.12.24>	Quas aliquis duro cognitor ore legat;
<ov. am. 1.12.25>	Inter ephemeridas melius tabulasque iacerent,
<ov. am. 1.12.26>	In quibus absumptas fleret avarus opes. 
<ov. am. 1.12.27>	Ergo ego vos rebus duplices pro nomine sensi.
<ov. am. 1.12.28>	Auspicii numerus non erat ipse boni.
<ov. am. 1.12.29>	Quid precer iratus, nisi vos cariosa senectus
<ov. am. 1.12.30>	Rodat, et inmundo cera sit alba situ?

<ov. am. 1.13.1>	Iam super oceanum venit a seniore marito
<ov. am. 1.13.2>	Flava pruinoso quae vehit axe diem.
<ov. am. 1.13.3>	'Quo properas, Aurora? mane! --- sic Memnonis umbris
<ov. am. 1.13.4>	Annua sollemni caede parentet avis!
<ov. am. 1.13.5>	Nunc iuvat in teneris dominae iacuisse lacertis;
<ov. am. 1.13.6>	Si quando, lateri nunc bene iuncta meo est.
<ov. am. 1.13.7>	Nunc etiam somni pingues et frigidus aer,
<ov. am. 1.13.8>	Et liquidum tenui gutture cantat avis.
<ov. am. 1.13.9>	Quo properas, ingrata viris, ingrata puellis?
<ov. am. 1.13.10>	Roscida purpurea supprime lora manu!
<ov. am. 1.13.11>	Ante tuos ortus melius sua sidera servat
<ov. am. 1.13.12>	Navita nec media nescius errat aqua;
<ov. am. 1.13.13>	Te surgit quamvis lassus veniente viator,
<ov. am. 1.13.14>	Et miles saevas aptat ad arma manus.
<ov. am. 1.13.15>	Prima bidente vides oneratos arva colentes;
<ov. am. 1.13.16>	Prima vocas tardos sub iuga panda boves.
<ov. am. 1.13.17>	Tu pueros somno fraudas tradisque magistris,
<ov. am. 1.13.18>	Ut subeant tenerae verbera saeva manus; 
<ov. am. 1.13.19>	Atque vades sponsum stultos ante Atria mittis,
<ov. am. 1.13.20>	Unius ut verbi grandia damna ferant.
<ov. am. 1.13.21>	Nec tu consulto, nec tu iucunda diserto;
<ov. am. 1.13.22>	Cogitur ad lites surgere uterque novas.
<ov. am. 1.13.23>	Tu, cum feminei possint cessare labores,
<ov. am. 1.13.24>	Lanificam revocas ad sua pensa manum.
<ov. am. 1.13.25>	Omnia perpeterer --- sed surgere mane puellas,
<ov. am. 1.13.26>	Quis nisi cui non est ulla puella ferat?
<ov. am. 1.13.27>	Optavi quotiens, ne nox tibi cedere vellet,
<ov. am. 1.13.28>	Ne fugerent vultus sidera mota tuos!
<ov. am. 1.13.29>	Optavi quotiens, aut ventus frangeret axem,
<ov. am. 1.13.30>	Aut caderet spissa nube retentus equus!
<ov. am. 1.13.31>	Invida, quo properas? quod erat tibi filius ater,
<ov. am. 1.13.32>	Materni fuerat pectoris ille color.
<ov. am. 1.13.35>	Tithono vellem de te narrare liceret;
<ov. am. 1.13.36>	Fabula non caelo turpior ulla foret.
<ov. am. 1.13.37>	Illum dum refugis, longo quia grandior aevo,
<ov. am. 1.13.38>	Surgis ad invisas a sene mane rotas.
<ov. am. 1.13.39>	At si, quem mavis, Cephalum conplexa teneres,
<ov. am. 1.13.40>	Clamares: lente currite, noctis equi!
<ov. am. 1.13.41>	Cur ego plectar amans, si vir tibi marcet ab annis?
<ov. am. 1.13.42>	Num me nupsisti conciliante seni?
<ov. am. 1.13.43>	Adspice, quot somnos iuveni donarit amato
<ov. am. 1.13.44>	Luna! --- neque illius forma secunda tuae.
<ov. am. 1.13.45>	Ipse deum genitor, ne te tam saepe videret,
<ov. am. 1.13.46>	Commisit noctes in sua vota duas.' 
<ov. am. 1.13.47>	Iurgia finieram. scires audisse: rubebat --- 
<ov. am. 1.13.48>	Nec tamen adsueto tardius orta dies!

<ov. am. 1.14.1>	Dicebam 'medicare tuos desiste capillos!'
<ov. am. 1.14.2>	Tingere quam possis, iam tibi nulla coma est.
<ov. am. 1.14.3>	At si passa fores, quid erat spatiosius illis?
<ov. am. 1.14.4>	Contigerant imum, qua patet usque, latus.
<ov. am. 1.14.5>	Quid, quod erant tenues, et quos ornare timeres?
<ov. am. 1.14.6>	Vela colorati qualia Seres habent,
<ov. am. 1.14.7>	Vel pede quod gracili deducit aranea filum,
<ov. am. 1.14.8>	Cum leve deserta sub trabe nectit opus.
<ov. am. 1.14.9>	Nec tamen ater erat nec erat tamen aureus ille,
<ov. am. 1.14.10>	Sed, quamvis neuter, mixtus uterque color --- 
<ov. am. 1.14.11>	Qualem clivosae madidis in vallibus Idae
<ov. am. 1.14.12>	Ardua derepto cortice cedrus habet.
<ov. am. 1.14.13>	Adde, quod et dociles et centum flexibus apti
<ov. am. 1.14.14>	Et tibi nullius causa doloris erant.
<ov. am. 1.14.15>	Non acus abrupit, non vallum pectinis illos.
<ov. am. 1.14.16>	Ornatrix tuto corpore semper erat;
<ov. am. 1.14.17>	Ante meos saepe est oculos ornata nec umquam
<ov. am. 1.14.18>	Bracchia derepta saucia fecit acu.
<ov. am. 1.14.19>	Saepe etiam nondum digestis mane capillis
<ov. am. 1.14.20>	Purpureo iacuit semisupina toro.
<ov. am. 1.14.21>	Tum quoque erat neclecta decens, ut Threcia Bacche,
<ov. am. 1.14.22>	Cum temere in viridi gramine lassa iacet.
<ov. am. 1.14.23>	Cum graciles essent tamen et lanuginis instar,
<ov. am. 1.14.24>	Heu, male vexatae quanta tulere comae! 
<ov. am. 1.14.25>	Quam se praebuerunt ferro patienter et igni,
<ov. am. 1.14.26>	Ut fieret torto nexilis orbe sinus!
<ov. am. 1.14.27>	Clamabam: 'scelus est istos, scelus urere crines!
<ov. am. 1.14.28>	Sponte decent; capiti, ferrea, parce tuo!
<ov. am. 1.14.29>	Vim procul hinc remove! non est, qui debeat uri;
<ov. am. 1.14.30>	Erudit admotas ipse capillus acus.'
<ov. am. 1.14.31>	Formosae periere comae --- quas vellet Apollo,
<ov. am. 1.14.32>	Quas vellet capiti Bacchus inesse suo!
<ov. am. 1.14.33>	Illis contulerim, quas quondam nuda Dione
<ov. am. 1.14.34>	Pingitur umenti sustinuisse manu.
<ov. am. 1.14.35>	Quid male dispositos quereris periisse capillos?
<ov. am. 1.14.36>	Quid speculum maesta ponis, inepta, manu?
<ov. am. 1.14.37>	Non bene consuetis a te spectaris ocellis;
<ov. am. 1.14.38>	Ut placeas, debes inmemor esse tui.
<ov. am. 1.14.39>	Non te cantatae laeserunt paelicis herbae,
<ov. am. 1.14.40>	Non anus Haemonia perfida lavit aqua;
<ov. am. 1.14.41>	Nec tibi vis morbi nocuit --- procul omen abesto! --- 
<ov. am. 1.14.42>	Nec minuit densas invida lingua comas.
<ov. am. 1.14.43>	Facta manu culpaque tua dispendia sentis;
<ov. am. 1.14.44>	Ipsa dabas capiti mixta venena tuo.
<ov. am. 1.14.45>	Nunc tibi captivos mittet Germania crines;
<ov. am. 1.14.46>	Tuta triumphatae munere gentis eris.
<ov. am. 1.14.47>	O quam saepe comas aliquo mirante rubebis,
<ov. am. 1.14.48>	Et dices: 'empta nunc ego merce probor,
<ov. am. 1.14.49>	Nescio quam pro me laudat nunc iste Sygambram.
<ov. am. 1.14.50>	Fama tamen memini cum fuit ista mea.' 
<ov. am. 1.14.51>	Me miserum! lacrimas male continet oraque dextra
<ov. am. 1.14.52>	Protegit ingenuas picta rubore genas.
<ov. am. 1.14.53>	Sustinet antiquos gremio spectatque capillos,
<ov. am. 1.14.54>	Ei mihi, non illo munera digna loco!
<ov. am. 1.14.55>	Collige cum vultu mentem! reparabile damnum est.
<ov. am. 1.14.56>	Postmodo nativa conspiciere coma.

<ov. am. 1.15.1>	Quid mihi Livor edax, ignavos obicis annos,
<ov. am. 1.15.2>	Ingeniique vocas carmen inertis opus;
<ov. am. 1.15.3>	Non me more patrum, dum strenua sustinet aetas,
<ov. am. 1.15.4>	Praemia militiae pulverulenta sequi,
<ov. am. 1.15.5>	Nec me verbosas leges ediscere nec me
<ov. am. 1.15.6>	Ingrato vocem prostituisse foro?
<ov. am. 1.15.7>	Mortale est, quod quaeris, opus. mihi fama perennis
<ov. am. 1.15.8>	Quaeritur, in toto semper ut orbe canar.
<ov. am. 1.15.9>	Vivet Maeonides, Tenedos dum stabit et Ide,
<ov. am. 1.15.10>	Dum rapidas Simois in mare volvet aquas;
<ov. am. 1.15.11>	Vivet et Ascraeus, dum mustis uva tumebit,
<ov. am. 1.15.12>	Dum cadet incurva falce resecta Ceres.
<ov. am. 1.15.13>	Battiades semper toto cantabitur orbe;
<ov. am. 1.15.14>	Quamvis ingenio non valet, arte valet.
<ov. am. 1.15.15>	Nulla Sophocleo veniet iactura cothurno;
<ov. am. 1.15.16>	Cum sole et luna semper Aratus erit;
<ov. am. 1.15.17>	Dum fallax servus, durus pater, inproba lena
<ov. am. 1.15.18>	Vivent et meretrix blanda, Menandros erit; 
<ov. am. 1.15.19>	Ennius arte carens animosique Accius oris
<ov. am. 1.15.20>	Casurum nullo tempore nomen habent.
<ov. am. 1.15.21>	Varronem primamque ratem quae nesciet aetas,
<ov. am. 1.15.22>	Aureaque Aesonio terga petita duci?
<ov. am. 1.15.23>	Carmina sublimis tunc sunt peritura Lucreti,
<ov. am. 1.15.24>	Exitio terras cum dabit una dies;
<ov. am. 1.15.25>	Tityrus et segetes Aeneiaque arma legentur,
<ov. am. 1.15.26>	Roma triumphati dum caput orbis erit;
<ov. am. 1.15.27>	Donec erunt ignes arcusque Cupidinis arma,
<ov. am. 1.15.28>	Discentur numeri, culte Tibulle, tui;
<ov. am. 1.15.29>	Gallus et Hesperiis et Gallus notus Eois,
<ov. am. 1.15.30>	Et sua cum Gallo nota Lycoris erit.
<ov. am. 1.15.31>	Ergo, cum silices, cum dens patientis aratri
<ov. am. 1.15.32>	Depereant aevo, carmina morte carent.
<ov. am. 1.15.33>	Cedant carminibus reges regumque triumphi,
<ov. am. 1.15.34>	Cedat et auriferi ripa benigna Tagi!
<ov. am. 1.15.35>	Vilia miretur vulgus; mihi flavus Apollo
<ov. am. 1.15.36>	Pocula Castalia plena ministret aqua,
<ov. am. 1.15.37>	Sustineamque coma metuentem frigora myrtum,
<ov. am. 1.15.38>	Atque a sollicito multus amante legar!
<ov. am. 1.15.39>	Pascitur in vivis Livor; post fata quiescit,
<ov. am. 1.15.40>	Cum suus ex merito quemque tuetur honos.
<ov. am. 1.15.41>	Ergo etiam cum me supremus adederit ignis,
<ov. am. 1.15.42>	Vivam, parsque mei multa superstes erit. 



<ov. am. 2.1.1>	Hoc quoque conposui Paelignis natus aquosis,
<ov. am. 2.1.2>	Ille ego nequitiae Naso poeta meae.
<ov. am. 2.1.3>	Hoc quoque iussit Amor --- procul hinc, procul este, severae!
<ov. am. 2.1.4>	Non estis teneris apta theatra modis.
<ov. am. 2.1.5>	Me legat in sponsi facie non frigida virgo,
<ov. am. 2.1.6>	Et rudis ignoto tactus amore puer;
<ov. am. 2.1.7>	Atque aliquis iuvenum quo nunc ego saucius arcu
<ov. am. 2.1.8>	Agnoscat flammae conscia signa suae,
<ov. am. 2.1.9>	Miratusque diu 'quo' dicat 'ab indice doctus
<ov. am. 2.1.10>	Conposuit casus iste poeta meos?'
<ov. am. 2.1.11>	Ausus eram, memini, caelestia dicere bella
<ov. am. 2.1.12>	Centimanumque Gyen --- et satis oris erat --- 
<ov. am. 2.1.13>	Cum male se Tellus ulta est, ingestaque Olympo
<ov. am. 2.1.14>	Ardua devexum Pelion Ossa tulit.
<ov. am. 2.1.15>	In manibus nimbos et cum Iove fulmen habebam,
<ov. am. 2.1.16>	Quod bene pro caelo mitteret ille suo --- 
<ov. am. 2.1.17>	Clausit amica fores! ego cum Iove fulmen omisi;
<ov. am. 2.1.18>	Excidit ingenio Iuppiter ipse meo.
<ov. am. 2.1.19>	Iuppiter, ignoscas! nil me tua tela iuvabant;
<ov. am. 2.1.20>	Clausa tuo maius ianua fulmen habet. 
<ov. am. 2.1.21>	Blanditias elegosque levis, mea tela, resumpsi;
<ov. am. 2.1.22>	Mollierunt duras lenia verba fores.
<ov. am. 2.1.23>	Carmina sanguineae deducunt cornua lunae,
<ov. am. 2.1.24>	Et revocant niveos solis euntis equos;
<ov. am. 2.1.25>	Carmine dissiliunt abruptis faucibus angues,
<ov. am. 2.1.26>	Inque suos fontes versa recurrit aqua.
<ov. am. 2.1.27>	Carminibus cessere fores, insertaque posti,
<ov. am. 2.1.28>	Quamvis robur erat, carmine victa sera est.
<ov. am. 2.1.29>	Quid mihi profuerit velox cantatus Achilles?
<ov. am. 2.1.30>	Quid pro me Atrides alter et alter agent,
<ov. am. 2.1.31>	Quique tot errando, quot bello, perdidit annos,
<ov. am. 2.1.32>	Raptus et Haemoniis flebilis Hector equis?
<ov. am. 2.1.33>	At facie tenerae laudata saepe puellae,
<ov. am. 2.1.34>	Ad vatem, pretium carminis, ipsa venit.
<ov. am. 2.1.35>	Magna datur merces! heroum clara valete
<ov. am. 2.1.36>	Nomina; non apta est gratia vestra mihi!
<ov. am. 2.1.37>	Ad mea formosos vultus adhibete, puellae,
<ov. am. 2.1.38>	Carmina, purpureus quae mihi dictat Amor!

<ov. am. 2.2.1>	Quem penes est dominam servandi cura, Bagoa,
<ov. am. 2.2.2>	Dum perago tecum pauca, sed apta, vaca.
<ov. am. 2.2.3>	Hesterna vidi spatiantem luce puellam
<ov. am. 2.2.4>	Illa, quae Danai porticus agmen habet.
<ov. am. 2.2.5>	Protinus, ut placuit, misi scriptoque rogavi.
<ov. am. 2.2.6>	Rescripsit trepida 'non licet!' illa manu; 
<ov. am. 2.2.7>	Et, cur non liceat, quaerenti reddita causa est,
<ov. am. 2.2.8>	Quod nimium dominae cura molesta tua est.
<ov. am. 2.2.9>	Si sapis, o custos, odium, mihi crede, mereri
<ov. am. 2.2.10>	Desine; quem metuit quisque, perisse cupit.
<ov. am. 2.2.11>	Vir quoque non sapiens; quid enim servare laboret,
<ov. am. 2.2.12>	Unde nihil, quamvis non tueare, perit?
<ov. am. 2.2.13>	Sed gerat ille suo morem furiosus amori
<ov. am. 2.2.14>	Et castum, multis quod placet, esse putet;
<ov. am. 2.2.15>	Huic furtiva tuo libertas munere detur,
<ov. am. 2.2.16>	Quam dederis illi, reddat ut illa tibi.
<ov. am. 2.2.17>	Conscius esse velis --- domina est obnoxia servo;
<ov. am. 2.2.18>	Conscius esse times --- dissimulare licet.
<ov. am. 2.2.19>	Scripta leget secum --- matrem misisse putato!
<ov. am. 2.2.20>	Venerit ignotus --- postmodo notus erit.
<ov. am. 2.2.21>	Ibit ad adfectam, quae non languebit, amicam:
<ov. am. 2.2.22>	Visat! iudiciis aegra sit illa tuis.
<ov. am. 2.2.23>	Si faciet tarde, ne te mora longa fatiget,
<ov. am. 2.2.24>	Inposita gremio stertere fronte potes.
<ov. am. 2.2.25>	Nec tu, linigeram fieri quid possit ad Isim,
<ov. am. 2.2.26>	Quaesieris nec tu curva theatra time!
<ov. am. 2.2.27>	Conscius adsiduos commissi tollet honores --- 
<ov. am. 2.2.28>	Quis minor est autem quam tacuisse labor?
<ov. am. 2.2.29>	Ille placet versatque domum neque verbera sentit;
<ov. am. 2.2.30>	Ille potens --- alii, sordida turba, iacent.
<ov. am. 2.2.31>	Huic, verae ut lateant causae, finguntur inanes;
<ov. am. 2.2.32>	Atque ambo domini, quod probat una, probant.
<ov. am. 2.2.33>	Cum bene vir traxit vultum rugasque coegit,
<ov. am. 2.2.34>	Quod voluit fieri blanda puella, facit. 
<ov. am. 2.2.35>	Sed tamen interdum tecum quoque iurgia nectat,
<ov. am. 2.2.36>	Et simulet lacrimas carnificemque vocet.
<ov. am. 2.2.37>	Tu contra obiciens, quae tuto diluat illa,
<ov. am. 2.2.38>	Et veris falso crimine deme fidem.
<ov. am. 2.2.39>	Sic tibi semper honos, sic alta peculia crescent.
<ov. am. 2.2.40>	Haec fac, in exiguo tempore liber eris.
<ov. am. 2.2.41>	Adspicis indicibus nexas per colla catenas?
<ov. am. 2.2.42>	Squalidus orba fide pectora carcer habet.
<ov. am. 2.2.43>	Quaerit aquas in aquis et poma fugacia captat
<ov. am. 2.2.44>	Tantalus --- hoc illi garrula lingua dedit.
<ov. am. 2.2.45>	Dum nimium servat custos Iunonius Io,
<ov. am. 2.2.46>	Ante suos annos occidit; illa dea est!
<ov. am. 2.2.47>	Vidi ego conpedibus liventia crura gerentem,
<ov. am. 2.2.48>	Unde vir incestum scire coactus erat.
<ov. am. 2.2.49>	Poena minor merito. nocuit mala lingua duobus;
<ov. am. 2.2.50>	Vir doluit, famae damna puella tulit.
<ov. am. 2.2.51>	Crede mihi, nulli sunt crimina grata marito,
<ov. am. 2.2.52>	Nec quemquam, quamvis audiat, illa iuvant.
<ov. am. 2.2.53>	Seu tepet, indicium securas prodis ad aures;
<ov. am. 2.2.54>	Sive amat, officio fit miser ille tuo.
<ov. am. 2.2.55>	Culpa nec ex facili quamvis manifesta probatur;
<ov. am. 2.2.56>	Iudicis illa sui tuta favore venit.
<ov. am. 2.2.57>	Viderit ipse licet, credet tamen ille neganti
<ov. am. 2.2.58>	Damnabitque oculos et sibi verba dabit.
<ov. am. 2.2.59>	Adspiciat dominae lacrimas, plorabit et ipse,
<ov. am. 2.2.60>	Et dicet: 'poenas garrulus iste dabit!'
<ov. am. 2.2.61>	Quid dispar certamen inis? tibi verbera victo
<ov. am. 2.2.62>	Adsunt, in gremio iudicis illa sedet. 
<ov. am. 2.2.63>	Non scelus adgredimur, non ad miscenda coimus
<ov. am. 2.2.64>	Toxica, non stricto fulminat ense manus.
<ov. am. 2.2.65>	Quaerimus, ut tuto per te possimus amare.
<ov. am. 2.2.66>	Quid precibus nostris mollius esse potest?

<ov. am. 2.3.1>	Ei mihi, quod dominam nec vir nec femina servas
<ov. am. 2.3.2>	Mutua nec Veneris gaudia nosse potes!
<ov. am. 2.3.3>	Qui primus pueris genitalia membra recidit,
<ov. am. 2.3.4>	Vulnera quae fecit, debuit ipse pati.
<ov. am. 2.3.5>	Mollis in obsequium facilisque rogantibus esses,
<ov. am. 2.3.6>	Si tuus in quavis praetepuisset amor.
<ov. am. 2.3.7>	Non tu natus equo, non fortibus utilis armis;
<ov. am. 2.3.8>	Bellica non dextrae convenit hasta tuae.
<ov. am. 2.3.9>	Ista mares tractent; tu spes depone viriles.
<ov. am. 2.3.10>	Sunt tibi cum domina signa ferenda tua.
<ov. am. 2.3.11>	Hanc inple meritis, huius tibi gratia prosit;
<ov. am. 2.3.12>	Si careas illa, quis tuus usus erit?
<ov. am. 2.3.13>	Est etiam facies, sunt apti lusibus anni;
<ov. am. 2.3.14>	Indigna est pigro forma perire situ.
<ov. am. 2.3.15>	Fallere te potuit, quamvis habeare molestus;
<ov. am. 2.3.16>	Non caret effectu, quod voluere duo.
<ov. am. 2.3.17>	Aptius ut fuerit precibus temptasse, rogamus,
<ov. am. 2.3.18>	Dum bene ponendi munera tempus habes. 

<ov. am. 2.4.1>	Non ego mendosos ausim defendere mores
<ov. am. 2.4.2>	Falsaque pro vitiis arma movere meis.
<ov. am. 2.4.3>	Confiteor --- siquid prodest delicta fateri;
<ov. am. 2.4.4>	In mea nunc demens crimina fassus eo.
<ov. am. 2.4.5>	Odi, nec possum, cupiens, non esse quod odi;
<ov. am. 2.4.6>	Heu, quam quae studeas ponere ferre grave est!
<ov. am. 2.4.7>	Nam desunt vires ad me mihi iusque regendum;
<ov. am. 2.4.8>	Auferor ut rapida concita puppis aqua.
<ov. am. 2.4.9>	Non est certa meos quae forma invitet amores --- 
<ov. am. 2.4.10>	Centum sunt causae, cur ego semper amem.
<ov. am. 2.4.11>	Sive aliqua est oculos in humum deiecta modestos,
<ov. am. 2.4.12>	Uror, et insidiae sunt pudor ille meae;
<ov. am. 2.4.13>	Sive procax aliqua est, capior, quia rustica non est,
<ov. am. 2.4.14>	Spemque dat in molli mobilis esse toro.
<ov. am. 2.4.15>	Aspera si visa est rigidasque imitata Sabinas,
<ov. am. 2.4.16>	Velle, sed ex alto dissimulare puto.
<ov. am. 2.4.17>	Sive es docta, places raras dotata per artes;
<ov. am. 2.4.18>	Sive rudis, placita es simplicitate tua.
<ov. am. 2.4.19>	Est, quae Callimachi prae nostris rustica dicat
<ov. am. 2.4.20>	Carmina --- cui placeo, protinus ipsa placet.
<ov. am. 2.4.21>	Est etiam, quae me vatem et mea carmina culpet --- 
<ov. am. 2.4.22>	Culpantis cupiam sustinuisse femur.
<ov. am. 2.4.23>	Molliter incedit --- motu capit; altera dura est --- 
<ov. am. 2.4.24>	At poterit tacto mollior esse viro.
<ov. am. 2.4.25>	Haec quia dulce canit flectitque facillima vocem,
<ov. am. 2.4.26>	Oscula cantanti rapta dedisse velim; 
<ov. am. 2.4.27>	Haec querulas habili percurrit pollice chordas --- 
<ov. am. 2.4.28>	Tam doctas quis non possit amare manus?
<ov. am. 2.4.29>	Illa placet gestu numerosaque bracchia ducit
<ov. am. 2.4.30>	Et tenerum molli torquet ab arte latus --- 
<ov. am. 2.4.31>	Ut taceam de me, qui causa tangor ab omni,
<ov. am. 2.4.32>	Illic Hippolytum pone, Priapus erit!
<ov. am. 2.4.33>	Tu, quia tam longa es, veteres heroidas aequas
<ov. am. 2.4.34>	Et potes in toto multa iacere toro.
<ov. am. 2.4.35>	Haec habilis brevitate sua est. corrumpor utraque;
<ov. am. 2.4.36>	Conveniunt voto longa brevisque meo.
<ov. am. 2.4.37>	Non est culta --- subit, quid cultae accedere possit;
<ov. am. 2.4.38>	Ornata est --- dotes exhibet ipsa suas.
<ov. am. 2.4.39>	Candida me capiet, capiet me flava puella,
<ov. am. 2.4.40>	Est etiam in fusco grata colore Venus.
<ov. am. 2.4.41>	Seu pendent nivea pulli cervice capilli,
<ov. am. 2.4.42>	Leda fuit nigra conspicienda coma;
<ov. am. 2.4.43>	Seu flavent, placuit croceis Aurora capillis.
<ov. am. 2.4.44>	Omnibus historiis se meus aptat amor.
<ov. am. 2.4.45>	Me nova sollicitat, me tangit serior aetas;
<ov. am. 2.4.46>	Haec melior, specie corporis illa placet.
<ov. am. 2.4.47>	Denique quas tota quisquam probet urbe puellas,
<ov. am. 2.4.48>	Noster in has omnis ambitiosus amor.

<ov. am. 2.5.1>	Nullus amor tanti est --- abeas, pharetrate Cupido! --- 
<ov. am. 2.5.2>	Ut mihi sint totiens maxima vota mori. 
<ov. am. 2.5.3>	Vota mori mea sunt, cum te peccasse recordor,
<ov. am. 2.5.4>	O mihi perpetuum nata puella malum!
<ov. am. 2.5.5>	Non male deletae nudant tua facta tabellae,
<ov. am. 2.5.6>	Nec data furtive munera crimen habent.
<ov. am. 2.5.7>	O utinam arguerem sic, ut non vincere possem!
<ov. am. 2.5.8>	Me miserum! quare tam bona causa mea est?
<ov. am. 2.5.9>	Felix, qui quod amat defendere fortiter audet,
<ov. am. 2.5.10>	Cui sua 'non feci!' dicere amica potest.
<ov. am. 2.5.11>	Ferreus est nimiumque suo favet ille dolori,
<ov. am. 2.5.12>	Cui petitur victa palma cruenta rea.
<ov. am. 2.5.13>	Ipse miser vidi, cum me dormire putares,
<ov. am. 2.5.14>	Sobrius adposito crimina vestra mero.
<ov. am. 2.5.15>	Multa supercilio vidi vibrante loquentes;
<ov. am. 2.5.16>	Nutibus in vestris pars bona vocis erat.
<ov. am. 2.5.17>	Non oculi tacuere tui, conscriptaque vino
<ov. am. 2.5.18>	Mensa, nec in digitis littera nulla fuit.
<ov. am. 2.5.19>	Sermonem agnovi, quod non videatur, agentem
<ov. am. 2.5.20>	Verbaque pro certis iussa valere notis.
<ov. am. 2.5.21>	Iamque frequens ierat mensa conviva relicta;
<ov. am. 2.5.22>	Conpositi iuvenes unus et alter erant.
<ov. am. 2.5.23>	Inproba tum vero iungentes oscula vidi --- 
<ov. am. 2.5.24>	Illa mihi lingua nexa fuisse liquet --- 
<ov. am. 2.5.25>	Qualia non fratri tulerit germana severo,
<ov. am. 2.5.26>	Sed tulerit cupido mollis amica viro;
<ov. am. 2.5.27>	Qualia credibile est non Phoebo ferre Dianam,
<ov. am. 2.5.28>	Sed Venerem Marti saepe tulisse suo.
<ov. am. 2.5.29>	'Quid facis?' exclamo, 'quo nunc mea gaudia differs?
<ov. am. 2.5.30>	Iniciam dominas in mea iura manus! 
<ov. am. 2.5.31>	Haec tibi sunt mecum, mihi sunt communia tecum --- 
<ov. am. 2.5.32>	In bona cur quisquam tertius ista venit?'
<ov. am. 2.5.33>	Haec ego, quaeque dolor linguae dictavit; at illi
<ov. am. 2.5.34>	Conscia purpureus venit in ora pudor,
<ov. am. 2.5.35>	Quale coloratum Tithoni coniuge caelum
<ov. am. 2.5.36>	Subrubet, aut sponso visa puella novo;
<ov. am. 2.5.37>	Quale rosae fulgent inter sua lilia mixtae,
<ov. am. 2.5.38>	Aut ubi cantatis Luna laborat equis,
<ov. am. 2.5.39>	Aut quod, ne longis flavescere possit ab annis,
<ov. am. 2.5.40>	Maeonis Assyrium femina tinxit ebur.
<ov. am. 2.5.41>	Hic erat aut alicui color ille simillimus horum,
<ov. am. 2.5.42>	Et numquam visu pulchrior illa fuit.
<ov. am. 2.5.43>	Spectabat terram --- terram spectare decebat;
<ov. am. 2.5.44>	Maesta erat in vultu --- maesta decenter erat.
<ov. am. 2.5.45>	Sicut erant, et erant culti, laniare capillos
<ov. am. 2.5.46>	Et fuit in teneras impetus ire genas --- 
<ov. am. 2.5.47>	Ut faciem vidi, fortes cecidere lacerti;
<ov. am. 2.5.48>	Defensa est armis nostra puella suis.
<ov. am. 2.5.49>	Qui modo saevus eram, supplex ultroque rogavi,
<ov. am. 2.5.50>	Oscula ne nobis deteriora daret.
<ov. am. 2.5.51>	Risit et ex animo dedit optima --- qualia possent
<ov. am. 2.5.52>	Excutere irato tela trisulca Iovi;
<ov. am. 2.5.53>	Torqueor infelix, ne tam bona senserit alter,
<ov. am. 2.5.54>	Et volo non ex hac illa fuisse nota.
<ov. am. 2.5.55>	Haec quoque, quam docui, multo meliora fuerunt,
<ov. am. 2.5.56>	Et quiddam visa est addidicisse novi.
<ov. am. 2.5.57>	Quod nimium placuere, malum est, quod tota labellis
<ov. am. 2.5.58>	Lingua tua est nostris, nostra recepta tuis.
<ov. am. 2.5.59>	Nec tamen hoc unum doleo --- non oscula tantum
<ov. am. 2.5.60>	Iuncta queror, quamvis haec quoque iuncta queror;
<ov. am. 2.5.61>	Illa nisi in lecto nusquam potuere doceri.
<ov. am. 2.5.62>	Nescio quis pretium grande magister habet. 

<ov. am. 2.6.1>	Psittacus, Eois imitatrix ales ab Indis,
<ov. am. 2.6.2>	Occidit --- exequias ite frequenter, aves!
<ov. am. 2.6.3>	Ite, piae volucres, et plangite pectora pinnis
<ov. am. 2.6.4>	Et rigido teneras ungue notate genas;
<ov. am. 2.6.5>	Horrida pro maestis lanietur pluma capillis,
<ov. am. 2.6.6>	Pro longa resonent carmina vestra tuba!
<ov. am. 2.6.7>	Quod scelus Ismarii quereris, Philomela, tyranni,
<ov. am. 2.6.8>	Expleta est annis ista querela suis;
<ov. am. 2.6.9>	Alitis in rarae miserum devertere funus --- 
<ov. am. 2.6.10>	Magna, sed antiqua est causa doloris Itys.
<ov. am. 2.6.11>	Omnes, quae liquido libratis in aere cursus,
<ov. am. 2.6.12>	Tu tamen ante alios, turtur amice, dole!
<ov. am. 2.6.13>	Plena fuit vobis omni concordia vita,
<ov. am. 2.6.14>	Et stetit ad finem longa tenaxque fides.
<ov. am. 2.6.15>	Quod fuit Argolico iuvenis Phoceus Orestae,
<ov. am. 2.6.16>	Hoc tibi, dum licuit, psittace, turtur erat.
<ov. am. 2.6.17>	Quid tamen ista fides, quid rari forma coloris,
<ov. am. 2.6.18>	Quid vox mutandis ingeniosa sonis,
<ov. am. 2.6.19>	Quid iuvat, ut datus es, nostrae placuisse puellae? --- 
<ov. am. 2.6.20>	Infelix, avium gloria, nempe iaces!
<ov. am. 2.6.21>	Tu poteras fragiles pinnis hebetare zmaragdos
<ov. am. 2.6.22>	Tincta gerens rubro Punica rostra croco.
<ov. am. 2.6.23>	Non fuit in terris vocum simulantior ales --- 
<ov. am. 2.6.24>	Reddebas blaeso tam bene verba sono!
<ov. am. 2.6.25>	Raptus es invidia --- non tu fera bella movebas;
<ov. am. 2.6.26>	Garrulus et placidae pacis amator eras. 
<ov. am. 2.6.27>	Ecce, coturnices inter sua proelia vivunt;
<ov. am. 2.6.28>	Forsitan et fiunt inde frequenter anus.
<ov. am. 2.6.29>	Plenus eras minimo, nec prae sermonis amore
<ov. am. 2.6.30>	In multos poteras ora vacare cibos.
<ov. am. 2.6.31>	Nux erat esca tibi, causaeque papavera somni,
<ov. am. 2.6.32>	Pellebatque sitim simplicis umor aquae.
<ov. am. 2.6.33>	Vivit edax vultur ducensque per aera gyros
<ov. am. 2.6.34>	Miluus et pluviae graculus auctor aquae;
<ov. am. 2.6.35>	Vivit et armiferae cornix invisa Minervae --- 
<ov. am. 2.6.36>	Illa quidem saeclis vix moritura novem;
<ov. am. 2.6.37>	Occidit illa loquax humanae vocis imago,
<ov. am. 2.6.38>	Psittacus, extremo munus ab orbe datum!
<ov. am. 2.6.39>	Optima prima fere manibus rapiuntur avaris;
<ov. am. 2.6.40>	Inplentur numeris deteriora suis.
<ov. am. 2.6.41>	Tristia Phylacidae Thersites funera vidit,
<ov. am. 2.6.42>	Iamque cinis vivis fratribus Hector erat.
<ov. am. 2.6.43>	Quid referam timidae pro te pia vota puellae --- 
<ov. am. 2.6.44>	Vota procelloso per mare rapta Noto?
<ov. am. 2.6.45>	Septima lux venit non exhibitura sequentem,
<ov. am. 2.6.46>	Et stabat vacuo iam tibi Parca colo.
<ov. am. 2.6.47>	Nec tamen ignavo stupuerunt verba palato;
<ov. am. 2.6.48>	Clamavit moriens lingua: 'Corinna, vale!'
<ov. am. 2.6.49>	Colle sub Elysio nigra nemus ilice frondet,
<ov. am. 2.6.50>	Udaque perpetuo gramine terra viret.
<ov. am. 2.6.51>	Siqua fides dubiis, volucrum locus ille piarum
<ov. am. 2.6.52>	Dicitur, obscenae quo prohibentur aves.
<ov. am. 2.6.53>	Illic innocui late pascuntur olores
<ov. am. 2.6.54>	Et vivax phoenix, unica semper avis;
<ov. am. 2.6.55>	Explicat ipsa suas ales Iunonia pinnas,
<ov. am. 2.6.56>	Oscula dat cupido blanda columba mari. 
<ov. am. 2.6.57>	Psittacus has inter nemorali sede receptus
<ov. am. 2.6.58>	Convertit volucres in sua verba pias.
<ov. am. 2.6.59>	Ossa tegit tumulus --- tumulus pro corpore magnus --- 
<ov. am. 2.6.60>	Quo lapis exiguus par sibi carmen habet:
<ov. am. 2.6.61>	Colligor ex ipso dominae placuisse sepulcro.
<ov. am. 2.6.62>	Ora fuere mihi plus ave docta loqui.

<ov. am. 2.7.1>	Ergo sufficiam reus in nova crimina semper?
<ov. am. 2.7.2>	Ut vincam, totiens dimicuisse piget.
<ov. am. 2.7.3>	Sive ego marmorei respexi summa theatri,
<ov. am. 2.7.4>	Eligis e multis, unde dolere velis;
<ov. am. 2.7.5>	Candida seu tacito vidit me femina vultu,
<ov. am. 2.7.6>	In vultu tacitas arguis esse notas.
<ov. am. 2.7.7>	Siquam laudavi, misero petis ungue capillos;
<ov. am. 2.7.8>	Si culpo, crimen dissimulare putas.
<ov. am. 2.7.9>	Sive bonus color est, in te quoque frigidus esse,
<ov. am. 2.7.10>	Seu malus, alterius dicor amore mori.
<ov. am. 2.7.11>	Atque ego peccati vellem mihi conscius essem!
<ov. am. 2.7.12>	Aequo animo poenam, qui meruere, ferunt;
<ov. am. 2.7.13>	Nunc temere insimulas credendoque omnia frustra
<ov. am. 2.7.14>	Ipsa vetas iram pondus habere tuam.
<ov. am. 2.7.15>	Adspice, ut auritus miserandae sortis asellus
<ov. am. 2.7.16>	Adsiduo domitus verbere lentus eat! 
<ov. am. 2.7.17>	Ecce novum crimen! sollers ornare Cypassis
<ov. am. 2.7.18>	Obicitur dominae contemerasse torum.
<ov. am. 2.7.19>	Di melius, quam me, si sit peccasse libido,
<ov. am. 2.7.20>	Sordida contemptae sortis amica iuvet!
<ov. am. 2.7.21>	Quis Veneris famulae conubia liber inire
<ov. am. 2.7.22>	Tergaque conplecti verbere secta velit?
<ov. am. 2.7.23>	Adde, quod ornandis illa est operata capillis
<ov. am. 2.7.24>	Et tibi perdocta est grata ministra manu --- 
<ov. am. 2.7.25>	Scilicet ancillam, quae tam tibi fida, rogarem!
<ov. am. 2.7.26>	Quid, nisi ut indicio iuncta repulsa foret?
<ov. am. 2.7.27>	Per Venerem iuro puerique volatilis arcus,
<ov. am. 2.7.28>	Me non admissi criminis esse reum!

<ov. am. 2.8.1>	Ponendis in mille modos perfecta capillis,
<ov. am. 2.8.2>	Comere sed solas digna, Cypassi, deas,
<ov. am. 2.8.3>	Et mihi iucundo non rustica cognita furto,
<ov. am. 2.8.4>	Apta quidem dominae, sed magis apta mihi --- 
<ov. am. 2.8.5>	Quis fuit inter nos sociati corporis index?
<ov. am. 2.8.6>	Sensit concubitus unde Corinna tuos?
<ov. am. 2.8.7>	Num tamen erubui? num, verbo lapsus in ullo,
<ov. am. 2.8.8>	Furtivae Veneris conscia signa dedi?
<ov. am. 2.8.9>	Quid, quod in ancilla siquis delinquere possit,
<ov. am. 2.8.10>	Illum ego contendi mente carere bona?
<ov. am. 2.8.11>	Thessalus ancillae facie Briseidos arsit;
<ov. am. 2.8.12>	Serva Mycenaeo Phoebas amata duci.
<ov. am. 2.8.13>	Nec sum ego Tantalide maior, nec maior Achille;
<ov. am. 2.8.14>	Quod decuit reges, cur mihi turpe putem? 
<ov. am. 2.8.15>	Ut tamen iratos in te defixit ocellos,
<ov. am. 2.8.16>	Vidi te totis erubuisse genis;
<ov. am. 2.8.17>	At quanto, si forte refers, praesentior ipse
<ov. am. 2.8.18>	Per Veneris feci numina magna fidem!
<ov. am. 2.8.19>	Tu, dea, tu iubeas animi periuria puri
<ov. am. 2.8.20>	Carpathium tepidos per mare ferre Notos!
<ov. am. 2.8.21>	Pro quibus officiis pretium mihi dulce repende
<ov. am. 2.8.22>	Concubitus hodie, fusca Cypassi, tuos!
<ov. am. 2.8.23>	Quid renuis fingisque novos, ingrata, timores?
<ov. am. 2.8.24>	Unum est e dominis emeruisse satis.
<ov. am. 2.8.25>	Quod si stulta negas, index anteacta fatebor,
<ov. am. 2.8.26>	Et veniam culpae proditor ipse meae,
<ov. am. 2.8.27>	Quoque loco tecum fuerim, quotiensque, Cypassi,
<ov. am. 2.8.28>	Narrabo dominae, quotque quibusque modis!

<ov. am. 2.9a.1>	O numquam pro re satis indignande Cupido,
<ov. am. 2.9a.2>	O in corde meo desidiose puer --- 
<ov. am. 2.9a.3>	Quid me, qui miles numquam tua signa reliqui,
<ov. am. 2.9a.4>	Laedis, et in castris vulneror ipse meis?
<ov. am. 2.9a.5>	Cur tua fax urit, figit tuus arcus amicos?
<ov. am. 2.9a.6>	Gloria pugnantes vincere maior erat.
<ov. am. 2.9a.7>	Quid? non Haemonius, quem cuspide perculit, heros
<ov. am. 2.9a.8>	Confossum medica postmodo iuvit ope? 
<ov. am. 2.9a.9>	Venator sequitur fugientia; capta relinquit
<ov. am. 2.9a.10>	Semper et inventis ulteriora petit.
<ov. am. 2.9a.11>	Nos tua sentimus, populus tibi deditus, arma;
<ov. am. 2.9a.12>	Pigra reluctanti cessat in hoste manus.
<ov. am. 2.9a.13>	Quid iuvat in nudis hamata retundere tela
<ov. am. 2.9a.14>	Ossibus? ossa mihi nuda relinquit amor.
<ov. am. 2.9a.15>	Tot sine amore viri, tot sunt sine amore puellae! --- 
<ov. am. 2.9a.16>	Hinc tibi cum magna laude triumphus eat.
<ov. am. 2.9a.17>	Roma, nisi inmensum vires promosset in orbem,
<ov. am. 2.9a.18>	Stramineis esset nunc quoque tecta casis.
<ov. am. 2.9a.19>	Fessus in acceptos miles deducitur agros;
<ov. am. 2.9a.20>	Mittitur in saltus carcere liber equus;
<ov. am. 2.9a.21>	Longaque subductam celant navalia pinum,
<ov. am. 2.9a.22>	Tutaque deposito poscitur ense rudis.
<ov. am. 2.9a.23>	Me quoque, qui totiens merui sub amore puellae,
<ov. am. 2.9a.24>	Defunctum placide vivere tempus erat.

<ov. am. 2.9b.25>	'Vive' deus 'posito' siquis mihi dicat 'amore!'
<ov. am. 2.9b.26>	Deprecer --- usque adeo dulce puella malum est.
<ov. am. 2.9b.27>	Cum bene pertaesum est, animoque relanguit ardor,
<ov. am. 2.9b.28>	Nescio quo miserae turbine mentis agor.
<ov. am. 2.9b.29>	Ut rapit in praeceps dominum spumantia frustra
<ov. am. 2.9b.30>	Frena retentantem durior oris equus;
<ov. am. 2.9b.31>	Ut subitus, prope iam prensa tellure, carinam
<ov. am. 2.9b.32>	Tangentem portus ventus in alta rapit --- 
<ov. am. 2.9b.33>	Sic me saepe refert incerta Cupidinis aura,
<ov. am. 2.9b.34>	Notaque purpureus tela resumit Amor. 
<ov. am. 2.9b.35>	Fige, puer! positis nudus tibi praebeor armis;
<ov. am. 2.9b.36>	Hic tibi sunt vires, hac tua dextra facit;
<ov. am. 2.9b.37>	Huc tamquam iussae veniunt iam sponte sagittae --- 
<ov. am. 2.9b.38>	Vix illis prae me nota pharetra sua est!
<ov. am. 2.9b.39>	Infelix, tota quicumque quiescere nocte
<ov. am. 2.9b.40>	Sustinet et somnos praemia magna vocat!
<ov. am. 2.9b.41>	Stulte, quid est somnus, gelidae nisi mortis imago!
<ov. am. 2.9b.42>	Longa quiescendi tempora fata dabunt.
<ov. am. 2.9b.43>	Me modo decipiant voces fallacis amicae;
<ov. am. 2.9b.44>	Sperando certe gaudia magna feram.
<ov. am. 2.9b.45>	Et modo blanditias dicat, modo iurgia nectat;
<ov. am. 2.9b.46>	Saepe fruar domina, saepe repulsus eam.
<ov. am. 2.9b.47>	Quod dubius Mars est, per te, privigne Cupido, est;
<ov. am. 2.9b.48>	Et movet exemplo vitricus arma tuo.
<ov. am. 2.9b.49>	Tu levis es multoque tuis ventosior alis,
<ov. am. 2.9b.50>	Gaudiaque ambigua dasque negasque fide.
<ov. am. 2.9b.51>	Si tamen exaudis, pulchra cum matre, Cupido,
<ov. am. 2.9b.52>	Indeserta meo pectore regna gere!
<ov. am. 2.9b.53>	Accedant regno, nimium vaga turba, puellae!
<ov. am. 2.9b.54>	Ambobus populis sic venerandus eris.

<ov. am. 2.10.1>	Tu mihi, tu certe, memini, Graecine, negabas
<ov. am. 2.10.2>	Uno posse aliquem tempore amare duas.
<ov. am. 2.10.3>	Per te ego decipior, per te deprensus inermis --- 
<ov. am. 2.10.4>	Ecce, duas uno tempore turpis amo! 
<ov. am. 2.10.5>	Utraque formosa est, operosae cultibus ambae;
<ov. am. 2.10.6>	Artibus in dubio est haec sit an illa prior.
<ov. am. 2.10.7>	Pulchrior hac illa est, haec est quoque pulchrior illa;
<ov. am. 2.10.8>	Et magis haec nobis, et magis illa placet!
<ov. am. 2.10.9>	Erro, velut ventis discordibus acta phaselos,
<ov. am. 2.10.10>	Dividuumque tenent alter et alter amor.
<ov. am. 2.10.11>	Quid geminas, Erycina, meos sine fine dolores?
<ov. am. 2.10.12>	Non erat in curas una puella satis?
<ov. am. 2.10.13>	Quid folia arboribus, quid pleno sidera caelo,
<ov. am. 2.10.14>	In freta collectas alta quid addis aquas?
<ov. am. 2.10.15>	Sed tamen hoc melius, quam si sine amore iacerem --- 
<ov. am. 2.10.16>	Hostibus eveniat vita severa meis!
<ov. am. 2.10.17>	Hostibus eveniat viduo dormire cubili
<ov. am. 2.10.18>	Et medio laxe ponere membra toro!
<ov. am. 2.10.19>	At mihi saevus amor somnos abrumpat inertes,
<ov. am. 2.10.20>	Simque mei lecti non ego solus onus!
<ov. am. 2.10.21>	Me mea disperdat nullo prohibente puella --- 
<ov. am. 2.10.22>	Si satis una potest, si minus una, duae!
<ov. am. 2.10.23>	Sufficiam --- graciles, non sunt sine viribus artus;
<ov. am. 2.10.24>	Pondere, non nervis corpora nostra carent;
<ov. am. 2.10.25>	Et lateri dabit in vires alimenta voluptas.
<ov. am. 2.10.26>	Decepta est opera nulla puella mea;
<ov. am. 2.10.27>	Saepe ego lascive consumpsi tempora noctis,
<ov. am. 2.10.28>	Utilis et forti corpore mane fui.
<ov. am. 2.10.29>	Felix, quem Veneris certamina mutua perdunt!
<ov. am. 2.10.30>	Di faciant, leti causa sit ista mei!
<ov. am. 2.10.31>	Induat adversis contraria pectora telis
<ov. am. 2.10.32>	Miles et aeternum sanguine nomen emat.
<ov. am. 2.10.33>	Quaerat avarus opes et, quae lassarit arando,
<ov. am. 2.10.34>	Aequora periuro naufragus ore bibat. 
<ov. am. 2.10.35>	At mihi contingat Veneris languescere motu,
<ov. am. 2.10.36>	Cum moriar, medium solvar et inter opus;
<ov. am. 2.10.37>	Atque aliquis nostro lacrimans in funere dicat:
<ov. am. 2.10.38>	'Conveniens vitae mors fuit ista tuae!'

<ov. am. 2.11.1>	Prima malas docuit mirantibus aequoris undis
<ov. am. 2.11.2>	Peliaco pinus vertice caesa vias,
<ov. am. 2.11.3>	Quae concurrentis inter temeraria cautes
<ov. am. 2.11.4>	Conspicuam fulvo vellere vexit ovem.
<ov. am. 2.11.5>	O utinam, nequis remo freta longa moveret,
<ov. am. 2.11.6>	Argo funestas pressa bibisset aquas!
<ov. am. 2.11.7>	Ecce, fugit notumque torum sociosque Penates
<ov. am. 2.11.8>	Fallacisque vias ire Corinna parat.
<ov. am. 2.11.9>	Quam tibi, me miserum, Zephyros Eurosque timebo
<ov. am. 2.11.10>	Et gelidum Borean egelidumque Notum!
<ov. am. 2.11.11>	Non illic urbes, non tu mirabere silvas;
<ov. am. 2.11.12>	Una est iniusti caerula forma maris.
<ov. am. 2.11.13>	Nec medius tenuis conchas pictosque lapillos
<ov. am. 2.11.14>	Pontus habet; bibuli litoris illa mora est.
<ov. am. 2.11.15>	Litora marmoreis pedibus signate, puellae;
<ov. am. 2.11.16>	Hactenus est tutum --- cetera caeca via est.
<ov. am. 2.11.17>	Et vobis alii ventorum proelia narrent;
<ov. am. 2.11.18>	Quas Scylla infestet, quasve Charybdis aquas;
<ov. am. 2.11.19>	Et quibus emineant violenta Ceraunia saxis;
<ov. am. 2.11.20>	Quo lateant Syrtes magna minorque sinu.
<ov. am. 2.11.21>	Haec alii referant ad vos; quod quisque loquetur,
<ov. am. 2.11.22>	Credite! credenti nulla procella nocet. 
<ov. am. 2.11.23>	Sero respicitur tellus, ubi fune soluto
<ov. am. 2.11.24>	Currit in inmensum panda carina salum;
<ov. am. 2.11.25>	Navita sollicitus cum ventos horret iniquos
<ov. am. 2.11.26>	Et prope tam letum, quam prope cernit aquam.
<ov. am. 2.11.27>	Quod si concussas Triton exasperet undas,
<ov. am. 2.11.28>	Quam tibi sit toto nullus in ore color!
<ov. am. 2.11.29>	Tum generosa voces fecundae sidera Ledae
<ov. am. 2.11.30>	Et 'felix,' dicas 'quem sua terra tenet!'
<ov. am. 2.11.31>	Tutius est fovisse torum, legisse libellos,
<ov. am. 2.11.32>	Threiciam digitis increpuisse lyram.
<ov. am. 2.11.33>	At, si vana ferunt volucres mea dicta procellae,
<ov. am. 2.11.34>	Aequa tamen puppi sit Galatea tuae!
<ov. am. 2.11.35>	Vestrum crimen erit talis iactura puellae,
<ov. am. 2.11.36>	Nereidesque deae Nereidumque pater.
<ov. am. 2.11.37>	Vade memor nostri vento reditura secundo;
<ov. am. 2.11.38>	Inpleat illa tuos fortior aura sinus!
<ov. am. 2.11.39>	Tum mare in haec magnus proclinet litora Nereus;
<ov. am. 2.11.40>	Huc venti spirent, huc agat aestus aquas!
<ov. am. 2.11.41>	Ipsa roges, Zephyri veniant in lintea pleni,
<ov. am. 2.11.42>	Ipsa tua moveas turgida vela manu!
<ov. am. 2.11.43>	Primus ego adspiciam notam de litore puppim,
<ov. am. 2.11.44>	Et dicam: 'nostros advehit illa deos!'
<ov. am. 2.11.45>	Excipiamque umeris et multa sine ordine carpam
<ov. am. 2.11.46>	Oscula. pro reditu victima vota cadet;
<ov. am. 2.11.47>	Inque tori formam molles sternentur harenae,
<ov. am. 2.11.48>	Et cumulus mensae quilibet esse potest.
<ov. am. 2.11.49>	Illic adposito narrabis multa Lyaeo --- 
<ov. am. 2.11.50>	Paene sit ut mediis obruta navis aquis; 
<ov. am. 2.11.51>	Dumque ad me properas, neque iniquae tempora noctis
<ov. am. 2.11.52>	Nec te praecipites extimuisse Notos.
<ov. am. 2.11.53>	Omnia pro veris credam, sint ficta licebit --- 
<ov. am. 2.11.54>	Cur ego non votis blandiar ipse meis?
<ov. am. 2.11.55>	Haec mihi quamprimum caelo nitidissimus alto
<ov. am. 2.11.56>	Lucifer admisso tempora portet equo!

<ov. am. 2.12.1>	Ite triumphales circum mea tempora laurus!
<ov. am. 2.12.2>	Vicimus: in nostro est, ecce, Corinna sinu,
<ov. am. 2.12.3>	Quam vir, quam custos, quam ianua firma, tot hostes,
<ov. am. 2.12.4>	Servabant, nequa posset ab arte capi!
<ov. am. 2.12.5>	Haec est praecipuo victoria digna triumpho,
<ov. am. 2.12.6>	In qua, quaecumque est, sanguine praeda caret.
<ov. am. 2.12.7>	Non humiles muri, non parvis oppida fossis
<ov. am. 2.12.8>	Cincta, sed est ductu capta puella meo!
<ov. am. 2.12.9>	Pergama cum caderent bello superata bilustri,
<ov. am. 2.12.10>	Ex tot in Atridis pars quota laudis erat?
<ov. am. 2.12.11>	At mea seposita est et ab omni milite dissors
<ov. am. 2.12.12>	Gloria, nec titulum muneris alter habet.
<ov. am. 2.12.13>	Me duce ad hanc voti finem, me milite veni;
<ov. am. 2.12.14>	Ipse eques, ipse pedes, signifer ipse fui.
<ov. am. 2.12.15>	Nec casum fortuna meis inmiscuit actis --- 
<ov. am. 2.12.16>	Huc ades, o cura parte Triumphe mea!
<ov. am. 2.12.17>	Nec belli est nova causa mei. nisi rapta fuisset
<ov. am. 2.12.18>	Tyndaris, Europae pax Asiaeque foret. 
<ov. am. 2.12.19>	Femina silvestris Lapithas populumque biformem
<ov. am. 2.12.20>	Turpiter adposito vertit in arma mero;
<ov. am. 2.12.21>	Femina Troianos iterum nova bella movere
<ov. am. 2.12.22>	Inpulit in regno, iuste Latine, tuo;
<ov. am. 2.12.23>	Femina Romanis etiamnunc urbe recenti
<ov. am. 2.12.24>	Inmisit soceros armaque saeva dedit.
<ov. am. 2.12.25>	Vidi ego pro nivea pugnantes coniuge tauros;
<ov. am. 2.12.26>	Spectatrix animos ipsa iuvenca dabat.
<ov. am. 2.12.27>	Me quoque, qui multos, sed me sine caede, Cupido
<ov. am. 2.12.28>	Iussit militiae signa movere suae.

<ov. am. 2.13.1>	Dum labefactat onus gravidi temeraria ventris,
<ov. am. 2.13.2>	In dubio vitae lassa Corinna iacet.
<ov. am. 2.13.3>	Illa quidem clam me tantum molita pericli
<ov. am. 2.13.4>	Ira digna mea; sed cadit ira metu.
<ov. am. 2.13.5>	Sed tamen aut ex me conceperat --- aut ego credo;
<ov. am. 2.13.6>	Est mihi pro facto saepe, quod esse potest.
<ov. am. 2.13.7>	Isi, Paraetonium genialiaque arva Canopi
<ov. am. 2.13.8>	Quae colis et Memphin palmiferamque Pharon,
<ov. am. 2.13.9>	Quaque celer Nilus lato delapsus in alveo
<ov. am. 2.13.10>	Per septem portus in maris exit aquas,
<ov. am. 2.13.11>	Per tua sistra precor, per Anubidis ora verendi --- 
<ov. am. 2.13.12>	Sic tua sacra pius semper Osiris amet,
<ov. am. 2.13.13>	Pigraque labatur circa donaria serpens,
<ov. am. 2.13.14>	Et comes in pompa corniger Apis eat! 
<ov. am. 2.13.15>	Huc adhibe vultus, et in una parce duobus!
<ov. am. 2.13.16>	Nam vitam dominae tu dabis, illa mihi.
<ov. am. 2.13.17>	Saepe tibi sedit certis operata diebus,
<ov. am. 2.13.18>	Qua cingit laurus Gallica turma tuas.
<ov. am. 2.13.19>	Tuque laborantes utero miserata puellas,
<ov. am. 2.13.20>	Quarum tarda latens corpora tendit onus,
<ov. am. 2.13.21>	Lenis ades precibusque meis fave, Ilithyia!
<ov. am. 2.13.22>	Digna est, quam iubeas muneris esse tui.
<ov. am. 2.13.23>	Ipse ego tura dabo fumosis candidus aris,
<ov. am. 2.13.24>	Ipse feram ante tuos munera vota pedes.
<ov. am. 2.13.25>	Adiciam titulum: 'servata Naso Corinna!'
<ov. am. 2.13.26>	Tu modo fac titulo muneribusque locum.
<ov. am. 2.13.27>	Si tamen in tanto fas est monuisse timore,
<ov. am. 2.13.28>	Hac tibi sit pugna dimicuisse satis!

<ov. am. 2.14.1>	Quid iuvat inmunes belli cessare puellas,
<ov. am. 2.14.2>	Nec fera peltatas agmina velle sequi,
<ov. am. 2.14.3>	Si sine Marte suis patiuntur vulnera telis,
<ov. am. 2.14.4>	Et caecas armant in sua fata manus?
<ov. am. 2.14.5>	Quae prima instituit teneros convellere fetus,
<ov. am. 2.14.6>	Militia fuerat digna perire sua.
<ov. am. 2.14.7>	Scilicet, ut careat rugarum crimine venter,
<ov. am. 2.14.8>	Sternetur pugnae tristis harena tuae? 
<ov. am. 2.14.9>	Si mos antiquis placuisset matribus idem,
<ov. am. 2.14.10>	Gens hominum vitio deperitura fuit,
<ov. am. 2.14.11>	Quique iterum iaceret generis primordia nostri
<ov. am. 2.14.12>	In vacuo lapides orbe, parandus erat.
<ov. am. 2.14.13>	Quis Priami fregisset opes, si numen aquarum
<ov. am. 2.14.14>	Iusta recusasset pondera ferre Thetis?
<ov. am. 2.14.15>	Ilia si tumido geminos in ventre necasset,
<ov. am. 2.14.16>	Casurus dominae conditor Urbis erat;
<ov. am. 2.14.17>	Si Venus Aenean gravida temerasset in alvo,
<ov. am. 2.14.18>	Caesaribus tellus orba futura fuit.
<ov. am. 2.14.19>	Tu quoque, cum posses nasci formosa, perisses,
<ov. am. 2.14.20>	Temptasset, quod tu, si tua mater opus;
<ov. am. 2.14.21>	Ipse ego, cum fuerim melius periturus amando,
<ov. am. 2.14.22>	Vidissem nullos matre negante dies.
<ov. am. 2.14.23>	Quid plenam fraudas vitem crescentibus uvis,
<ov. am. 2.14.24>	Pomaque crudeli vellis acerba manu?
<ov. am. 2.14.25>	Sponte fluant matura sua --- sine crescere nata;
<ov. am. 2.14.26>	Est pretium parvae non leve vita morae.
<ov. am. 2.14.27>	Vestra quid effoditis subiectis viscera telis,
<ov. am. 2.14.28>	Et nondum natis dira venena datis?
<ov. am. 2.14.29>	Colchida respersam puerorum sanguine culpant
<ov. am. 2.14.30>	Aque sua caesum matre queruntur Ityn;
<ov. am. 2.14.31>	Utraque saeva parens, sed tristibus utraque causis
<ov. am. 2.14.32>	Iactura socii sanguinis ulta virum.
<ov. am. 2.14.33>	Dicite, quis Tereus, quis vos inritet Iason
<ov. am. 2.14.34>	Figere sollicita corpora vestra manu?
<ov. am. 2.14.35>	Hoc neque in Armeniis tigres fecere latebris,
<ov. am. 2.14.36>	Perdere nec fetus ausa leaena suos. 
<ov. am. 2.14.37>	At tenerae faciunt, sed non inpune, puellae;
<ov. am. 2.14.38>	Saepe, suos utero quae necat, ipsa perit.
<ov. am. 2.14.39>	Ipsa perit, ferturque rogo resoluta capillos,
<ov. am. 2.14.40>	Et clamant 'merito!' qui modo cumque vident.
<ov. am. 2.14.41>	Ista sed aetherias vanescant dicta per auras,
<ov. am. 2.14.42>	Et sint ominibus pondera nulla meis!
<ov. am. 2.14.43>	Di faciles, peccasse semel concedite tuto,
<ov. am. 2.14.44>	Et satis est; poenam culpa secunda ferat!

<ov. am. 2.15.1>	Anule, formosae digitum vincture puellae,
<ov. am. 2.15.2>	In quo censendum nil nisi dantis amor,
<ov. am. 2.15.3>	Munus eas gratum! te laeta mente receptum
<ov. am. 2.15.4>	Protinus articulis induat illa suis;
<ov. am. 2.15.5>	Tam bene convenias, quam mecum convenit illi,
<ov. am. 2.15.6>	Et digitum iusto commodus orbe teras!
<ov. am. 2.15.7>	Felix, a domina tractaberis, anule, nostra;
<ov. am. 2.15.8>	Invideo donis iam miser ipse meis.
<ov. am. 2.15.9>	O utinam fieri subito mea munera possem
<ov. am. 2.15.10>	Artibus Aeaeae Carpathiive senis!
<ov. am. 2.15.11>	Tunc ego, cum cupiam dominae tetigisse papillas
<ov. am. 2.15.12>	Et laevam tunicis inseruisse manum,
<ov. am. 2.15.13>	Elabar digito quamvis angustus et haerens,
<ov. am. 2.15.14>	Inque sinum mira laxus ab arte cadam.
<ov. am. 2.15.15>	Idem ego, ut arcanas possim signare tabellas,
<ov. am. 2.15.16>	Neve tenax ceram siccaque gemma trahat, 
<ov. am. 2.15.17>	Umida formosae tangam prius ora puellae --- 
<ov. am. 2.15.18>	Tantum ne signem scripta dolenda mihi.
<ov. am. 2.15.19>	Sit labor, ut condar loculis:  exire negabo,
<ov. am. 2.15.20>	Adstringens digitos orbe minore tuos.
<ov. am. 2.15.21>	Non ego dedecori tibi sum, mea vita, futurus,
<ov. am. 2.15.22>	Quodve tener digitus ferre recuset, onus.
<ov. am. 2.15.23>	Me gere, cum calidis perfundes imbribus artus,
<ov. am. 2.15.24>	Damnaque sub gemmam fer pereuntis aquae --- 
<ov. am. 2.15.25>	Sed, puto, te nuda mea membra libidine surgent,
<ov. am. 2.15.26>	Et peragam partes anulus ille viri.
<ov. am. 2.15.27>	Inrita quid voveo? parvum proficiscere munus;
<ov. am. 2.15.28>	Illa datam tecum sentiat esse fidem!

<ov. am. 2.16.1>	Pars me Sulmo tenet Paeligni tertia ruris --- 
<ov. am. 2.16.2>	Parva, sed inriguis ora salubris aquis.
<ov. am. 2.16.3>	Sol licet admoto tellurem sidere findat,
<ov. am. 2.16.4>	Et micet Icarii stella proterva canis,
<ov. am. 2.16.5>	Arva pererrantur Paeligna liquentibus undis,
<ov. am. 2.16.6>	Et viret in tenero fertilis herba solo.
<ov. am. 2.16.7>	Terra ferax Cereris multoque feracior uvis;
<ov. am. 2.16.8>	Dat quoque baciferam Pallada rarus ager;
<ov. am. 2.16.9>	Perque resurgentes rivis labentibus herbas
<ov. am. 2.16.10>	Gramineus madidam caespes obumbrat humum.
<ov. am. 2.16.11>	At meus ignis abest. verbo peccavimus uno! --- 
<ov. am. 2.16.12>	Quae movet ardores est procul; ardor adest. 
<ov. am. 2.16.13>	Non ego, si medius Polluce et Castore ponar,
<ov. am. 2.16.14>	In caeli sine te parte fuisse velim.
<ov. am. 2.16.15>	Solliciti iaceant terraque premantur iniqua,
<ov. am. 2.16.16>	In longas orbem qui secuere vias! --- 
<ov. am. 2.16.17>	Aut iuvenum comites iussissent ire puellas,
<ov. am. 2.16.18>	Si fuit in longas terra secanda vias!
<ov. am. 2.16.19>	Tum mihi, si premerem ventosas horridus Alpes,
<ov. am. 2.16.20>	Dummodo cum domina, molle fuisset iter.
<ov. am. 2.16.21>	Cum domina Libycas ausim perrumpere Syrtes
<ov. am. 2.16.22>	Et dare non aequis vela ferenda Notis.
<ov. am. 2.16.23>	Non quae virgineo portenta sub inguine latrant,
<ov. am. 2.16.24>	Nec timeam vestros, curva Malea, sinus;
<ov. am. 2.16.25>	Non quae submersis ratibus saturata Charybdis
<ov. am. 2.16.26>	Fundit et effusas ore receptat aquas.
<ov. am. 2.16.27>	Quod si Neptuni ventosa potentia vincat,
<ov. am. 2.16.28>	Et subventuros auferat unda deos,
<ov. am. 2.16.29>	Tu nostris niveos umeris inpone lacertos;
<ov. am. 2.16.30>	Corpore nos facili dulce feremus onus.
<ov. am. 2.16.31>	Saepe petens Hero iuvenis transnaverat undas;
<ov. am. 2.16.32>	Tum quoque transnasset, sed via caeca fuit.
<ov. am. 2.16.33>	At sine te, quamvis operosi vitibus agri
<ov. am. 2.16.34>	Me teneant, quamvis amnibus arva natent,
<ov. am. 2.16.35>	Et vocet in rivos currentem rusticus undam,
<ov. am. 2.16.36>	Frigidaque arboreas mulceat aura comas,
<ov. am. 2.16.37>	Non ego Paelignos videor celebrare salubres,
<ov. am. 2.16.38>	Non ego natalem, rura paterna, locum --- 
<ov. am. 2.16.39>	Sed Scythiam Cilicasque feros viridesque Britannos,
<ov. am. 2.16.40>	Quaeque Prometheo saxa cruore rubent. 
<ov. am. 2.16.41>	Ulmus amat vitem, vitis non deserit ulmum;
<ov. am. 2.16.42>	Separor a domina cur ego saepe mea?
<ov. am. 2.16.43>	At mihi te comitem iuraras usque futuram --- 
<ov. am. 2.16.44>	Per me perque oculos, sidera nostra, tuos!
<ov. am. 2.16.45>	Verba puellarum, foliis leviora caducis,
<ov. am. 2.16.46>	Inrita, qua visum est, ventus et unda ferunt.
<ov. am. 2.16.47>	Siqua mei tamen est in te pia cura relicti,
<ov. am. 2.16.48>	Incipe pollicitis addere facta tuis,
<ov. am. 2.16.49>	Parvaque quamprimum rapientibus esseda mannis
<ov. am. 2.16.50>	Ipsa per admissas concute lora iubas!
<ov. am. 2.16.51>	At vos, qua veniet, tumidi, subsidite, montes,
<ov. am. 2.16.52>	Et faciles curvis vallibus este, viae!

<ov. am. 2.17.1>	Siquis erit, qui turpe putet servire puellae,
<ov. am. 2.17.2>	Illo convincar iudice turpis ego!
<ov. am. 2.17.3>	Sim licet infamis, dum me moderatius urat,
<ov. am. 2.17.4>	Quae Paphon et fluctu pulsa Cythera tenet.
<ov. am. 2.17.5>	Atque utinam dominae miti quoque praeda fuissem
<ov. am. 2.17.6>	Formosae quoniam praeda futurus eram!
<ov. am. 2.17.7>	Dat facies animos. facie violenta Corinna est --- 
<ov. am. 2.17.8>	Me miserum! cur est tam bene nota sibi?
<ov. am. 2.17.9>	Scilicet a speculi sumuntur imagine fastus,
<ov. am. 2.17.10>	Nec nisi conpositam se prius illa videt!
<ov. am. 2.17.11>	Non, tibi si facies animum dat et omina regni --- 
<ov. am. 2.17.12>	O facies oculos nata tenere meos! --- 
<ov. am. 2.17.13>	Collatum idcirco tibi me contemnere debes;
<ov. am. 2.17.14>	Aptari magnis inferiora licet. 
<ov. am. 2.17.15>	Traditur et nymphe mortalis amore Calypso
<ov. am. 2.17.16>	Capta recusantem detinuisse virum.
<ov. am. 2.17.17>	Creditur aequoream Pthio Nereida regi,
<ov. am. 2.17.18>	Egeriam iusto concubuisse Numae,
<ov. am. 2.17.19>	Vulcano Venerem, quamvis incude relicta
<ov. am. 2.17.20>	Turpiter obliquo claudicet ille pede.
<ov. am. 2.17.21>	Carminis hoc ipsum genus inpar; sed tamen apte
<ov. am. 2.17.22>	Iungitur herous cum breviore modo.
<ov. am. 2.17.23>	Tu quoque me, mea lux, in quaslibet accipe leges;
<ov. am. 2.17.24>	Te deceat medio iura dedisse foro.
<ov. am. 2.17.25>	Non tibi crimen ero, nec quo laetere remoto;
<ov. am. 2.17.26>	Non erit hic nobis infitiandus amor.
<ov. am. 2.17.27>	Sunt mihi pro magno felicia carmina censu,
<ov. am. 2.17.28>	Et multae per me nomen habere volunt;
<ov. am. 2.17.29>	Novi aliquam, quae se circumferat esse Corinnam.
<ov. am. 2.17.30>	Ut fiat, quid non illa dedisse velit?
<ov. am. 2.17.31>	Sed neque diversi ripa labuntur eadem
<ov. am. 2.17.32>	Frigidus Eurotas populiferque Padus,
<ov. am. 2.17.33>	Nec nisi tu nostris cantabitur ulla libellis;
<ov. am. 2.17.34>	Ingenio causas tu dabis una meo.

<ov. am. 2.18.1>	Carmen ad iratum dum tu perducis Achillen
<ov. am. 2.18.2>	Primaque iuratis induis arma viris,
<ov. am. 2.18.3>	Nos, Macer, ignava Veneris cessamus in umbra,
<ov. am. 2.18.4>	Et tener ausuros grandia frangit Amor.
<ov. am. 2.18.5>	Saepe meae 'tandem' dixi 'discede' puellae --- 
<ov. am. 2.18.6>	In gremio sedit protinus illa meo.
<ov. am. 2.18.7>	Saepe 'pudet!' dixi --- lacrimis vix illa retentis
<ov. am. 2.18.8>	'Me miseram! iam te' dixit 'amare pudet?' 
<ov. am. 2.18.9>	Inplicuitque suos circum mea colla lacertos
<ov. am. 2.18.10>	Et, quae me perdunt, oscula mille dedit.
<ov. am. 2.18.11>	Vincor, et ingenium sumptis revocatur ab armis,
<ov. am. 2.18.12>	Resque domi gestas et mea bella cano.
<ov. am. 2.18.13>	Sceptra tamen sumpsi, curaque tragoedia nostra
<ov. am. 2.18.14>	Crevit, et huic operi quamlibet aptus eram.
<ov. am. 2.18.15>	Risit Amor pallamque meam pictosque cothurnos
<ov. am. 2.18.16>	Sceptraque privata tam cito sumpta manu.
<ov. am. 2.18.17>	Hinc quoque me dominae numen deduxit iniquae,
<ov. am. 2.18.18>	Deque cothurnato vate triumphat Amor.
<ov. am. 2.18.19>	Quod licet, aut artes teneri profitemur Amoris --- 
<ov. am. 2.18.20>	Ei mihi, praeceptis urgeor ipse meis! --- 
<ov. am. 2.18.21>	Aut, quod Penelopes verbis reddatur Ulixi,
<ov. am. 2.18.22>	Scribimus et lacrimas, Phylli relicta, tuas,
<ov. am. 2.18.23>	Quod Paris et Macareus et quod male gratus Iason
<ov. am. 2.18.24>	Hippolytique parens Hippolytusque legant,
<ov. am. 2.18.25>	Quodque tenens strictum Dido miserabilis ensem
<ov. am. 2.18.26>	Dicat et Aoniae Lesbis amata lyrae.
<ov. am. 2.18.27>	Quam cito de toto rediit meus orbe Sabinus
<ov. am. 2.18.28>	Scriptaque diversis rettulit ille locis!
<ov. am. 2.18.29>	Candida Penelope signum cognovit Ulixis;
<ov. am. 2.18.30>	Legit ab Hippolyto scripta noverca suo.
<ov. am. 2.18.31>	Iam pius Aeneas miserae rescripsit Elissae,
<ov. am. 2.18.32>	Quodque legat Phyllis, si modo vivit, adest.
<ov. am. 2.18.33>	Tristis ad Hypsipylen ab Iasone littera venit;
<ov. am. 2.18.34>	Det votam Phoebo Lesbis amata lyram. 
<ov. am. 2.18.35>	Nec tibi, qua tutum vati, Macer, arma canenti
<ov. am. 2.18.36>	Aureus in medio Marte tacetur Amor.
<ov. am. 2.18.37>	Et Paris est illic et adultera, nobile crimen,
<ov. am. 2.18.38>	Et comes extincto Laodamia viro.
<ov. am. 2.18.39>	Si bene te novi, non bella libentius istis
<ov. am. 2.18.40>	Dicis, et a vestris in mea castra venis.

<ov. am. 2.19.1>	Si tibi non opus est servata, stulte, puella,
<ov. am. 2.19.2>	At mihi fac serves, quo magis ipse velim!
<ov. am. 2.19.3>	Quod licet, ingratum est; quod non licet acrius urit.
<ov. am. 2.19.4>	Ferreus est, siquis, quod sinit alter, amat
<ov. am. 2.19.5>	Speremus pariter, pariter metuamus amantes,
<ov. am. 2.19.6>	Et faciat voto rara repulsa locum.
<ov. am. 2.19.7>	Quo mihi fortunam, quae numquam fallere curet?
<ov. am. 2.19.8>	Nil ego, quod nullo tempore laedat, amo!
<ov. am. 2.19.9>	Viderat hoc in me vitium versuta Corinna,
<ov. am. 2.19.10>	Quaque capi possem, callida norat opem.
<ov. am. 2.19.11>	A, quotiens sani capitis mentita dolores
<ov. am. 2.19.12>	Cunctantem tardo iussit abire pede!
<ov. am. 2.19.13>	A, quotiens finxit culpam, quantumque licebat
<ov. am. 2.19.14>	Insonti, speciem praebuit esse nocens!
<ov. am. 2.19.15>	Sic ubi vexarat tepidosque refoverat ignis,
<ov. am. 2.19.16>	Rursus erat votis comis et apta meis.
<ov. am. 2.19.17>	Quas mihi blanditias, quam dulcia verba parabat
<ov. am. 2.19.18>	Oscula, di magni, qualia quotque dabat! 
<ov. am. 2.19.19>	Tu quoque, quae nostros rapuisti nuper ocellos,
<ov. am. 2.19.20>	Saepe time simulans, saepe rogata nega;
<ov. am. 2.19.21>	Et sine me ante tuos proiectum in limine postis
<ov. am. 2.19.22>	Longa pruinosa frigora nocte pati.
<ov. am. 2.19.23>	Sic mihi durat amor longosque adolescit in annos;
<ov. am. 2.19.24>	Hoc iuvat; haec animi sunt alimenta mei.
<ov. am. 2.19.25>	Pinguis amor nimiumque patens in taedia nobis
<ov. am. 2.19.26>	Vertitur et, stomacho dulcis ut esca, nocet.
<ov. am. 2.19.27>	Si numquam Danaen habuisset aenea turris,
<ov. am. 2.19.28>	Non esset Danae de Iove facta parens;
<ov. am. 2.19.29>	Dum servat Iuno mutatam cornibus Io,
<ov. am. 2.19.30>	Facta est, quam fuerat, gratior illa Iovi.
<ov. am. 2.19.31>	Quod licet et facile est quisquis cupit, arbore frondis
<ov. am. 2.19.32>	Carpat et e magno flumine potet aquam.
<ov. am. 2.19.33>	Siqua volet regnare diu, deludat amantem.
<ov. am. 2.19.34>	Ei mihi, ne monitis torquear ipse meis!
<ov. am. 2.19.35>	Quidlibet eveniat, nocet indulgentia nobis --- 
<ov. am. 2.19.36>	Quod sequitur, fugio; quod fugit, ipse sequor.
<ov. am. 2.19.37>	At tu, formosae nimium secure puellae,
<ov. am. 2.19.38>	Incipe iam prima claudere nocte forem.
<ov. am. 2.19.39>	Incipe, quis totiens furtim tua limina pulset,
<ov. am. 2.19.40>	Quaerere, quid latrent nocte silente canes,
<ov. am. 2.19.41>	Quas ferat et referat sollers ancilla tabellas,
<ov. am. 2.19.42>	Cur totiens vacuo secubet ipsa toro.
<ov. am. 2.19.43>	Mordeat ista tuas aliquando cura medullas,
<ov. am. 2.19.44>	Daque locum nostris materiamque dolis.
<ov. am. 2.19.45>	Ille potest vacuo furari litore harenas,
<ov. am. 2.19.46>	Uxorem stulti siquis amare potest.
<ov. am. 2.19.47>	Iamque ego praemoneo: nisi tu servare puellam
<ov. am. 2.19.48>	Incipis, incipiet desinere esse mea! 
<ov. am. 2.19.49>	Multa diuque tuli; speravi saepe futurum,
<ov. am. 2.19.50>	Cum bene servasses, ut bene verba darem.
<ov. am. 2.19.51>	Lentus es et pateris nulli patienda marito;
<ov. am. 2.19.52>	At mihi concessi finis amoris erit!
<ov. am. 2.19.53>	Scilicet infelix numquam prohibebor adire?
<ov. am. 2.19.54>	Nox mihi sub nullo vindice semper erit?
<ov. am. 2.19.55>	Nil metuam? per nulla traham suspiria somnos?
<ov. am. 2.19.56>	Nil facies, cur te iure perisse velim?
<ov. am. 2.19.57>	Quid mihi cum facili, quid cum lenone marito?
<ov. am. 2.19.58>	Corrumpit vitio gaudia nostra suo.
<ov. am. 2.19.59>	Quin alium, quem tanta iuvat patientia, quaeris?
<ov. am. 2.19.60>	Me tibi rivalem si iuvat esse, veta!



<ov. am. 3.1.1>	Stat vetus et multos incaedua silva per annos;
<ov. am. 3.1.2>	Credibile est illi numen inesse loco.
<ov. am. 3.1.3>	Fons sacer in medio speluncaque pumice pendens,
<ov. am. 3.1.4>	Et latere ex omni dulce queruntur aves.
<ov. am. 3.1.5>	Hic ego dum spatior tectus nemoralibus umbris --- 
<ov. am. 3.1.6>	Quod mea, quaerebam, Musa moveret opus --- 
<ov. am. 3.1.7>	Venit odoratos Elegia nexa capillos,
<ov. am. 3.1.8>	Et, puto, pes illi longior alter erat.
<ov. am. 3.1.9>	Forma decens, vestis tenuissima, vultus amantis,
<ov. am. 3.1.10>	Et pedibus vitium causa decoris erat.
<ov. am. 3.1.11>	Venit et ingenti violenta Tragoedia passu:
<ov. am. 3.1.12>	Fronte comae torva, palla iacebat humi;
<ov. am. 3.1.13>	Laeva manus sceptrum late regale movebat,
<ov. am. 3.1.14>	Lydius alta pedum vincla cothurnus erat.
<ov. am. 3.1.15>	Et prior 'ecquis erit,' dixit, 'tibi finis amandi,
<ov. am. 3.1.16>	O argumenti lente poeta tui?
<ov. am. 3.1.17>	Nequitiam vinosa tuam convivia narrant,
<ov. am. 3.1.18>	Narrant in multas conpita secta vias.
<ov. am. 3.1.19>	Saepe aliquis digito vatem designat euntem,
<ov. am. 3.1.20>	Atque ait hic, hic est, quem ferus urit Amor!
<ov. am. 3.1.21>	Fabula, nec sentis, tota iactaris in urbe,
<ov. am. 3.1.22>	Dum tua praeterito facta pudore refers. 
<ov. am. 3.1.23>	Tempus erat, thyrso pulsum graviore moveri;
<ov. am. 3.1.24>	Cessatum satis est --- incipe maius opus!
<ov. am. 3.1.25>	Materia premis ingenium. cane facta virorum.
<ov. am. 3.1.26>	haec animo, dices, area facta meo est!
<ov. am. 3.1.27>	Quod tenerae cantent, lusit tua Musa, puellae,
<ov. am. 3.1.28>	Primaque per numeros acta iuventa suos.
<ov. am. 3.1.29>	Nunc habeam per te Romana Tragoedia nomen!
<ov. am. 3.1.30>	Inplebit leges spiritus iste meas.'
<ov. am. 3.1.31>	Hactenus, et movit pictis innixa cothurnis
<ov. am. 3.1.32>	Densum caesarie terque quaterque caput.
<ov. am. 3.1.33>	Altera, si memini, limis subrisit ocellis --- 
<ov. am. 3.1.34>	Fallor, an in dextra myrtea virga fuit?
<ov. am. 3.1.35>	'Quid gravibus verbis, animosa Tragoedia,' dixit,
<ov. am. 3.1.36>	'Me premis? an numquam non gravis esse potes?
<ov. am. 3.1.37>	Inparibus tamen es numeris dignata moveri;
<ov. am. 3.1.38>	In me pugnasti versibus usa meis.
<ov. am. 3.1.39>	Non ego contulerim sublimia carmina nostris;
<ov. am. 3.1.40>	Obruit exiguas regia vestra fores.
<ov. am. 3.1.41>	Sum levis, et mecum levis est, mea cura, Cupido;
<ov. am. 3.1.42>	Non sum materia fortior ipsa mea.
<ov. am. 3.1.43>	Rustica sit sine me lascivi mater Amoris;
<ov. am. 3.1.44>	Huic ego proveni lena comesque deae.
<ov. am. 3.1.45>	Quam tu non poteris duro reserare cothurno,
<ov. am. 3.1.46>	Haec est blanditiis ianua laxa meis;
<ov. am. 3.1.47>	Et tamen emerui plus quam tu posse, ferendo
<ov. am. 3.1.48>	Multa supercilio non patienda tuo.
<ov. am. 3.1.49>	Per me decepto didicit custode Corinna
<ov. am. 3.1.50>	Liminis adstricti sollicitare fidem,
<ov. am. 3.1.51>	Delabique toro tunica velata soluta
<ov. am. 3.1.52>	Atque inpercussos nocte movere pedes. 
<ov. am. 3.1.53>	A quotiens foribus duris infixa pependi,
<ov. am. 3.1.54>	Non verita a populo praetereunte legi!
<ov. am. 3.1.55>	Quin ego me memini, dum custos saevus abiret,
<ov. am. 3.1.56>	Ancillae miseram delituisse sinu.
<ov. am. 3.1.57>	Quid, cum me munus natali mittis, at illa
<ov. am. 3.1.58>	Rumpit et adposita barbara mersat aqua?
<ov. am. 3.1.59>	Prima tuae movi felicia semina mentis;
<ov. am. 3.1.60>	Munus habes, quod te iam petit ista, meum.'
<ov. am. 3.1.61>	Desierat. coepi: 'per vos utramque rogamus,
<ov. am. 3.1.62>	In vacuas aures verba timentis eant.
<ov. am. 3.1.63>	Altera me sceptro decoras altoque cothurno;
<ov. am. 3.1.64>	Iam nunc contacto magnus in ore sonus.
<ov. am. 3.1.65>	Altera das nostro victurum nomen amori --- 
<ov. am. 3.1.66>	Ergo ades et longis versibus adde brevis!
<ov. am. 3.1.67>	Exiguum vati concede, Tragoedia, tempus!
<ov. am. 3.1.68>	Tu labor aeternus; quod petit illa, breve est.'
<ov. am. 3.1.69>	Mota dedit veniam --- teneri properentur Amores,
<ov. am. 3.1.70>	Dum vacat; a tergo grandius urguet opus!

<ov. am. 3.2.1>	'Non ego nobilium sedeo studiosus equorum;
<ov. am. 3.2.2>	Cui tamen ipsa faves, vincat ut ille, precor.
<ov. am. 3.2.3>	Ut loquerer tecum veni, tecumque sederem,
<ov. am. 3.2.4>	Ne tibi non notus, quem facis, esset amor.
<ov. am. 3.2.5>	Tu cursus spectas, ego te; spectemus uterque
<ov. am. 3.2.6>	Quod iuvat, atque oculos pascat uterque suos.
<ov. am. 3.2.7>	O, cuicumque faves, felix agitator equorum!
<ov. am. 3.2.8>	Ergo illi curae contigit esse tuae? 
<ov. am. 3.2.9>	Hoc mihi contingat, sacro de carcere missis
<ov. am. 3.2.10>	Insistam forti mente vehendus equis,
<ov. am. 3.2.11>	Et modo lora dabo, modo verbere terga notabo,
<ov. am. 3.2.12>	Nunc stringam metas interiore rota.
<ov. am. 3.2.13>	Si mihi currenti fueris conspecta, morabor,
<ov. am. 3.2.14>	Deque meis manibus lora remissa fluent.
<ov. am. 3.2.15>	At quam paene Pelops Pisaea concidit hasta,
<ov. am. 3.2.16>	Dum spectat vultus, Hippodamia, tuos!
<ov. am. 3.2.17>	Nempe favore suae vicit tamen ille puellae.
<ov. am. 3.2.18>	Vincamus dominae quisque favore suae!
<ov. am. 3.2.19>	Quid frustra refugis? cogit nos linea iungi.
<ov. am. 3.2.20>	Haec in lege loci commoda circus habet --- 
<ov. am. 3.2.21>	Tu tamen a dextra, quicumque es, parce puellae;
<ov. am. 3.2.22>	Contactu lateris laeditur ista tui.
<ov. am. 3.2.23>	Tu quoque, qui spectas post nos, tua contrahe crura,
<ov. am. 3.2.24>	Si pudor est, rigido nec preme terga genu!
<ov. am. 3.2.25>	Sed nimium demissa iacent tibi pallia terra.
<ov. am. 3.2.26>	Collige --- vel digitis en ego tollo meis!
<ov. am. 3.2.27>	Invida vestis eras, quae tam bona crura tegebas;
<ov. am. 3.2.28>	Quoque magis spectes --- invida vestis eras!
<ov. am. 3.2.29>	Talia Milanion Atalantes crura fugacis
<ov. am. 3.2.30>	Optavit manibus sustinuisse suis.
<ov. am. 3.2.31>	Talia pinguntur succinctae crura Dianae
<ov. am. 3.2.32>	Cum sequitur fortes, fortior ipsa, feras.
<ov. am. 3.2.33>	His ego non visis arsi; quid fiet ab ipsis?
<ov. am. 3.2.34>	In flammam flammas, in mare fundis aquas.
<ov. am. 3.2.35>	Suspicor ex istis et cetera posse placere,
<ov. am. 3.2.36>	Quae bene sub tenui condita veste latent. 
<ov. am. 3.2.37>	Vis tamen interea faciles arcessere ventos?
<ov. am. 3.2.38>	Quos faciet nostra mota tabella manu.
<ov. am. 3.2.39>	An magis hic meus est animi, non aeris aestus,
<ov. am. 3.2.40>	Captaque femineus pectora torret amor?
<ov. am. 3.2.41>	Dum loquor, alba levi sparsa est tibi pulvere vestis.
<ov. am. 3.2.42>	Sordide de niveo corpore pulvis abi!
<ov. am. 3.2.43>	Sed iam pompa venit --- linguis animisque favete!
<ov. am. 3.2.44>	Tempus adest plausus --- aurea pompa venit.
<ov. am. 3.2.45>	Prima loco fertur passis Victoria pinnis --- 
<ov. am. 3.2.46>	Huc ades et meus hic fac, dea, vincat amor!
<ov. am. 3.2.47>	Plaudite Neptuno, nimium qui creditis undis!
<ov. am. 3.2.48>	Nil mihi cum pelago; me mea terra capit.
<ov. am. 3.2.49>	Plaude tuo Marti, miles! nos odimus arma;
<ov. am. 3.2.50>	Pax iuvat et media pace repertus amor.
<ov. am. 3.2.51>	Auguribus Phoebus, Phoebe venantibus adsit!
<ov. am. 3.2.52>	Artifices in te verte, Minerva, manus!
<ov. am. 3.2.53>	Ruricolae, Cereri teneroque adsurgite Baccho!
<ov. am. 3.2.54>	Pollucem pugiles, Castora placet eques!
<ov. am. 3.2.55>	Nos tibi, blanda Venus, puerisque potentibus arcu
<ov. am. 3.2.56>	Plaudimus; inceptis adnue, diva, meis
<ov. am. 3.2.57>	Daque novae mentem dominae! patiatur amari!
<ov. am. 3.2.58>	Adnuit et motu signa secunda dedit.
<ov. am. 3.2.59>	Quod dea promisit, promittas ipsa, rogamus;
<ov. am. 3.2.60>	Pace loquar Veneris, tu dea maior eris.
<ov. am. 3.2.61>	Per tibi tot iuro testes pompamque deorum,
<ov. am. 3.2.62>	Te dominam nobis tempus in omne peti! 
<ov. am. 3.2.63>	Sed pendent tibi crura. potes, si forte iuvabit,
<ov. am. 3.2.64>	Cancellis primos inseruisse pedes.
<ov. am. 3.2.65>	Maxima iam vacuo praetor spectacula circo
<ov. am. 3.2.66>	Quadriiugos aequo carcere misit equos.
<ov. am. 3.2.67>	Cui studeas, video. vincet, cuicumque favebis.
<ov. am. 3.2.68>	Quid cupias, ipsi scire videntur equi.
<ov. am. 3.2.69>	Me miserum, metam spatioso circuit orbe!
<ov. am. 3.2.70>	Quid facis? admoto proxumus axe subit.
<ov. am. 3.2.71>	Quid facis, infelix? perdis bona vota puellae.
<ov. am. 3.2.72>	Tende, precor, valida lora sinistra manu!
<ov. am. 3.2.73>	Favimus ignavo --- sed enim revocate, Quirites,
<ov. am. 3.2.74>	Et date iactatis undique signa togis!
<ov. am. 3.2.75>	En, revocant! --- ac ne turbet toga mota capillos,
<ov. am. 3.2.76>	In nostros abdas te licet usque sinus.
<ov. am. 3.2.77>	Iamque patent iterum reserato carcere postes;
<ov. am. 3.2.78>	Evolat admissis discolor agmen equis.
<ov. am. 3.2.79>	Nunc saltem supera spatioque insurge patenti!
<ov. am. 3.2.80>	Sint mea, sint dominae fac rata vota meae!
<ov. am. 3.2.81>	Sunt dominae rata vota meae, mea vota supersunt.
<ov. am. 3.2.82>	Ille tenet palmam; palma petenda mea est.'
<ov. am. 3.2.83>	Risit, et argutis quiddam promisit ocellis.
<ov. am. 3.2.84>	'Hoc satis est, alio cetera redde loco!' 

<ov. am. 3.3.1>	Esse deos, i, crede --- fidem iurata fefellit,
<ov. am. 3.3.2>	Et facies illi, quae fuit ante, manet!
<ov. am. 3.3.3>	Quam longos habuit nondum periura capillos,
<ov. am. 3.3.4>	Tam longos, postquam numina laesit, habet.
<ov. am. 3.3.5>	Candida candorem roseo suffusa rubore
<ov. am. 3.3.6>	Ante fuit --- niveo lucet in ore rubor.
<ov. am. 3.3.7>	Pes erat exiguus --- pedis est artissima forma.
<ov. am. 3.3.8>	Longa decensque fuit --- longa decensque manet.
<ov. am. 3.3.9>	Argutos habuit --- radiant ut sidus ocelli,
<ov. am. 3.3.10>	Per quos mentita est perfida saepe mihi.
<ov. am. 3.3.11>	Scilicet aeterni falsum iurare puellis
<ov. am. 3.3.12>	Di quoque concedunt, formaque numen habet.
<ov. am. 3.3.13>	Perque suos illam nuper iurasse recordor
<ov. am. 3.3.14>	Perque meos oculos: en doluere mei!
<ov. am. 3.3.15>	Dicite, di, si vos inpune fefellerat illa,
<ov. am. 3.3.16>	Alterius meriti cur ego damna tuli?
<ov. am. 3.3.17>	An non invidiae vobis Cepheia virgo est,
<ov. am. 3.3.18>	Pro male formosa iussa parente mori?
<ov. am. 3.3.19>	Non satis est, quod vos habui sine pondere testis,
<ov. am. 3.3.20>	Et mecum lusos ridet inulta deos?
<ov. am. 3.3.21>	Ut sua per nostram redimat periuria poenam,
<ov. am. 3.3.22>	Victima deceptus decipientis ero?
<ov. am. 3.3.23>	Aut sine re nomen deus est frustraque timetur
<ov. am. 3.3.24>	Et stulta populos credulitate movet;
<ov. am. 3.3.25>	Aut, siquis deus est, teneras amat ille puellas
<ov. am. 3.3.26>	Et nimium solas omnia posse iubet. 
<ov. am. 3.3.27>	Nobis fatifero Mavors accingitur ense;
<ov. am. 3.3.28>	Nos petit invicta Palladis hasta manu.
<ov. am. 3.3.29>	Nobis flexibiles curvantur Apollinis arcus;
<ov. am. 3.3.30>	In nos alta Iovis dextera fulmen habet.
<ov. am. 3.3.31>	Formosas superi metuunt offendere laesi
<ov. am. 3.3.32>	Atque ultro, quae se non timuere, timent.
<ov. am. 3.3.33>	Et quisquam pia tura focis inponere curat?
<ov. am. 3.3.34>	Certe plus animi debet inesse viris!
<ov. am. 3.3.35>	Iuppiter igne suo lucos iaculatur et arces
<ov. am. 3.3.36>	Missaque periuras tela ferire vetat.
<ov. am. 3.3.37>	Tot meruere peti --- Semele miserabilis arsit!
<ov. am. 3.3.38>	Officio est illi poena reperta suo;
<ov. am. 3.3.39>	At si venturo se subduxisset amanti,
<ov. am. 3.3.40>	Non pater in Baccho matris haberet opus.
<ov. am. 3.3.41>	Quid queror et toto facio convicia caelo?
<ov. am. 3.3.42>	Di quoque habent oculos, di quoque pectus habent!
<ov. am. 3.3.43>	Si deus ipse forem, numen sine fraude liceret
<ov. am. 3.3.44>	Femina mendaci falleret ore meum;
<ov. am. 3.3.45>	Ipse ego iurarem verum iurare puellas
<ov. am. 3.3.46>	Et non de tetricis dicerer esse deus.
<ov. am. 3.3.47>	Tu tamen illorum moderatius utere dono --- 
<ov. am. 3.3.48>	Aut oculis certe parce, puella, meis!

<ov. am. 3.4.1>	Dure vir, inposito tenerae custode puellae
<ov. am. 3.4.2>	Nil agis; ingenio est quaeque tuenda suo. 
<ov. am. 3.4.3>	Siqua metu dempto casta est, ea denique casta est;
<ov. am. 3.4.4>	Quae, quia non liceat, non facit, illa facit!
<ov. am. 3.4.5>	Ut iam servaris bene corpus, adultera mens est;
<ov. am. 3.4.6>	Nec custodiri, ne velit, ulla potest.
<ov. am. 3.4.7>	Nec corpus servare potes, licet omnia claudas;
<ov. am. 3.4.8>	Omnibus exclusis intus adulter erit.
<ov. am. 3.4.9>	Cui peccare licet, peccat minus; ipsa potestas
<ov. am. 3.4.10>	Semina nequitiae languidiora facit.
<ov. am. 3.4.11>	Desine, crede mihi, vitia inritare vetando;
<ov. am. 3.4.12>	Obsequio vinces aptius illa tuo.
<ov. am. 3.4.13>	Vidi ego nuper equum contra sua vincla tenacem
<ov. am. 3.4.14>	Ore reluctanti fulminis ire modo;
<ov. am. 3.4.15>	Constitit ut primum concessas sensit habenas
<ov. am. 3.4.16>	Frenaque in effusa laxa iacere iuba!
<ov. am. 3.4.17>	Nitimur in vetitum semper cupimusque negata;
<ov. am. 3.4.18>	Sic interdictis imminet aeger aquis.
<ov. am. 3.4.19>	Centum fronte oculos, centum cervice gerebat
<ov. am. 3.4.20>	Argus --- et hos unus saepe fefellit Amor;
<ov. am. 3.4.21>	In thalamum Danae ferro saxoque perennem
<ov. am. 3.4.22>	Quae fuerat virgo tradita, mater erat;
<ov. am. 3.4.23>	Penelope mansit, quamvis custode carebat,
<ov. am. 3.4.24>	Inter tot iuvenes intemerata procos.
<ov. am. 3.4.25>	Quidquid servatur cupimus magis, ipsaque furem
<ov. am. 3.4.26>	Cura vocat; pauci, quod sinit alter, amant.
<ov. am. 3.4.27>	Nec facie placet illa sua, sed amore mariti;
<ov. am. 3.4.28>	Nescio quid, quod te ceperit, esse putant.
<ov. am. 3.4.29>	Non proba fit, quam vir servat, sed adultera cara;
<ov. am. 3.4.30>	Ipse timor pretium corpore maius habet.
<ov. am. 3.4.31>	Indignere licet, iuvat inconcessa voluptas;
<ov. am. 3.4.32>	Sola placet, 'timeo!' dicere siqua potest. 
<ov. am. 3.4.33>	Nec tamen ingenuam ius est servare puellam --- 
<ov. am. 3.4.34>	Hic metus externae corpora gentis agat!
<ov. am. 3.4.35>	Scilicet ut possit custos 'ego' dicere 'feci,'
<ov. am. 3.4.36>	In laudem servi casta sit illa tui?
<ov. am. 3.4.37>	Rusticus est nimium, quem laedit adultera coniunx,
<ov. am. 3.4.38>	Et notos mores non satis urbis habet
<ov. am. 3.4.39>	In qua Martigenae non sunt sine crimine nati
<ov. am. 3.4.40>	Romulus Iliades Iliadesque Remus.
<ov. am. 3.4.41>	Quo tibi formosam, si non nisi casta placebat?
<ov. am. 3.4.42>	Non possunt ullis ista coire modis.
<ov. am. 3.4.43>	Si sapis, indulge dominae vultusque severos
<ov. am. 3.4.44>	Exue, nec rigidi iura tuere viri,
<ov. am. 3.4.45>	Et cole quos dederit --- multos dabit --- uxor amicos.
<ov. am. 3.4.46>	Gratia sic minimo magna labore venit;
<ov. am. 3.4.47>	Sic poteris iuvenum convivia semper inire
<ov. am. 3.4.48>	Et, quae non dederis, multa videre domi.

<ov. am. 3.5.1>	'Nox erat, et somnus lassos submisit ocellos;
<ov. am. 3.5.2>	Terruerunt animum talia visa meum:
<ov. am. 3.5.3>	Colle sub aprico creberrimus ilice lucus
<ov. am. 3.5.4>	Stabat, et in ramis multa latebat avis.
<ov. am. 3.5.5>	Area gramineo suberat viridissima prato,
<ov. am. 3.5.6>	Umida de guttis lene sonantis aquae.
<ov. am. 3.5.7>	Ipse sub arboreis vitabam frondibus aestum --- 
<ov. am. 3.5.8>	Fronde sub arborea sed tamen aestus erat ---  
<ov. am. 3.5.9>	Ecce! petens variis inmixtas floribus herbas
<ov. am. 3.5.10>	Constitit ante oculos candida vacca meos,
<ov. am. 3.5.11>	Candidior nivibus, tunc cum cecidere recentes,
<ov. am. 3.5.12>	In liquidas nondum quas mora vertit aquas;
<ov. am. 3.5.13>	Candidior, quod adhuc spumis stridentibus albet
<ov. am. 3.5.14>	Et modo siccatam, lacte, reliquit ovem.
<ov. am. 3.5.15>	Taurus erat comes huic, feliciter ille maritus,
<ov. am. 3.5.16>	Cumque sua teneram coniuge pressit humum.
<ov. am. 3.5.17>	Dum iacet et lente revocatas ruminat herbas
<ov. am. 3.5.18>	Atque iterum pasto pascitur ante cibo,
<ov. am. 3.5.19>	Visus erat, somno vires adimente ferendi,
<ov. am. 3.5.20>	Cornigerum terra deposuisse caput.
<ov. am. 3.5.21>	Huc levibus cornix pinnis delapsa per auras
<ov. am. 3.5.22>	Venit et in viridi garrula sedit humo,
<ov. am. 3.5.23>	Terque bovis niveae petulanti pectora rostro
<ov. am. 3.5.24>	Fodit et albentis abstulit ore iubas.
<ov. am. 3.5.25>	Illa locum taurumque diu cunctata relinquit --- 
<ov. am. 3.5.26>	Sed niger in vaccae pectore livor erat;
<ov. am. 3.5.27>	Utque procul vidit carpentes pabula tauros --- 
<ov. am. 3.5.28>	Carpebant tauri pabula laeta procul --- 
<ov. am. 3.5.29>	Illuc se rapuit gregibusque inmiscuit illis
<ov. am. 3.5.30>	Et petiit herbae fertilioris humum.
<ov. am. 3.5.31>	Dic age, nocturnae, quicumque es, imaginis augur,
<ov. am. 3.5.32>	Siquid habent veri, visa quid ista ferant.'
<ov. am. 3.5.33>	Sic ego; nocturnae sic dixit imaginis augur,
<ov. am. 3.5.34>	Expendens animo singula dicta suo:
<ov. am. 3.5.35>	'Quem tu mobilibus foliis vitare volebas,
<ov. am. 3.5.36>	Sed male vitabas, aestus amoris erat. 
<ov. am. 3.5.37>	Vacca puella tua est --- aptus color ille puellae;
<ov. am. 3.5.38>	Tu vir et in vacca conpare taurus eras.
<ov. am. 3.5.39>	Pectora quod rostro cornix fodiebat acuto,
<ov. am. 3.5.40>	Ingenium dominae lena movebat anus.
<ov. am. 3.5.41>	Quod cunctata diu taurum sua vacca reliquit,
<ov. am. 3.5.42>	Frigidus in viduo destituere toro.
<ov. am. 3.5.43>	Livor et adverso maculae sub pectore nigrae
<ov. am. 3.5.44>	Pectus adulterii labe carere negant.'
<ov. am. 3.5.45>	Dixerat interpres. gelido mihi sanguis ab ore
<ov. am. 3.5.46>	Fugit, et ante oculos nox stetit alta meos.

<ov. am. 3.6.1>	Amnis harundinibus limosas obsite ripas,
<ov. am. 3.6.2>	Ad dominam propero --- siste parumper aquas!
<ov. am. 3.6.3>	Nec tibi sunt pontes nec quae sine remigis ictu
<ov. am. 3.6.4>	Concava traiecto cumba rudente vehat.
<ov. am. 3.6.5>	Parvus eras, memini, nec te transire refugi,
<ov. am. 3.6.6>	Summaque vix talos contigit unda meos.
<ov. am. 3.6.7>	Nunc ruis adposito nivibus de monte solutis
<ov. am. 3.6.8>	Et turpi crassas gurgite volvis aquas.
<ov. am. 3.6.9>	Quid properasse iuvat, quid parca dedisse quieti
<ov. am. 3.6.10>	Tempora, quid nocti conseruisse diem,
<ov. am. 3.6.11>	Si tamen hic standum est, si non datur artibus ullis
<ov. am. 3.6.12>	Ulterior nostro ripa premenda pedi?
<ov. am. 3.6.13>	Nunc ego, quas habuit pinnas Danaeius heros,
<ov. am. 3.6.14>	Terribili densum cum tulit angue caput, 
<ov. am. 3.6.15>	Nunc opto currum, de quo Cerealia primum
<ov. am. 3.6.16>	Semina venerunt in rude missa solum.
<ov. am. 3.6.17>	Prodigiosa loquor veterum mendacia vatum;
<ov. am. 3.6.18>	Nec tulit haec umquam nec feret ulla dies.
<ov. am. 3.6.19>	Tu potius, ripis effuse capacibus amnis --- 
<ov. am. 3.6.20>	Sic aeternus eas --- labere fine tuo!
<ov. am. 3.6.21>	Non eris invidiae, torrens, mihi crede, ferendae,
<ov. am. 3.6.22>	Si dicar per te forte retentus amans.
<ov. am. 3.6.23>	Flumina deberent iuvenes in amore iuvare;
<ov. am. 3.6.24>	Flumina senserunt ipsa, quid esset amor.
<ov. am. 3.6.25>	Inachus in Melie Bithynide pallidus isse
<ov. am. 3.6.26>	Dicitur et gelidis incaluisse vadis.
<ov. am. 3.6.27>	Nondum Troia fuit lustris obsessa duobus,
<ov. am. 3.6.28>	Cum rapuit vultus, Xanthe, Neaera tuos.
<ov. am. 3.6.29>	Quid? non Alpheon diversis currere terris
<ov. am. 3.6.30>	Virginis Arcadiae certus adegit amor?
<ov. am. 3.6.31>	Te quoque promissam Xutho, Penee, Creusam
<ov. am. 3.6.32>	Pthiotum terris occuluisse ferunt.
<ov. am. 3.6.33>	Quid referam Asopon, quem cepit Martia Thebe,
<ov. am. 3.6.34>	Natarum Thebe quinque futura parens?
<ov. am. 3.6.35>	Cornua si tua nunc ubi sint, Acheloe, requiram,
<ov. am. 3.6.36>	Herculis irata fracta querere manu;
<ov. am. 3.6.37>	Nec tanti Calydon nec tota Aetolia tanti,
<ov. am. 3.6.38>	Una tamen tanti Deianira fuit.
<ov. am. 3.6.39>	Ille fluens dives septena per ostia Nilus,
<ov. am. 3.6.40>	Qui patriam tantae tam bene celat aquae,
<ov. am. 3.6.41>	Fertur in Euanthe collectam Asopide flammam
<ov. am. 3.6.42>	Vincere gurgitibus non potuisse suis.
<ov. am. 3.6.43>	Siccus ut amplecti Salmonida posset Enipeus,
<ov. am. 3.6.44>	Cedere iussit aquam; iussa recessit aqua. 
<ov. am. 3.6.45>	Nec te praetereo, qui per cava saxa volutans
<ov. am. 3.6.46>	Tiburis Argei pomifera arva rigas,
<ov. am. 3.6.47>	Ilia cui placuit, quamvis erat horrida cultu,
<ov. am. 3.6.48>	Ungue notata comas, ungue notata genas.
<ov. am. 3.6.49>	Illa gemens patruique nefas delictaque Martis
<ov. am. 3.6.50>	Errabat nudo per loca sola pede.
<ov. am. 3.6.51>	Hanc Anien rapidis animosus vidit ab undis
<ov. am. 3.6.52>	Raucaque de mediis sustulit ora vadis
<ov. am. 3.6.53>	Atque ita 'quid nostras' dixit 'teris anxia ripas,
<ov. am. 3.6.54>	Ilia, ab Idaeo Laumedonte genus?
<ov. am. 3.6.55>	Quo cultus abiere tui? quid sola vagaris,
<ov. am. 3.6.56>	Vitta nec evinctas inpedit alba comas?
<ov. am. 3.6.57>	Quid fles et madidos lacrimis corrumpis ocellos
<ov. am. 3.6.58>	Pectoraque insana plangis aperta manu?
<ov. am. 3.6.59>	Ille habet et silices et vivum in pectore ferrum,
<ov. am. 3.6.60>	Qui tenero lacrimas lentus in ore videt.
<ov. am. 3.6.61>	Ilia, pone metus! tibi regia nostra patebit,
<ov. am. 3.6.62>	Teque colent amnes. Ilia, pone metus!
<ov. am. 3.6.63>	Tu centum aut plures inter dominabere nymphas;
<ov. am. 3.6.64>	Nam centum aut plures flumina nostra tenent.
<ov. am. 3.6.65>	Ne me sperne, precor, tantum, Troiana propago;
<ov. am. 3.6.66>	Munera promissis uberiora feres.'
<ov. am. 3.6.67>	Dixerat. illa oculos in humum deiecta modestos
<ov. am. 3.6.68>	Spargebat teneros flebilis imbre sinus.
<ov. am. 3.6.69>	Ter molita fugam ter ad altas restitit undas,
<ov. am. 3.6.70>	Currendi vires eripiente metu.
<ov. am. 3.6.71>	Sera tamen scindens inimico pollice crinem
<ov. am. 3.6.72>	Edidit indignos ore tremente sonos: 
<ov. am. 3.6.73>	'O utinam mea lecta forent patrioque sepulcro
<ov. am. 3.6.74>	Condita, cum poterant virginis ossa legi!
<ov. am. 3.6.75>	Cur, modo Vestalis, taedas invitor ad ullas
<ov. am. 3.6.76>	Turpis et Iliacis infitianda focis?
<ov. am. 3.6.77>	Quid moror et digitis designor adultera vulgi?
<ov. am. 3.6.78>	Desint famosus quae notet ora pudor!'
<ov. am. 3.6.79>	Hactenus, et vestem tumidis praetendit ocellis
<ov. am. 3.6.80>	Atque ita se in rapidas perdita misit aquas.
<ov. am. 3.6.81>	Supposuisse manus ad pectora lubricus amnis
<ov. am. 3.6.82>	Dicitur et socii iura dedisse tori.
<ov. am. 3.6.83>	Te quoque credibile est aliqua caluisse puella;
<ov. am. 3.6.84>	Sed nemora et silvae crimina vestra tegunt.
<ov. am. 3.6.85>	Dum loquor, increvit latis spatiosior undis,
<ov. am. 3.6.86>	Nec capit admissas alveus altus aquas.
<ov. am. 3.6.87>	Quid mecum, furiose, tibi? quid mutua differs
<ov. am. 3.6.88>	Gaudia? quid coeptum, rustice, rumpis iter?
<ov. am. 3.6.89>	Quid? si legitimum flueres, si nobile flumen,
<ov. am. 3.6.90>	Si tibi per terras maxima fama foret --- 
<ov. am. 3.6.91>	Nomen habes nullum, rivis collecte caducis,
<ov. am. 3.6.92>	Nec tibi sunt fontes nec tibi certa domus!
<ov. am. 3.6.93>	Fontis habes instar pluviamque nivesque solutas,
<ov. am. 3.6.94>	Quas tibi divitias pigra ministrat hiemps;
<ov. am. 3.6.95>	Aut lutulentus agis brumali tempore cursus,
<ov. am. 3.6.96>	Aut premis arentem pulverulentus humum.
<ov. am. 3.6.97>	Quis te tum potuit sitiens haurire viator?
<ov. am. 3.6.98>	Quis dixit grata voce 'perennis eas'? 
<ov. am. 3.6.99>	Damnosus pecori curris, damnosior agris.
<ov. am. 3.6.100>	Forsitan haec alios; me mea damna movent.
<ov. am. 3.6.101>	Huic ego, vae! demens narrabam fluminum amores!
<ov. am. 3.6.102>	Iactasse indigne nomina tanta pudet.
<ov. am. 3.6.103>	Nescio quem hunc spectans Acheloon et Inachon amnem
<ov. am. 3.6.104>	Et potui nomen, Nile, referre tuum!
<ov. am. 3.6.105>	At tibi pro meritis, opto, non candide torrens,
<ov. am. 3.6.106>	Sint rapidi soles siccaque semper hiemps!

<ov. am. 3.7.1>	At non formosa est, at non bene culta puella,
<ov. am. 3.7.2>	At, puto, non votis saepe petita meis!
<ov. am. 3.7.3>	Hanc tamen in nullos tenui male languidus usus,
<ov. am. 3.7.4>	Sed iacui pigro crimen onusque toro;
<ov. am. 3.7.5>	Nec potui cupiens, pariter cupiente puella,
<ov. am. 3.7.6>	Inguinis effeti parte iuvante frui.
<ov. am. 3.7.7>	Illa quidem nostro subiecit eburnea collo
<ov. am. 3.7.8>	Bracchia Sithonia candidiora nive,
<ov. am. 3.7.9>	Osculaque inseruit cupida luctantia lingua
<ov. am. 3.7.10>	Lascivum femori supposuitque femur,
<ov. am. 3.7.11>	Et mihi blanditias dixit dominumque vocavit,
<ov. am. 3.7.12>	Et quae praeterea publica verba iuvant.
<ov. am. 3.7.13>	Tacta tamen veluti gelida mea membra cicuta
<ov. am. 3.7.14>	Segnia propositum destituere meum;
<ov. am. 3.7.15>	Truncus iners iacui, species et inutile pondus,
<ov. am. 3.7.16>	Et non exactum, corpus an umbra forem.
<ov. am. 3.7.17>	Quae mihi ventura est, siquidem ventura, senectus,
<ov. am. 3.7.18>	Cum desit numeris ipsa iuventa suis? 
<ov. am. 3.7.19>	A, pudet annorum: quo me iuvenemque virumque?
<ov. am. 3.7.20>	Nec iuvenem nec me sensit amica virum!
<ov. am. 3.7.21>	Sic flammas aditura pias aeterna sacerdos
<ov. am. 3.7.22>	Surgit et a caro fratre verenda soror.
<ov. am. 3.7.23>	At nuper bis flava Chlide, ter candida Pitho,
<ov. am. 3.7.24>	Ter Libas officio continuata meo est;
<ov. am. 3.7.25>	Exigere a nobis angusta nocte Corinnam
<ov. am. 3.7.26>	Me memini numeros sustinuisse novem.
<ov. am. 3.7.27>	Num mea Thessalico languent devota veneno
<ov. am. 3.7.28>	Corpora? num misero carmen et herba nocent,
<ov. am. 3.7.29>	Sagave poenicea defixit nomina cera
<ov. am. 3.7.30>	Et medium tenuis in iecur egit acus?
<ov. am. 3.7.31>	Carmine laesa Ceres sterilem vanescit in herbam,
<ov. am. 3.7.32>	Deficiunt laesi carmine fontis aquae,
<ov. am. 3.7.33>	Ilicibus glandes cantataque vitibus uva
<ov. am. 3.7.34>	Decidit, et nullo poma movente fluunt.
<ov. am. 3.7.35>	Quid vetat et nervos magicas torpere per artes?
<ov. am. 3.7.36>	Forsitan inpatiens fit latus inde meum.
<ov. am. 3.7.37>	Huc pudor accessit: facti pudor ipse nocebat;
<ov. am. 3.7.38>	Ille fuit vitii causa secunda mei.
<ov. am. 3.7.39>	At qualem vidi tantum tetigique puellam!
<ov. am. 3.7.40>	Sic etiam tunica tangitur illa sua.
<ov. am. 3.7.41>	Illius ad tactum Pylius iuvenescere possit
<ov. am. 3.7.42>	Tithonosque annis fortior esse suis.
<ov. am. 3.7.43>	Haec mihi contigerat; sed vir non contigit illi.
<ov. am. 3.7.44>	Quas nunc concipiam per nova vota preces?
<ov. am. 3.7.45>	Credo etiam magnos, quo sum tam turpiter usus,
<ov. am. 3.7.46>	Muneris oblati paenituisse deos.
<ov. am. 3.7.47>	Optabam certe recipi --- sum nempe receptus;
<ov. am. 3.7.48>	Oscula ferre --- tuli; proximus esse --- fui. 
<ov. am. 3.7.49>	Quo mihi fortunae tantum? quo regna sine usu?
<ov. am. 3.7.50>	Quid, nisi possedi dives avarus opes?
<ov. am. 3.7.51>	Sic aret mediis taciti vulgator in undis
<ov. am. 3.7.52>	Pomaque, quae nullo tempore tangat, habet.
<ov. am. 3.7.53>	A tenera quisquam sic surgit mane puella,
<ov. am. 3.7.54>	Protinus ut sanctos possit adire deos?
<ov. am. 3.7.55>	Sed, puto, non blande, non optima perdidit in me
<ov. am. 3.7.56>	Oscula; non omni sollicitavit ope!
<ov. am. 3.7.57>	Illa graves potuit quercus adamantaque durum
<ov. am. 3.7.58>	Surdaque blanditiis saxa movere suis.
<ov. am. 3.7.59>	Digna movere fuit certe vivosque virosque;
<ov. am. 3.7.60>	Sed neque tum vixi nec vir, ut ante, fui.
<ov. am. 3.7.61>	Quid iuvet, ad surdas si cantet Phemius aures?
<ov. am. 3.7.62>	Quid miserum Thamyran picta tabella iuvat?
<ov. am. 3.7.63>	At quae non tacita formavi gaudia mente!
<ov. am. 3.7.64>	Quos ego non finxi disposuique modos!
<ov. am. 3.7.65>	Nostra tamen iacuere velut praemortua membra
<ov. am. 3.7.66>	Turpiter hesterna languidiora rosa --- 
<ov. am. 3.7.67>	Quae nunc, ecce, vigent intempestiva valentque,
<ov. am. 3.7.68>	Nunc opus exposcunt militiamque suam.
<ov. am. 3.7.69>	Quin istic pudibunda iaces, pars pessima nostri?
<ov. am. 3.7.70>	Sic sum pollicitis captus et ante tuis.
<ov. am. 3.7.71>	Tu dominum fallis; per te deprensus inermis
<ov. am. 3.7.72>	Tristia cum magno damna pudore tuli.
<ov. am. 3.7.73>	Hanc etiam non est mea dedignata puella
<ov. am. 3.7.74>	Molliter admota sollicitare manu;
<ov. am. 3.7.75>	Sed postquam nullas consurgere posse per artes
<ov. am. 3.7.76>	Inmemoremque sui procubuisse videt,
<ov. am. 3.7.77>	'Quid me ludis?' ait, 'quis te, male sane, iubebat
<ov. am. 3.7.78>	Invitum nostro ponere membra toro? 
<ov. am. 3.7.79>	Aut te traiectis Aeaea venefica lanis
<ov. am. 3.7.80>	Devovet, aut alio lassus amore venis.'
<ov. am. 3.7.81>	Nec mora, desiluit tunica velata soluta --- 
<ov. am. 3.7.82>	Et decuit nudos proripuisse pedes! --- 
<ov. am. 3.7.83>	Neve suae possent intactam scire ministrae,
<ov. am. 3.7.84>	Dedecus hoc sumpta dissimulavit aqua.

<ov. am. 3.8.1>	Et quisquam ingenuas etiamnunc suspicit artes,
<ov. am. 3.8.2>	Aut tenerum dotes carmen habere putat?
<ov. am. 3.8.3>	Ingenium quondam fuerat pretiosius auro;
<ov. am. 3.8.4>	At nunc barbaria est grandis, habere nihil.
<ov. am. 3.8.5>	Cum pulchrae dominae nostri placuere libelli,
<ov. am. 3.8.6>	Quo licuit libris, non licet ire mihi;
<ov. am. 3.8.7>	Cum bene laudavit, laudato ianua clausa est.
<ov. am. 3.8.8>	Turpiter huc illuc ingeniosus eo.
<ov. am. 3.8.9>	Ecce, recens dives parto per vulnera censu
<ov. am. 3.8.10>	Praefertur nobis sanguine pastus eques!
<ov. am. 3.8.11>	Hunc potes amplecti formosis, vita, lacertis?
<ov. am. 3.8.12>	Huius in amplexu, vita, iacere potes?
<ov. am. 3.8.13>	Si nescis, caput hoc galeam portare solebat;
<ov. am. 3.8.14>	Ense latus cinctum, quod tibi servit, erat; 
<ov. am. 3.8.15>	Laeva manus, cui nunc serum male convenit aurum,
<ov. am. 3.8.16>	Scuta tulit; dextram tange --- cruenta fuit!
<ov. am. 3.8.17>	Qua periit aliquis, potes hanc contingere dextram?
<ov. am. 3.8.18>	Heu, ubi mollities pectoris illa tui?
<ov. am. 3.8.19>	Cerne cicatrices, veteris vestigia pugnae --- 
<ov. am. 3.8.20>	Quaesitum est illi corpore, quidquid habet.
<ov. am. 3.8.21>	Forsitan et, quotiens hominem iugulaverit, ille
<ov. am. 3.8.22>	Indicet! hoc fassas tangis, avara, manus?
<ov. am. 3.8.23>	Ille ego Musarum purus Phoebique sacerdos
<ov. am. 3.8.24>	Ad rigidas canto carmen inane fores?
<ov. am. 3.8.25>	Discite, qui sapitis, non quae nos scimus inertes,
<ov. am. 3.8.26>	Sed trepidas acies et fera castra sequi
<ov. am. 3.8.27>	Proque bono versu primum deducite pilum!
<ov. am. 3.8.28>	Nox tibi, si belles, possit, Homere, dari.
<ov. am. 3.8.29>	Iuppiter, admonitus nihil esse potentius auro,
<ov. am. 3.8.30>	Corruptae pretium virginis ipse fuit.
<ov. am. 3.8.31>	Dum merces aberat, durus pater, ipsa severa,
<ov. am. 3.8.32>	Aerati postes, ferrea turris erat;
<ov. am. 3.8.33>	Sed postquam sapiens in munere venit adulter,
<ov. am. 3.8.34>	Praebuit ipsa sinus et dare iussa dedit.
<ov. am. 3.8.35>	At cum regna senex caeli Saturnus haberet,
<ov. am. 3.8.36>	Omne lucrum tenebris alta premebat humus.
<ov. am. 3.8.37>	Aeraque et argentum cumque auro pondera ferri
<ov. am. 3.8.38>	Manibus admorat, nullaque massa fuit.
<ov. am. 3.8.39>	At meliora dabat --- curvo sine vomere fruges
<ov. am. 3.8.40>	Pomaque et in quercu mella reperta cava. 
<ov. am. 3.8.41>	Nec valido quisquam terram scindebat aratro,
<ov. am. 3.8.42>	Signabat nullo limite mensor humum,
<ov. am. 3.8.43>	Non freta demisso verrebant eruta remo;
<ov. am. 3.8.44>	Ultima mortali tum via litus erat.
<ov. am. 3.8.45>	Contra te sollers, hominum natura, fuisti
<ov. am. 3.8.46>	Et nimium damnis ingeniosa tuis.
<ov. am. 3.8.47>	Quo tibi, turritis incingere moenibus urbes?
<ov. am. 3.8.48>	Quo tibi, discordes addere in arma manus?
<ov. am. 3.8.49>	Quid tibi cum pelago --- terra contenta fuisses!
<ov. am. 3.8.50>	Cur non et caelum, tertia regna, petis?
<ov. am. 3.8.51>	Qua licet, adfectas caelum quoque --- templa Quirinus,
<ov. am. 3.8.52>	Liber et Alcides et modo Caesar habent.
<ov. am. 3.8.53>	Eruimus terra solidum pro frugibus aurum.
<ov. am. 3.8.54>	Possidet inventas sanguine miles opes.
<ov. am. 3.8.55>	Curia pauperibus clausa est --- dat census honores;
<ov. am. 3.8.56>	Inde gravis iudex, inde severus eques!
<ov. am. 3.8.57>	Omnia possideant; illis Campusque forumque
<ov. am. 3.8.58>	Serviat, hi pacem crudaque bella gerant --- 
<ov. am. 3.8.59>	Tantum ne nostros avidi liceantur amores,
<ov. am. 3.8.60>	Et --- satis est --- aliquid pauperis esse sinant!
<ov. am. 3.8.61>	At nunc, exaequet tetricas licet illa Sabinas,
<ov. am. 3.8.62>	Imperat ut captae qui dare multa potest;
<ov. am. 3.8.63>	Me prohibet custos, in me timet illa maritum.
<ov. am. 3.8.64>	Si dederim, tota cedet uterque domo!
<ov. am. 3.8.65>	O si neclecti quisquam deus ultor amantis
<ov. am. 3.8.66>	Tam male quaesitas pulvere mutet opes! 

<ov. am. 3.9.1>	Memnona si mater, mater ploravit Achillem,
<ov. am. 3.9.2>	Et tangunt magnas tristia fata deas,
<ov. am. 3.9.3>	Flebilis indignos, Elegia, solve capillos!
<ov. am. 3.9.4>	A, nimis ex vero nunc tibi nomen erit! --- 
<ov. am. 3.9.5>	Ille tui vates operis, tua fama, Tibullus
<ov. am. 3.9.6>	Ardet in extructo, corpus inane, rogo.
<ov. am. 3.9.7>	Ecce, puer Veneris fert eversamque pharetram
<ov. am. 3.9.8>	Et fractos arcus et sine luce facem;
<ov. am. 3.9.9>	Adspice, demissis ut eat miserabilis alis
<ov. am. 3.9.10>	Pectoraque infesta tundat aperta manu!
<ov. am. 3.9.11>	Excipiunt lacrimas sparsi per colla capilli,
<ov. am. 3.9.12>	Oraque singultu concutiente sonant.
<ov. am. 3.9.13>	Fratris in Aeneae sic illum funere dicunt
<ov. am. 3.9.14>	Egressum tectis, pulcher Iule, tuis;
<ov. am. 3.9.15>	Nec minus est confusa Venus moriente Tibullo,
<ov. am. 3.9.16>	Quam iuveni rupit cum ferus inguen aper.
<ov. am. 3.9.17>	At sacri vates et divum cura vocamur;
<ov. am. 3.9.18>	Sunt etiam qui nos numen habere putent.
<ov. am. 3.9.19>	Scilicet omne sacrum mors inportuna profanat,
<ov. am. 3.9.20>	Omnibus obscuras inicit illa manus!
<ov. am. 3.9.21>	Quid pater Ismario, quid mater profuit Orpheo?
<ov. am. 3.9.22>	Carmine quid victas obstipuisse feras?
<ov. am. 3.9.23>	Et Linon in silvis idem pater 'aelinon!' altis
<ov. am. 3.9.24>	Dicitur invita concinuisse lyra.
<ov. am. 3.9.25>	Adice Maeoniden, a quo ceu fonte perenni
<ov. am. 3.9.26>	Vatum Pieriis ora rigantur aquis ---  
<ov. am. 3.9.27>	Hunc quoque summa dies nigro submersit Averno.
<ov. am. 3.9.28>	Defugiunt avidos carmina sola rogos;
<ov. am. 3.9.29>	Durant, vatis opus, Troiani fama laboris
<ov. am. 3.9.30>	Tardaque nocturno tela retexta dolo.
<ov. am. 3.9.31>	Sic Nemesis longum, sic Delia nomen habebunt,
<ov. am. 3.9.32>	Altera cura recens, altera primus amor.
<ov. am. 3.9.33>	Quid vos sacra iuvant? quid nunc Aegyptia prosunt
<ov. am. 3.9.34>	Sistra? quid in vacuo secubuisse toro?
<ov. am. 3.9.35>	Cum rapiunt mala fata bonos --- ignoscite fasso! --- 
<ov. am. 3.9.36>	Sollicitor nullos esse putare deos.
<ov. am. 3.9.37>	Vive pius --- moriere; pius cole sacra --- colentem
<ov. am. 3.9.38>	Mors gravis a templis in cava busta trahet;
<ov. am. 3.9.39>	Carminibus confide bonis --- iacet, ecce, Tibullus:
<ov. am. 3.9.40>	Vix manet e toto, parva quod urna capit!
<ov. am. 3.9.41>	Tene, sacer vates, flammae rapuere rogales
<ov. am. 3.9.42>	Pectoribus pasci nec timuere tuis?
<ov. am. 3.9.43>	Aurea sanctorum potuissent templa deorum
<ov. am. 3.9.44>	Urere, quae tantum sustinuere nefas!
<ov. am. 3.9.45>	Avertit vultus, Erycis quae possidet arces;
<ov. am. 3.9.46>	Sunt quoque, qui lacrimas continuisse negant.
<ov. am. 3.9.47>	Sed tamen hoc melius, quam si Phaeacia tellus
<ov. am. 3.9.48>	Ignotum vili supposuisset humo.
<ov. am. 3.9.49>	Hinc certe madidos fugientis pressit ocellos
<ov. am. 3.9.50>	Mater et in cineres ultima dona tulit;
<ov. am. 3.9.51>	Hinc soror in partem misera cum matre doloris
<ov. am. 3.9.52>	Venit inornatas dilaniata comas, 
<ov. am. 3.9.53>	Cumque tuis sua iunxerunt Nemesisque priorque
<ov. am. 3.9.54>	Oscula nec solos destituere rogos.
<ov. am. 3.9.55>	Delia discedens 'felicius' inquit 'amata
<ov. am. 3.9.56>	Sum tibi; vixisti, dum tuus ignis eram.'
<ov. am. 3.9.57>	Cui Nemesis 'quid' ait 'tibi sunt mea damna dolori?
<ov. am. 3.9.58>	Me tenuit moriens deficiente manu.'
<ov. am. 3.9.59>	Si tamen e nobis aliquid nisi nomen et umbra
<ov. am. 3.9.60>	Restat, in Elysia valle Tibullus erit.
<ov. am. 3.9.61>	Obvius huic venias hedera iuvenalia cinctus
<ov. am. 3.9.62>	Tempora cum Calvo, docte Catulle, tuo;
<ov. am. 3.9.63>	Tu quoque, si falsum est temerati crimen amici,
<ov. am. 3.9.64>	Sanguinis atque animae prodige Galle tuae.
<ov. am. 3.9.65>	His comes umbra tua est; siqua est modo corporis umbra,
<ov. am. 3.9.66>	Auxisti numeros, culte Tibulle, pios.
<ov. am. 3.9.67>	Ossa quieta, precor, tuta requiescite in urna,
<ov. am. 3.9.68>	Et sit humus cineri non onerosa tuo!

<ov. am. 3.10.1>	Annua venerunt Cerealis tempora sacri;
<ov. am. 3.10.2>	Secubat in vacuo sola puella toro.
<ov. am. 3.10.3>	Flava Ceres, tenues spicis redimita capillos,
<ov. am. 3.10.4>	Cur inhibes sacris commoda nostra tuis?
<ov. am. 3.10.5>	Te, dea, munificam gentes, ubi quaeque, loquuntur,
<ov. am. 3.10.6>	Nec minus humanis invidet ulla bonis.
<ov. am. 3.10.7>	Ante nec hirsuti torrebant farra coloni,
<ov. am. 3.10.8>	Nec notum terris area nomen erat, 
<ov. am. 3.10.9>	Sed glandem quercus, oracula prima, ferebant;
<ov. am. 3.10.10>	Haec erat et teneri caespitis herba cibus.
<ov. am. 3.10.11>	Prima Ceres docuit turgescere semen in agris
<ov. am. 3.10.12>	Falce coloratas subsecuitque comas;
<ov. am. 3.10.13>	Prima iugis tauros supponere colla coegit,
<ov. am. 3.10.14>	Et veterem curvo dente revellit humum.
<ov. am. 3.10.15>	Hanc quisquam lacrimis laetari credit amantum
<ov. am. 3.10.16>	Et bene tormentis secubituque coli?
<ov. am. 3.10.17>	Nec tamen est, quamvis agros amet illa feraces,
<ov. am. 3.10.18>	Rustica nec viduum pectus amoris habet.
<ov. am. 3.10.19>	Cretes erunt testes --- nec fingunt omnia Cretes.
<ov. am. 3.10.20>	Crete nutrito terra superba Iove.
<ov. am. 3.10.21>	Illic, sideream mundi qui temperat arcem,
<ov. am. 3.10.22>	Exiguus tenero lac bibit ore puer.
<ov. am. 3.10.23>	Magna fides testi: testis laudatur alumno.
<ov. am. 3.10.24>	Fassuram Cererem crimina nostra puto.
<ov. am. 3.10.25>	Viderat Iasium Cretaea diva sub Ida
<ov. am. 3.10.26>	Figentem certa terga ferina manu.
<ov. am. 3.10.27>	Vidit, et ut tenerae flammam rapuere medullae,
<ov. am. 3.10.28>	Hinc pudor, ex illa parte trahebat amor.
<ov. am. 3.10.29>	Victus amore pudor; sulcos arere videres
<ov. am. 3.10.30>	Et sata cum minima parte redire sui.
<ov. am. 3.10.31>	Cum bene iactati pulsarant arva ligones,
<ov. am. 3.10.32>	Ruperat et duram vomer aduncus humum,
<ov. am. 3.10.33>	Seminaque in latos ierant aequaliter agros,
<ov. am. 3.10.34>	Inrita decepti vota colentis erant.
<ov. am. 3.10.35>	Diva potens frugum silvis cessabat in altis;
<ov. am. 3.10.36>	Deciderant longae spicea serta comae.
<ov. am. 3.10.37>	Sola fuit Crete fecundo fertilis anno;
<ov. am. 3.10.38>	Omnia, qua tulerat se dea, messis erat; 
<ov. am. 3.10.39>	Ipsa, locus nemorum, canebat frugibus Ide,
<ov. am. 3.10.40>	Et ferus in silva farra metebat aper.
<ov. am. 3.10.41>	Optavit Minos similes sibi legifer annos;
<ov. am. 3.10.42>	Optasset, Cereris longus ut esset amor.
<ov. am. 3.10.43>	Quod tibi secubitus tristes, dea flava, fuissent,
<ov. am. 3.10.44>	Hoc cogor sacris nunc ego ferre tuis?
<ov. am. 3.10.45>	Cur ego sim tristis, cum sit tibi nata reperta
<ov. am. 3.10.46>	Regnaque quam Iuno sorte minore regat?
<ov. am. 3.10.47>	Festa dies Veneremque vocat cantusque merumque;
<ov. am. 3.10.48>	Haec decet ad dominos munera ferre deos.

<ov. am. 3.11a.1>	Multa diuque tuli; vitiis patientia victa est;
<ov. am. 3.11a.2>	Cede fatigato pectore, turpis amor!
<ov. am. 3.11a.3>	Scilicet adserui iam me fugique catenas,
<ov. am. 3.11a.4>	Et quae non puduit ferre, tulisse pudet.
<ov. am. 3.11a.5>	Vicimus et domitum pedibus calcamus amorem;
<ov. am. 3.11a.6>	Venerunt capiti cornua sera meo.
<ov. am. 3.11a.7>	Perfer et obdura! dolor hic tibi proderit olim;
<ov. am. 3.11a.8>	Saepe tulit lassis sucus amarus opem.
<ov. am. 3.11a.9>	Ergo ego sustinui, foribus tam saepe repulsus,
<ov. am. 3.11a.10>	Ingenuum dura ponere corpus humo?
<ov. am. 3.11a.11>	Ergo ego nescio cui, quem tu conplexa tenebas,
<ov. am. 3.11a.12>	Excubui clausam servus ut ante domum? 
<ov. am. 3.11a.13>	Vidi, cum foribus lassus prodiret amator,
<ov. am. 3.11a.14>	Invalidum referens emeritumque latus;
<ov. am. 3.11a.15>	Hoc tamen est levius, quam quod sum visus ab illo --- 
<ov. am. 3.11a.16>	Eveniat nostris hostibus ille pudor!
<ov. am. 3.11a.17>	Quando ego non fixus lateri patienter adhaesi,
<ov. am. 3.11a.18>	Ipse tuus custos, ipse vir, ipse comes?
<ov. am. 3.11a.19>	Scilicet et populo per me comitata placebas;
<ov. am. 3.11a.20>	Causa fuit multis noster amoris amor.
<ov. am. 3.11a.21>	Turpia quid referam vanae mendacia linguae
<ov. am. 3.11a.22>	Et periuratos in mea damna deos?
<ov. am. 3.11a.23>	Quid iuvenum tacitos inter convivia nutus
<ov. am. 3.11a.24>	Verbaque conpositis dissimulata notis?
<ov. am. 3.11a.25>	Dicta erat aegra mihi --- praeceps amensque cucurri;
<ov. am. 3.11a.26>	Veni, et rivali non erat aegra meo!
<ov. am. 3.11a.27>	His et quae taceo duravi saepe ferendis;
<ov. am. 3.11a.28>	Quaere alium pro me, qui queat ista pati.
<ov. am. 3.11a.29>	Iam mea votiva puppis redimita corona
<ov. am. 3.11a.30>	Lenta tumescentes aequoris audit aquas.
<ov. am. 3.11a.31>	Desine blanditias et verba, potentia quondam,
<ov. am. 3.11a.32>	Perdere --- non ego nunc stultus, ut ante fui!

<ov. am. 3.11b.1>	Luctantur pectusque leve in contraria tendunt
<ov. am. 3.11b.2>	Hac amor hac odium, sed, puto, vincit amor.
<ov. am. 3.11b.35>	Odero, si potero; si non, invitus amabo.
<ov. am. 3.11b.36>	Nec iuga taurus amat; quae tamen odit, habet.
<ov. am. 3.11b.37>	Nequitiam fugio --- fugientem forma reducit;
<ov. am. 3.11b.38>	Aversor morum crimina --- corpus amo. 
<ov. am. 3.11b.39>	Sic ego nec sine te nec tecum vivere possum,
<ov. am. 3.11b.40>	Et videor voti nescius esse mei.
<ov. am. 3.11b.41>	Aut formosa fores minus, aut minus inproba, vellem;
<ov. am. 3.11b.42>	Non facit ad mores tam bona forma malos.
<ov. am. 3.11b.43>	Facta merent odium, facies exorat amorem --- 
<ov. am. 3.11b.44>	Me miserum, vitiis plus valet illa suis!
<ov. am. 3.11b.45>	Parce, per o lecti socialia iura, per omnis
<ov. am. 3.11b.46>	Qui dant fallendos se tibi saepe deos,
<ov. am. 3.11b.47>	Perque tuam faciem, magni mihi numinis instar,
<ov. am. 3.11b.48>	Perque tuos oculos, qui rapuere meos!
<ov. am. 3.11b.49>	Quidquid eris, mea semper eris; tu selige tantum,
<ov. am. 3.11b.50>	Me quoque velle velis, anne coactus amem!
<ov. am. 3.11b.51>	Lintea dem potius ventisque ferentibus utar,
<ov. am. 3.11b.52>	Ut, quam, si nolim, cogar amare, velim.

<ov. am. 3.12.1>	Quis fuit ille dies, quo tristia semper amanti
<ov. am. 3.12.2>	Omina non albae concinuistis aves?
<ov. am. 3.12.3>	Quodve putem sidus nostris occurrere fatis,
<ov. am. 3.12.4>	Quosve deos in me bella movere querar?
<ov. am. 3.12.5>	Quae modo dicta mea est, quam coepi solus amare,
<ov. am. 3.12.6>	Cum multis vereor ne sit habenda mihi.
<ov. am. 3.12.7>	Fallimur, an nostris innotuit illa libellis?
<ov. am. 3.12.8>	Sic erit --- ingenio prostitit illa meo.
<ov. am. 3.12.9>	Et merito! quid enim formae praeconia feci?
<ov. am. 3.12.10>	Vendibilis culpa facta puella mea est. 
<ov. am. 3.12.11>	Me lenone placet, duce me perductus amator,
<ov. am. 3.12.12>	Ianua per nostras est adaperta manus.
<ov. am. 3.12.13>	An prosint, dubium, nocuerunt carmina semper;
<ov. am. 3.12.14>	Invidiae nostris illa fuere bonis.
<ov. am. 3.12.15>	Cum Thebae, cum Troia foret, cum Caesaris acta,
<ov. am. 3.12.16>	Ingenium movit sola Corinna meum.
<ov. am. 3.12.17>	Aversis utinam tetigissem carmina Musis,
<ov. am. 3.12.18>	Phoebus et inceptum destituisset opus!
<ov. am. 3.12.19>	Nec tamen ut testes mos est audire poetas;
<ov. am. 3.12.20>	Malueram verbis pondus abesse meis.
<ov. am. 3.12.21>	Per nos Scylla patri caros furata capillos
<ov. am. 3.12.22>	Pube premit rabidos inguinibusque canes;
<ov. am. 3.12.23>	Nos pedibus pinnas dedimus, nos crinibus angues;
<ov. am. 3.12.24>	Victor Abantiades alite fertur equo.
<ov. am. 3.12.25>	Idem per spatium Tityon porreximus ingens,
<ov. am. 3.12.26>	Et tria vipereo fecimus ora cani;
<ov. am. 3.12.27>	Fecimus Enceladon iaculantem mille lacertis,
<ov. am. 3.12.28>	Ambiguae captos virginis ore viros.
<ov. am. 3.12.29>	Aeolios Ithacis inclusimus utribus Euros;
<ov. am. 3.12.30>	Proditor in medio Tantalus amne sitit.
<ov. am. 3.12.31>	De Niobe silicem, de virgine fecimus ursam.
<ov. am. 3.12.32>	Concinit Odrysium Cecropis ales Ityn;
<ov. am. 3.12.33>	Iuppiter aut in aves aut se transformat in aurum
<ov. am. 3.12.34>	Aut secat inposita virgine taurus aquas.
<ov. am. 3.12.35>	Protea quid referam Thebanaque semina, dentes;
<ov. am. 3.12.36>	Qui vomerent flammas ore, fuisse boves; 
<ov. am. 3.12.37>	Flere genis electra tuas, Auriga, sorores;
<ov. am. 3.12.38>	Quaeque rates fuerint, nunc maris esse deas;
<ov. am. 3.12.39>	Aversumque diem mensis furialibus Atrei,
<ov. am. 3.12.40>	Duraque percussam saxa secuta lyram?
<ov. am. 3.12.41>	Exit in inmensum fecunda licentia vatum,
<ov. am. 3.12.42>	Obligat historica nec sua verba fide.
<ov. am. 3.12.43>	Et mea debuerat falso laudata videri
<ov. am. 3.12.44>	Femina; credulitas nunc mihi vestra nocet.

<ov. am. 3.13.1>	Cum mihi pomiferis coniunx foret orta Faliscis,
<ov. am. 3.13.2>	Moenia contigimus victa, Camille, tibi.
<ov. am. 3.13.3>	Casta sacerdotes Iunoni festa parabant
<ov. am. 3.13.4>	Et celebres ludos indigenamque bovem;
<ov. am. 3.13.5>	Grande morae pretium ritus cognoscere, quamvis
<ov. am. 3.13.6>	Difficilis clivis huc via praebet iter.
<ov. am. 3.13.7>	Stat vetus et densa praenubilus arbore lucus;
<ov. am. 3.13.8>	Adspice --- concedas numen inesse loco.
<ov. am. 3.13.9>	Accipit ara preces votivaque tura piorum --- 
<ov. am. 3.13.10>	Ara per antiquas facta sine arte manus.
<ov. am. 3.13.11>	Hinc, ubi praesonuit sollemni tibia cantu,
<ov. am. 3.13.12>	It per velatas annua pompa vias;
<ov. am. 3.13.13>	Ducuntur niveae populo plaudente iuvencae,
<ov. am. 3.13.14>	Quas aluit campis herba Falisca suis,
<ov. am. 3.13.15>	Et vituli nondum metuenda fronte minaces,
<ov. am. 3.13.16>	Et minor ex humili victima porcus hara, 
<ov. am. 3.13.17>	Duxque gregis cornu per tempora dura recurvo.
<ov. am. 3.13.18>	Invisa est dominae sola capella deae;
<ov. am. 3.13.19>	Illius indicio silvis inventa sub altis
<ov. am. 3.13.20>	Dicitur inceptam destituisse fugam.
<ov. am. 3.13.21>	Nunc quoque per pueros iaculis incessitur index
<ov. am. 3.13.22>	Et pretium auctori vulneris ipsa datur.
<ov. am. 3.13.23>	Qua ventura dea est, iuvenes timidaeque puellae
<ov. am. 3.13.24>	Praeverrunt latas veste iacente vias.
<ov. am. 3.13.25>	Virginei crines auro gemmaque premuntur,
<ov. am. 3.13.26>	Et tegit auratos palla superba pedes;
<ov. am. 3.13.27>	More patrum Graio velatae vestibus albis
<ov. am. 3.13.28>	Tradita supposito vertice sacra ferunt.
<ov. am. 3.13.29>	Ora favent populi tum cum venit aurea pompa,
<ov. am. 3.13.30>	Ipsa sacerdotes subsequiturque suas.
<ov. am. 3.13.31>	Argiva est pompae facies; Agamemnone caeso
<ov. am. 3.13.32>	Et scelus et patrias fugit Halaesus opes
<ov. am. 3.13.33>	Iamque pererratis profugus terraque fretoque
<ov. am. 3.13.34>	Moenia felici condidit alta manu.
<ov. am. 3.13.35>	Ille suos docuit Iunonia sacra Faliscos.
<ov. am. 3.13.36>	Sint mihi, sint populo semper amica suo!

<ov. am. 3.14.1>	Non ego, ne pecces, cum sis formosa, recuso,
<ov. am. 3.14.2>	Sed ne sit misero scire necesse mihi;
<ov. am. 3.14.3>	Nec te nostra iubet fieri censura pudicam,
<ov. am. 3.14.4>	Sed tamen, ut temptes dissimulare, rogat. 
<ov. am. 3.14.5>	Non peccat, quaecumque potest peccasse negare,
<ov. am. 3.14.6>	Solaque famosam culpa professa facit.
<ov. am. 3.14.7>	Quis furor est, quae nocte latent, in luce fateri,
<ov. am. 3.14.8>	Et quae clam facias facta referre palam?
<ov. am. 3.14.9>	Ignoto meretrix corpus iunctura Quiriti
<ov. am. 3.14.10>	Opposita populum summovet ante sera;
<ov. am. 3.14.11>	Tu tua prostitues famae peccata sinistrae
<ov. am. 3.14.12>	Commissi perages indiciumque tui?
<ov. am. 3.14.13>	Sit tibi mens melior, saltemve imitare pudicas,
<ov. am. 3.14.14>	Teque probam, quamvis non eris, esse putem.
<ov. am. 3.14.15>	Quae facis, haec facito; tantum fecisse negato,
<ov. am. 3.14.16>	Nec pudeat coram verba modesta loqui!
<ov. am. 3.14.17>	Est qui nequitiam locus exigat; omnibus illum
<ov. am. 3.14.18>	Deliciis inple, stet procul inde pudor!
<ov. am. 3.14.19>	Hinc simul exieris, lascivia protinus omnis
<ov. am. 3.14.20>	Absit, et in lecto crimina pone tuo.
<ov. am. 3.14.21>	Illic nec tunicam tibi sit posuisse pudori
<ov. am. 3.14.22>	Nec femori inpositum sustinuisse femur;
<ov. am. 3.14.23>	Illic purpureis condatur lingua labellis,
<ov. am. 3.14.24>	Inque modos Venerem mille figuret amor;
<ov. am. 3.14.25>	Illic nec voces nec verba iuvantia cessent,
<ov. am. 3.14.26>	Spondaque lasciva mobilitate tremat!
<ov. am. 3.14.27>	Indue cum tunicis metuentem crimina vultum,
<ov. am. 3.14.28>	Et pudor obscenum diffiteatur opus;
<ov. am. 3.14.29>	Da populo, da verba mihi; sine nescius errem,
<ov. am. 3.14.30>	Et liceat stulta credulitate frui!
<ov. am. 3.14.31>	Cur totiens video mitti recipique tabellas?
<ov. am. 3.14.32>	Cur pressus prior est interiorque torus?
<ov. am. 3.14.33>	Cur plus quam somno turbatos esse capillos
<ov. am. 3.14.34>	Collaque conspicio dentis habere notam? 
<ov. am. 3.14.35>	Tantum non oculos crimen deducis ad ipsos;
<ov. am. 3.14.36>	Si dubitas famae parcere, parce mihi!
<ov. am. 3.14.37>	Mens abit et morior quotiens peccasse fateris,
<ov. am. 3.14.38>	Perque meos artus frigida gutta fluit.
<ov. am. 3.14.39>	Tunc amo, tunc odi frustra quod amare necesse est;
<ov. am. 3.14.40>	Tunc ego, sed tecum, mortuus esse velim!
<ov. am. 3.14.41>	Nil equidem inquiram, nec quae celare parabis
<ov. am. 3.14.42>	Insequar, et falli muneris instar erit.
<ov. am. 3.14.43>	Si tamen in media deprensa tenebere culpa,
<ov. am. 3.14.44>	Et fuerint oculis probra videnda meis,
<ov. am. 3.14.45>	Quae bene visa mihi fuerint, bene visa negato --- 
<ov. am. 3.14.46>	Concedent verbis lumina nostra tuis.
<ov. am. 3.14.47>	Prona tibi vinci cupientem vincere palma est,
<ov. am. 3.14.48>	Sit modo 'non feci!' dicere lingua memor.
<ov. am. 3.14.49>	Cum tibi contingat verbis superare duobus,
<ov. am. 3.14.50>	Etsi non causa, iudice vince tuo!

<ov. am. 3.15.1>	Quaere novum vatem, tenerorum mater Amorum!
<ov. am. 3.15.2>	Raditur hic elegis ultima meta meis;
<ov. am. 3.15.3>	Quos ego conposui, Paeligni ruris alumnus --- 
<ov. am. 3.15.4>	Nec me deliciae dedecuere meae --- 
<ov. am. 3.15.5>	Siquid id est, usque a proavis vetus ordinis heres,
<ov. am. 3.15.6>	Non modo militiae turbine factus eques.
<ov. am. 3.15.7>	Mantua Vergilio, gaudet Verona Catullo;
<ov. am. 3.15.8>	Paelignae dicar gloria gentis ego, 
<ov. am. 3.15.9>	Quam sua libertas ad honesta coegerat arma,
<ov. am. 3.15.10>	Cum timuit socias anxia Roma manus.
<ov. am. 3.15.11>	Atque aliquis spectans hospes Sulmonis aquosi
<ov. am. 3.15.12>	Moenia, quae campi iugera pauca tenent,
<ov. am. 3.15.13>	'Quae tantum' dicat 'potuistis ferre poetam,
<ov. am. 3.15.14>	Quantulacumque estis, vos ego magna voco.'
<ov. am. 3.15.15>	Culte puer puerique parens Amathusia culti.
<ov. am. 3.15.16>	Aurea de campo vellite signa meo!
<ov. am. 3.15.17>	Corniger increpuit thyrso graviore Lyaeus:
<ov. am. 3.15.18>	Pulsanda est magnis area maior equis.
<ov. am. 3.15.19>	Inbelles elegi, genialis Musa, valete,
<ov. am. 3.15.20>	Post mea mansurum fata superstes opus! 


