<pl. men.  1>	 Salutem primum iam a principio propitiam
<pl. men.  2>	 mihi atque vobis, spectatores, nuntio.
<pl. men.  3>	 apporto vobis Plautum, lingua non manu,
<pl. men.  4>	 quaeso ut benignis accipiatis auribus.
<pl. men.  5>	 nunc argumentum accipite atque animum advortite;
<pl. men.  6>	 quam potero in verba conferam paucissuma.
<pl. men.  7>	 atque hoc poetae faciunt in comoediis:
<pl. men.  8>	 omnis res gestas esse Athenis autumant,
<pl. men.  9>	 quo illud vobis graecum videatur magis;
<pl. men.  10>	 ego nusquam dicam nisi ubi factum dicitur.
<pl. men.  11>	 atque adeo hoc argumentum graecissat, tamen
<pl. men.  12>	 non atticissat, verum sicilicissitat.
<pl. men.  13>	 huic argumento antelogium hoc fuit;
<pl. men.  14>	 nunc argumentum vobis demensum dabo,
<pl. men.  15>	 non modio, neque trimodio, verum ipso horreo:
<pl. men.  16>	 tantum ad narrandum argumentum adest benignitas.
<pl. men.  17>	 mercator quidam fuit Syracusis senex,
<pl. men.  18>	 ei sunt nati filii gemini duo,
<pl. men.  19>	 ita forma simili pueri, ut mater sua
<pl. men.  20>	 non internosse posset quae mammam dabat,
<pl. men.  21>	 neque adeo mater ipsa quae illos pepererat,
<pl. men.  22>	 ut quidem ille dixit mihi, qui pueros viderat:
<pl. men.  23>	 ego illos non vidi, ne quis vostrum censeat.
<pl. men.  24>	 postquam iam pueri septuennes sunt, pater
<pl. men.  25>	 oneravit navem magnam multis mercibus;
<pl. men.  26>	 imponit geminum alterum in navem pater,
<pl. men.  27>	 Tarentum avexit secum ad mercatum simul,
<pl. men.  28>	 illum reliquit alterum apud matrem domi.
<pl. men.  29>	 Tarenti ludi forte erant, cum illuc venit.
<pl. men.  30>	 mortales multi, ut ad ludos, convenerant:
<pl. men.  31>	 puer aberravit inter homines a patre.
<pl. men.  32>	 Epidamniensis quidam ibi mercator fuit,
<pl. men.  33>	 is puerum tollit avehitque Epidamnium.
<pl. men.  34>	 pater eius autem postquam puerum perdidit,
<pl. men.  35>	 animum despondit, eaque is aegritudine
<pl. men.  36>	 paucis diebus post Tarenti emortuost.
<pl. men.  37>	 postquam Syracusas de ea re rediit nuntius
<pl. men.  38>	 ad avom puerorum, puerum surruptum alterum
<pl. men.  39>	 patremque pueri Tarenti esse emortuom,
<pl. men.  40>	 immutat nomen avos huic gemino alteri;
<pl. men.  41>	 ita illum dilexit, qui subruptust, alterum:
<pl. men.  42>	 illius nomen indit illi qui domi est,
<pl. men.  43>	 Menaechmo, idem quod alteri nomen fuit;
<pl. men.  44>	 et ipsus eodem est avos vocatus nomine
<pl. men.  45>	 (propterea illius nomen memini facilius,
<pl. men.  46>	 quia illum clamore vidi flagitarier).
<pl. men.  47>	 ne mox erretis, iam nunc praedico prius:
<pl. men.  48>	 idem est ambobus nomen geminis fratribus.
<pl. men.  49>	 nunc in Epidamnum pedibus redeundum est mihi,
<pl. men.  50>	 ut hanc rem vobis examussim disputem.
<pl. men.  51>	 si quis quid vestrum Epidamnum curari sibi
<pl. men.  52>	 velit, audacter imperato et dicito,
<pl. men.  53>	 sed ita ut det unde curari id possit sibi.
<pl. men.  54>	 nam nisi qui argentum dederit, nugas egerit;
<pl. men.  55>	 qui dederit, magis maiores nugas egerit.
<pl. men.  56>	 verum illuc redeo unde abii, atque uno asto in loco.
<pl. men.  57>	 Epidamniensis ille, quem dudum dixeram,
<pl. men.  58>	 geminum illum puerum qui surrupuit alterum,
<pl. men.  59>	 ei liberorum, nisi divitiae, nil erat:
<pl. men.  60>	 adoptat illum puerum surrupticium
<pl. men.  61>	 sibi filium eique uxorem dotatam dedit,
<pl. men.  62>	 eumque heredem fecit, quom ipse obiit diem.
<pl. men.  63>	 nam rus ut ibat forte, ut multum pluerat,
<pl. men.  64>	 ingressus fluvium rapidum ab urbe haud longule,
<pl. men.  65>	 rapidus raptori pueri subduxit pedes
<pl. men.  66>	 abstraxitque hominem in maximam malam crucem.
<pl. men.  67>	 illi divitiae evenerunt maximae.
<pl. men.  68>	 is illic habitat geminus surrupticius.
<pl. men.  69>	 nunc ille geminus, qui Syracusis habet,
<pl. men.  70>	 hodie in Epidamnum veniet cum servo suo
<pl. men.  71>	 hunc quaeritatum geminum germanum suom.
<pl. men.  72>	 haec urbs Epidamnus est, dum haec agitur fabula:
<pl. men.  73>	 quando alia agetur, aliud fiet oppidum;
<pl. men.  74>	 sicut familiae quoque solent mutarier:
<pl. men.  75>	 modo ni caditat leno, modo adulescens, modo senex,
<pl. men.  76>	 pauper, mendicus, rex, parasitus, hariolus
<pl. men.  76a>	 * * *
<pl. men.  77>	 Iuventus nomen fecit Peniculo mihi,
<pl. men.  78>	 ideo quia mensam, quando edo, detergeo.
<pl. men.  79>	 homines captivos qui catenis vinciunt
<pl. men.  80>	 et qui fugitivis servis indunt compedes,
<pl. men.  81>	 nimis stulte faciunt mea quidem sententia.
<pl. men.  82>	 nam homini misero si ad malum accedit malum,
<pl. men.  83>	 maior lubido est fugere et facere nequiter.
<pl. men.  84>	 nam se ex catenis eximunt aliquo modo.
<pl. men.  85>	 tum compediti anum lima praeterunt
<pl. men.  86>	 aut lapide excutiunt clavom. nugae sunt eae.
<pl. men.  87>	 quem tu adservare recte, ne aufugiat, voles,
<pl. men.  88>	 esca atque potione vinciri decet.
<pl. men.  89>	 apud mensam plenam homini rostrum deliges;
<pl. men.  90>	 dum tu illi quod edit et quod potet praebeas,
<pl. men.  91>	 suo arbitratu adfatim cottidie,
<pl. men.  92>	 numquam edepol fugiet, tam etsi capital fecerit,
<pl. men.  93>	 facile adservabis, dum eo vinclo vincies.
<pl. men.  94>	 ita istaec nimis lenta vincla sunt escaria:
<pl. men.  95>	 quam magis extendas, tanto adstringunt artius.
<pl. men.  96>	 nam ego ad Menaechmum hunc eo, quo iam diu
<pl. men.  97>	 sum iudicatus; ultro eo ut me vinciat.
<pl. men.  98>	 nam illic homo homines non alit, verum educat,
<pl. men.  99>	 recreatque: nullus melius medicinam facit.
<pl. men.  100>	 ita est adulescens; ipsus escae maxumae
<pl. men.  101>	 cerialis cenas dat, ita mensas exstruit,
<pl. men.  102>	 tantas struices concinnat patinarias:
<pl. men.  103>	 standumst in lecto, si quid de summo petas.
<pl. men.  104>	 sed mi intervallum iam hos dies multos fuit:
<pl. men.  105>	 domi domitus sum usque cum caris meis.
<pl. men.  106>	 nam neque edo neque emo nisi quod est carissumum.
<pl. men.  107>	 id quoque iam, cari qui instruontur deserunt.
<pl. men.  108>	 nunc ad eum inviso. sed aperitur ostium.
<pl. men.  109>	 Menaechmum eccum ipsum video, progreditur foras.
<pl. men.  110>	 Ni mala, ni stulta sies, ni indomita imposque animi,
<pl. men.  111>	 quod viro esse odio videas, tute tibi odio habeas.
<pl. men.  112>	 praeterhac si mihi tale post hunc diem
<pl. men.  113>	 faxis, faxo foris vidua visas patrem.
<pl. men.  114>	 nam quotiens foras ire volo, me retines, revocas, rogitas,
<pl. men.  115>	 quo ego eam, quam rem agam, quid negoti geram,
<pl. men.  116>	 quid petam, quid feram, quid foris egerim.
<pl. men.  117>	 portitorem domum duxi, ita omnem mihi
<pl. men.  118>	 rem necesse eloqui est, quidquid egi atque ago.
<pl. men.  119>	 nimium ego te habui delicatam; nunc adeo ut facturus dicam.
<pl. men.  120>	 quando ego tibi ancillas, penum,
<pl. men.  121>	 lanam, aurum, vestem, purpuram
<pl. men.  121>	 bene praebeo nec quicquam eges,
<pl. men.  122>	 malo cavebis si sapis,
<pl. men.  122>	 virum observare desines.
<pl. men.  123>	 atque adeo, ne me nequiquam serves, ob eam industriam
<pl. men.  124>	 hodie ducam scortum ad cenam atque aliquo condicam foras.
<pl. men.  125>	 Illic homo se uxori simulat male loqui, loquitur mihi;
<pl. men.  126>	 nam si foris cenat, profecto me, haud uxorem, ulciscitur.
<pl. men.  127>	 Euax, iurgio hercle tandem uxorem abegi ab ianua.
<pl. men.  128>	 ubi sunt amatores mariti? dona quid cessant mihi
<pl. men.  129>	 conferre omnes congratulantes, quia pugnavi fortiter?
<pl. men.  130>	 hanc modo uxori intus pallam surrupui, ad scortum fero.
<pl. men.  131>	 sic hoc decet, dari facete verba custodi catae.
<pl. men.  132>	 hoc facinus pulchrumst, hoc probumst, hoc lepidumst, hoc factumst fabre:
<pl. men.  133>	 meo malo a mala abstuli hoc, ad damnum deferetur.
<pl. men.  134>	 avorti praedam ab hostibus nostrum salute socium.
<pl. men.  135>	 Heus adulescens, ecqua in istac pars inest praeda mihi?
<pl. men.  136>	 Perii, in insidias deveni. Immo in praesidium, ne time.
<pl. men.  137>	 Quis homo est? Ego sum. O mea Commoditas, o mea Opportunitas,
<pl. men.  138>	 salve. Salve. Quid agis? Teneo dextera genium meum.
<pl. men.  139>	 Non potuisti magis per tempus mi advenire quam advenis.
<pl. men.  140>	 Ita ego soleo: commoditatis omnis articulos scio.
<pl. men.  141>	 Vin tu facinus luculentum inspicere? Quis id coxit coquos?
<pl. men.  142>	 iam sciam, si quid titubatumst, ubi reliquias videro.
<pl. men.  143>	 Dic mi, enumquam tu vidisti tabulam pictam in pariete,
<pl. men.  144>	 ubi aquila Catameitum raperet aut ubi Venus Adoneum?
<pl. men.  145>	 Saepe. sed quid istae picturae ad me attinent? Age me aspice.
<pl. men.  146>	 ecquid adsimulo similiter? Quis istest ornatus tuos?
<pl. men.  147>	 Dic hominem lepidissimum esse me. Vbi essuri sumus?
<pl. men.  148>	 Dic modo hoc quod ego te iubeo. Dico: homo lepidissime.
<pl. men.  149>	 Ecquid audes de tuo istuc addere? Atque hilarissime.
<pl. men.  150>	 Perge porro. Non pergo hercle, nisi scio qua gratia.
<pl. men.  151>	 litigium tibi est cum uxore, eo mi abs te caveo cautius.
<pl. men.  152>	 Clam uxoremst ubi pulchre habeamus atque hunc comburamus diem.
<pl. men.  153>	 Age sane igitur, quando aequom oras, quam mox incendo rogum?
<pl. men.  154-155>	 dies quidem iam ad umbilicum est dimidiatus mortuos.
<pl. men.  156>	 Te morare, mihi quom obloquere. Oculum ecfodito per solum
<pl. men.  157>	 mihi, Menaechme, si ullum verbum faxo nisi quod iusseris.
<pl. men.  158>	 Concede huc a foribus. Fiat. Etiam concede huc. Licet.
<pl. men.  159>	 Etiam nunc concede audacter ab leonino cavo.
<pl. men.  160>	 Eu edepol ne tu, ut ego opinor, esses agitator probus.
<pl. men.  161>	 Quidum? Ne te uxor sequatur, respectas identidem.
<pl. men.  162>	 Sed quid ais? Egone? id enim quod tu vis, id aio atque id nego.
<pl. men.  163>	 Ecquid tu de odore possis, si quid forte olfeceris,
<pl. men.  164>	 facere coniecturam?
<pl. men.  165>	 captum sit collegium.
<pl. men.  166>	 Agedum odorare hanc quam ego habeo pallam. quid olet? apstines?
<pl. men.  167>	 Summum olfactare oportet vestimentum muliebre,
<pl. men.  168>	 nam ex istoc loco spurcatur nasum odore inlucido.
<pl. men.  169>	 Olfacta igitur hinc, Penicule. lepide ut fastidis. Decet.
<pl. men.  170>	 Quid igitur? quid olet? responde. Furtum, scortum, prandium.
<pl. men.  171>	 tibi fuant
<pl. men.  172>	 elocutus, nam
<pl. men.  173>	 nunc ad amicam deferetur hanc meretricem Erotium.
<pl. men.  174>	 mihi, tibi atque illi iubebo iam adparari prandium. Eu.
<pl. men.  175>	 Inde usque ad diurnam stellam crastinam potabimus. Eu,
<pl. men.  176>	 expedite . iam fores ferio? Feri.
<pl. men.  177>	 vel mane etiam. Mille passum cantharum.
<pl. men.  178>	 Placide pulta. Metuis, credo, ne fores Samiae sient.
<pl. men.  179-180>	 Mane, mane obsecro hercle: eapse eccam exit. oh, solem vides
<pl. men.  181>	 satin ut occaecatust prae huius corporis candoribus?
<pl. men.  182>	 Anime mi, Menaechme, salve. Quid ego? Extra numerum es mihi.
<pl. men.  183>	 Idem istuc aliis adscriptivis fieri ad legionem solet.
<pl. men.  184-185>	 Ego istic mihi hodie adparari iussi apud te proelium.
<pl. men.  186>	 Hodie id fiet. In eo uterque proelio potabimus;
<pl. men.  187>	 uter ibi melior bellator erit inventus cantharo,
<pl. men.  188>	 tuest legio adiudicato, cum utro hanc noctem sies.
<pl. men.  189>	 ut ego uxorem, mea voluptas, ubi te aspicio, odi male.
<pl. men.  190>	 Interim nequis quin eius aliquid indutus sies.
<pl. men.  191>	 quid hoc est? Induviae tuae atque uxoris exuviae, rosa.
<pl. men.  192>	 Superas facile, ut superior sis mihi quam quisquam qui impetrant.
<pl. men.  193>	 Meretrix tantisper blanditur, dum illud quod rapiat videt;
<pl. men.  194-195>	 nam si amabas, iam oportebat nasum abreptum mordicus.
<pl. men.  196>	 Sustine hoc, Penicule: exuvias facere quas vovi volo.
<pl. men.  197>	 Cedo; sed obsecro hercle, salta sic cum palla postea.
<pl. men.  198>	 Ego saltabo? sanus hercle non es. Egone an tu magis?
<pl. men.  199>	 si non saltas, exue igitur. Nimio ego hanc periculo
<pl. men.  200>	 surrupui hodie. meo quidem animo ab Hippolyta subcingulum
<pl. men.  201>	 Hercules haud aeque magno umquam abstulit periculo.
<pl. men.  202>	 cape tibi hanc, quando una vivis meis morigera moribus.
<pl. men.  203>	 Hoc animo decet animatos esse amatores probos.
<pl. men.  204>	 Qui quidem ad mendicitatem se properent detrudere.
<pl. men.  205>	 Quattuor minis ego emi istanc anno uxori meae.
<pl. men.  206>	 Quattuor minae perierunt plane, ut ratio redditur.
<pl. men.  207>	 Scin quid volo ego te accurare? Scio, curabo quae voles.
<pl. men.  208>	 Iube igitur tribus nobis apud te prandium accurarier
<pl. men.  209>	 atque aliquid scitamentorum de foro opsonarier,
<pl. men.  210>	 glandionidam suillam, laridum pernonidam,
<pl. men.  211>	 aut sincipitamenta porcina aut aliquid ad eum modum,
<pl. men.  212>	 madida quae mi adposita in mensa miluinam suggerant;
<pl. men.  213>	 atque actutum. Licet ecastor. Nos prodimus ad forum.
<pl. men.  214>	 iam hic nos erimus: dum coquetur, interim potabimus.
<pl. men.  215>	 Quando vis veni, parata res erit. Propera modo.
<pl. men.  216>	 sequere tu.--- Ego hercle vero te et servabo et te sequar,
<pl. men.  217>	 neque hodie ut te perdam, meream deorum divitias mihi.---
<pl. men.  218>	 Evocate intus Culindrum mihi coquom actutum foras.
<pl. men.  219>	 sportulam cape atque argentum. eccos tris nummos habes.
<pl. men.  220>	 Habeo. Abi atque obsonium adfer; tribus vide quod sit satis:
<pl. men.  221>	 neque defiat neque supersit. Cuius modi hi homines erunt?
<pl. men.  222>	 Ego et Menaechmus et parasitus eius. Iam isti sunt decem;
<pl. men.  223>	 nam parasitus octo hominum munus facile fungitur.
<pl. men.  224>	 Elocuta sum convivas, ceterum cura. Licet.
<pl. men.  225>	 cocta sunt, iube ire accubitum. Redi cito. Iam ego hic ero.---
<pl. men.  226>	 Voluptas nullast navitis, Messenio,
<pl. men.  227>	 maior meo animo, quam quom ex alto procul
<pl. men.  228>	 terram conspiciunt. Maior, non dicam dolo,
<pl. men.  229>	 [quam] si adveniens terram videas quae fuerit tua.
<pl. men.  230>	 sed quaeso, quam ob rem nunc Epidamnum venimus?
<pl. men.  231>	 an quasi mare omnis circumimus insulas?
<pl. men.  232>	 Fratrem quaesitum geminum germanum meum.
<pl. men.  233>	 Nam quid modi futurum est illum quaerere?
<pl. men.  234>	 hic annus sextust postquam ei rei operam damus.
<pl. men.  235>	 Histros, Hispanos, Massiliensis, Hilurios,
<pl. men.  236>	 mare superum omne Graeciamque exoticam
<pl. men.  237>	 orasque Italicas omnis, qua adgreditur mare,
<pl. men.  238>	 sumus circumvecti. si acum, credo, quaereres,
<pl. men.  239>	 acum invenisses, si appareret, iam diu.
<pl. men.  240>	 hominem inter vivos quaeritamus mortuom;
<pl. men.  241>	 nam invenissemus iam diu, si viveret.
<pl. men.  242>	 Ergo istuc quaero certum qui faciat mihi,
<pl. men.  243>	 qui sese dicat scire eum esse emortuom:
<pl. men.  244>	 operam praeterea numquam sumam quaerere.
<pl. men.  245>	 verum aliter vivos numquam desistam exsequi.
<pl. men.  246>	 ego illum scio quam cordi sit carus meo.
<pl. men.  247>	 In scirpo nodum quaeris. quin nos hinc domum
<pl. men.  248>	 redimus, nisi si historiam scripturi sumus?
<pl. men.  249>	 Dictum facessas, datum edis, caveas malo.
<pl. men.  250>	 molestus ne sis, non tuo hoc fiet modo. Em
<pl. men.  251>	 illoc enim verbo esse me servom scio.
<pl. men.  252>	 non potuit paucis plura plane proloqui.
<pl. men.  253>	 verum tamen nequeo contineri quin loquar.
<pl. men.  254>	 audin, Menaechme? quom inspicio marsuppium,
<pl. men.  255>	 viaticati hercle admodum aestive sumus.
<pl. men.  256>	 ne tu hercle, opinor, nisi domum revorteris,
<pl. men.  257>	 ubi nihil habebis, geminum dum quaeres, gemes.
<pl. men.  258>	 nam ita est haec hominum natio: in Epidamnieis
<pl. men.  259>	 voluptarii atque potatores maxumi;
<pl. men.  260>	 tum sycophantae et palpatores plurumi
<pl. men.  261>	 in urbe hac habitant; tum meretrices mulieres
<pl. men.  262>	 nusquam perhibentur blandiores gentium.
<pl. men.  263>	 propterea huic urbi nomen Epidamno inditumst,
<pl. men.  264>	 quia nemo ferme huc sine damno devortitur.
<pl. men.  265>	 Ego istuc cavebo. cedo dum huc mihi marsuppium.
<pl. men.  266>	 Quid eo vis? Iam aps te metuo de verbis tuis.
<pl. men.  267>	 Quid metuis? Ne mihi damnum in Epidamno duis.
<pl. men.  268>	 tu magnus amator mulierum es, Messenio,
<pl. men.  269>	 ego autem homo iracundus, animi perditi;
<pl. men.  270>	 id utrumque, argentum quando habebo, cavero,
<pl. men.  271>	 ne tu delinquas neve ego irascar tibi.
<pl. men.  272>	 Cape atque serva. me lubente feceris.
<pl. men.  273>	 Bene opsonavi atque ex mea sententia,
<pl. men.  274>	 bonum anteponam prandium pransoribus.
<pl. men.  275>	 sed eccum Menaechmum video. vae tergo meo,
<pl. men.  276>	 prius iam convivae ambulant ante ostium,
<pl. men.  277>	 quam ego opsonatu redeo. adibo atque alloquar.
<pl. men.  278>	 Menaechme, salve. Di te amabunt quisquis es.
<pl. men.  279>	 Quisquis * quis ego sim?
<pl. men.  280>	 Non hercle vero. Vbi convivae ceteri?
<pl. men.  281>	 Quos tu convivas quaeris? Parasitum tuom.
<pl. men.  282>	 Meum parasitum? certe hic insanust homo.
<pl. men.  283>	 Dixin tibi esse hic sycophantas plurumos?
<pl. men.  284>	 * * *
<pl. men.  285>	 Quem tu parasitum quaeris, adulescens, meum?
<pl. men.  286>	 Peniculum eccum in vidulo salvom fero.
<pl. men.  287>	 Menaechme, numero huc advenis ad prandium.
<pl. men.  288>	 nunc opsonatu redeo. Responde mihi,
<pl. men.  289>	 adulescens: quibus hic pretiis porci veneunt
<pl. men.  290>	 sacres sinceri? Nummis. Nummum a me accipe:
<pl. men.  291>	 iube te piari de mea pecunia.
<pl. men.  292>	 nam equidem insanum esse te certo scio,
<pl. men.  293>	 qui mihi homini ignoto, quisquis es.
<pl. men.  294>	 Cylindrus ego sum: non nosti nomen meum?
<pl. men.  295>	 Si tu Cylindrus seu Coriendrus, perieris.
<pl. men.  296>	 ego te non novi, neque novisse adeo volo.
<pl. men.  297>	 Est tibi Menaechmo nomen, tantum quod sciam.
<pl. men.  298>	 Pro sano loqueris quom me appellas nomine.
<pl. men.  299>	 sed ubi novisti me? Vbi ego te noverim,
<pl. men.  300>	 qui amicam habes eram meam hanc Erotium?
<pl. men.  301>	 Neque hercle ego habeo, neque te quis homo sis scio.
<pl. men.  302>	 Non scis quis ego sim, qui tibi saepissime
<pl. men.  303>	 cyathisso apud nos, quando potas? Ei mihi,
<pl. men.  304>	 quom nihil est qui illi homini diminuam caput.
<pl. men.  305>	 Tun cyathissare mihi soles, qui ante hunc diem
<pl. men.  306>	 Epidamnum numquam vidi neque veni? Negas?
<pl. men.  307>	 Nego hercle vero. Non tu in illisce aedibus
<pl. men.  308>	 habitas? Di illos homines, qui illic habitant, perduint.
<pl. men.  309>	 Insanit hic quidem, qui ipse male dicit sibi.
<pl. men.  310>	 audin, Menaechme? Quid vis? Si me consulas,
<pl. men.  311>	 nummum illum quem mihi dudum dare---
<pl. men.  312>	 nam tu quidem hercle certo non satis,
<pl. men.  313>	 Menaechme, qui nunc ipsus male dicas tibi---
<pl. men.  314-315>	 iubeas, si sapias, porculum adferri tibi.
<pl. men.  316>	 Eu hercle hominem multum, et odiosum mihi.
<pl. men.  317>	 Solet iocari saepe mecum illoc modo.
<pl. men.  318>	 quam vis ridiculus est, ubi uxor non adest.
<pl. men.  319>	 quid ais tu? Quid vis, inquam. Satin hoc quod vides
<pl. men.  320>	 tribus vobis opsonatumst, an opsono amplius,
<pl. men.  321>	 tibi et parasito et mulieri? Quas [tu] mulieres,
<pl. men.  322>	 quos tu parasitos loquere? Quod te urget scelus,
<pl. men.  323>	 qui huic sis molestus? Quid tibi mecum est rei?
<pl. men.  324>	 ego te non novi: cum hoc quem novi fabulor.
<pl. men.  325>	 Non edepol tu homo sanus es, certo scio.
<pl. men.  326>	 Iam ergo haec madebunt faxo, nil morabitur.
<pl. men.  327>	 proin tu ne quo abeas longius ab aedibus.
<pl. men.  328>	 numquid vis? Vt eas maximam malam crucem.
<pl. men.  329>	 Ire hercle meliust te interim atque accumbere,
<pl. men.  330>	 dum ego haec appono ad Volcani violentiam.
<pl. men.  331>	 ibo intro et dicam te hic adstare Erotio,
<pl. men.  332>	 ut te hinc abducat potius quam hic adstes foris.---
<pl. men.  333>	 Iamne abiit illic? edepol haud mendacia
<pl. men.  334>	 tua verba experior esse. Observato modo:
<pl. men.  335>	 nam istic meretricem credo habitare mulierem,
<pl. men.  336>	 ut quidem ille insanus dixit, qui hinc abiit modo.
<pl. men.  337>	 Sed miror qui ille noverit nomen meum.
<pl. men.  338>	 Minime hercle mirum. morem hunc meretrices habent:
<pl. men.  339>	 ad portum mittunt servolos, ancillulas;
<pl. men.  340>	 si quae peregrina navis in portum advenit,
<pl. men.  341>	 rogitant cuiatis sit, quid ei nomen siet,
<pl. men.  342>	 postilla extemplo se applicant, agglutinant:
<pl. men.  343>	 si pellexerunt, perditum amittunt domum.
<pl. men.  344>	 nunc in istoc portu stat navis praedatoria,
<pl. men.  345>	 aps qua cavendum nobis sane censeo.
<pl. men.  346>	 Mones quidem hercle recte. Tum demum sciam
<pl. men.  347>	 recte monuisse, si tu recte caveris.
<pl. men.  348>	 Tace dum parumper, nam concrepuit ostium:
<pl. men.  349>	 videamus qui hinc egreditur. Hoc ponam interim.
<pl. men.  350>	 asservatote haec sultis, navales pedes.
<pl. men.  351>	 Sine fores sic, abi, nolo operiri.
<pl. men.  352>	 intus para, cura, vide, quod opust fiat:
<pl. men.  353>	 sternite lectos, incendite odores; munditia
<pl. men.  354-355>	 inlecebra animost amantium.
<pl. men.  356>	 amanti amoenitas malost, nobis lucrost.
<pl. men.  357>	 sed ubi ille est, quem coquos ante aedis esse ait? atque eccum video,
<pl. men.  358>	 qui mi est usui et plurimum prodest.
<pl. men.  359>	 item hinc ultro fit, ut meret, potissimus nostrae domi ut sit;
<pl. men.  360>	 nunc eum adibo, adloquar ultro.
<pl. men.  361>	 animule mi, mihi mira videntur,
<pl. men.  362>	 te hic stare foris, fores quoi pateant,
<pl. men.  363>	 magis quam domus tua domus quom haec tua sit.
<pl. men.  364>	 omne paratumst, ut iussisti
<pl. men.  365>	 atque ut voluisti, neque tibi
<pl. men.  366>	 ulla morast intus.
<pl. men.  367>	 prandium, ut iussisti, hic curatumst:
<pl. men.  368>	 ubi lubet, ire licet accubitum.
<pl. men.  369>	 Quicum haec mulier loquitur? Equidem tecum. Quid mecum tibi
<pl. men.  370>	 fuit umquam aut nunc est negoti? Quia pol te unum ex omnibus
<pl. men.  371>	 Venus me voluit magnificare, neque id haud immerito tuo.
<pl. men.  372>	 nam ecastor solus benefactis tuis me florentem facis.
<pl. men.  373>	 Certo haec mulier aut insana aut ebria est, Messenio,
<pl. men.  374>	 quae hominem ignotum compellet me tam familiariter.
<pl. men.  375>	 Dixin ego istaec hic solere fieri? folia nunc cadunt,
<pl. men.  376>	 praeut si triduom hoc hic erimus: tum arbores in te cadent.
<pl. men.  377>	 nam ita sunt hic meretrices: omnes elecebrae argentariae.
<pl. men.  378>	 sed sine me dum hanc compellare. heus mulier, tibi dico. Quid est?
<pl. men.  379>	 Vbi tu hunc hominem novisti? Ibidem ubi hic me iam diu,
<pl. men.  380>	 in Epidamno. In Epidamno? qui huc in hanc urbem pedem,
<pl. men.  381>	 nisi hodie, numquam intro tetulit? Heia, delicias facis.
<pl. men.  382>	 mi Menaechme, quin, amabo, is intro? hic tibi erit rectius.
<pl. men.  383>	 Haec quidem edepol recte appellat meo me mulier nomine.
<pl. men.  384>	 nimis miror, quid hoc sit negoti. Oboluit marsuppium
<pl. men.  385>	 huic istuc quod habes. Atque edepol tu me monuisti probe.
<pl. men.  386>	 accipe dum hoc. iam scibo, utrum haec me mage amet an marsuppium.
<pl. men.  387>	 Eamus intro, ut prandeamus. Bene vocas: tam gratiast.
<pl. men.  388>	 Cur igitur me tibi iussisti coquere dudum prandium?
<pl. men.  389>	 Egon te iussi coquere? Certo, tibi et parasito tuo.
<pl. men.  390>	 Cui, malum, parasito? certo haec mulier non sanast satis.
<pl. men.  391>	 Peniculo. Quis iste est Peniculus? qui extergentur baxeae?
<pl. men.  392>	 Scilicet qui dudum tecum venit, quom pallam mihi
<pl. men.  393>	 detulisti, quam ab uxore tua surrupuisti. Quid est?
<pl. men.  394>	 tibi pallam dedi, quam uxori meae surrupui? sanan es?
<pl. men.  395>	 certe haec mulier cantherino ritu astans somniat.
<pl. men.  396>	 Qui lubet ludibrio habere me atque ire infitias mihi
<pl. men.  397>	 facta quae sunt? Dic quid est id quod negem quod fecerim?
<pl. men.  398>	 Pallam te hodie mihi dedisse uxoris. Etiam nunc nego.
<pl. men.  399>	 ego quidem neque umquam uxorem habui neque habeo, neque huc
<pl. men.  400>	 umquam, postquam natus sum, intra portam penetravi pedem.
<pl. men.  401>	 prandi in navi, inde huc sum egressus, te conveni. Eccere,
<pl. men.  402>	 perii misera, quam tu mihi nunc navem narras? Ligneam,
<pl. men.  403>	 saepe tritam, saepe fixam, saepe excussam malleo;
<pl. men.  404>	 quasi supellex pellionis, palus palo proxumust.
<pl. men.  405>	 Iam, amabo, desiste ludos facere atque i hac mecum semul.
<pl. men.  406>	 Nescio quem, mulier, alium hominem, non me quaeritas.
<pl. men.  407>	 Non ego te novi Menaechmum, Moscho prognatum patre,
<pl. men.  408>	 qui Syracusis perhibere natus esse in Sicilia,
<pl. men.  409-410>	 ubi rex Agathocles regnator fuit et iterum Phintia,
<pl. men.  411>	 tertium Liparo, qui in morte regnum Hieroni tradidit,
<pl. men.  412>	 nunc Hiero est? Haud falsa, mulier, praedicas. Pro Iuppiter,
<pl. men.  413>	 num istaec mulier illinc venit, quae te novit tam cate?
<pl. men.  414-415>	 Hercle opinor, pernegari non potest. Ne feceris.
<pl. men.  416>	 periisti, si intrassis intra limen. Quin tu tace modo.
<pl. men.  417>	 bene res geritur. adsentabor quidquid dicet mulieri,
<pl. men.  418>	 si possum hospitium nancisci. iam dudum, mulier, tibi
<pl. men.  419-420>	 non imprudens advorsabar: hunc metuebam, ne meae
<pl. men.  421>	 uxori renuntiaret de palla et de prandio.
<pl. men.  422>	 nunc, quando vis, eamus intro. Etiam parasitum manes?
<pl. men.  423>	 Neque ego illum maneo, neque flocci facio, neque, si venerit,
<pl. men.  424>	 eum volo intromitti. Ecastor haud invita fecero.
<pl. men.  425>	 sed scin quid te amabo ut facias? Impera quid vis modo.
<pl. men.  426>	 Pallam illam, quam dudum dederas, ad phrygionem ut deferas,
<pl. men.  427>	 ut reconcinnetur atque ut opera addantur quae volo.
<pl. men.  428>	 Hercle qui tu recte dicis: eadem ignorabitur,
<pl. men.  429>	 ne uxor cognoscat te habere, si in via conspexerit.
<pl. men.  430>	 Ergo mox auferto tecum, quando abibis. Maxime.
<pl. men.  431>	 Eamus intro Iam sequar te. hunc volo etiam conloqui.
<pl. men.  432>	 eho Messenio, accede huc. Quid negoti est? sussciri.
<pl. men.  433>	 Quid eo opust? Opus est. scio ut me dices. Tanto nequior.
<pl. men.  434-435>	 Habeo praedam: tantum incepi operis. ei quantum potes,
<pl. men.  436>	 abduc istos in tabernam actutum devorsoriam.
<pl. men.  437>	 tum facito ante solem occasum ut venias advorsum mihi.
<pl. men.  438>	 Non tu istas meretrices novisti, ere. Tace, inquam *
<pl. men.  439>	 mihi dolebit, non tibi, si quid ego stulte fecero.
<pl. men.  440>	 mulier haec stulta atque inscita est; quantum perspexi modo,
<pl. men.  441>	 est hic praeda nobis.--- Perii, iamne abis? periit probe:
<pl. men.  442>	 ducit lembum dierectum navis praedatoria.
<pl. men.  443>	 sed ego inscitus qui domino me postulem moderarier:
<pl. men.  444>	 dicto me emit audientem, haud imperatorem sibi.
<pl. men.  445>	 sequimini, ut, quod imperatum est, veniam advorsum temperi.---
<pl. men.  446>	 Plus triginta annis natus sum, quom interea loci,
<pl. men.  447>	 numquam quicquam facinus feci peius neque scelestius,
<pl. men.  448>	 quam hodie, quom in contionem mediam me immersi miser.
<pl. men.  449>	 ubi ego dum hieto, Menaechmus se subterduxit mihi
<pl. men.  450>	 atque abiit ad amicam, credo, neque me voluit ducere.
<pl. men.  451>	 qui illum di omnes perduint, qui primus commentust *
<pl. men.  452>	 contionem habere, qui homines occupatos occupat.
<pl. men.  453>	 non ad eam rem otiosos homines decuit deligi,
<pl. men.  454>	 qui nisi adsint quom citentur, census capiat ilico?
<pl. men.  455>	 * * *
<pl. men.  456>	 * * *
<pl. men.  457>	 adfatim est hominum, in dies qui singulas escas edint,
<pl. men.  458>	 quibus negoti nihil est, qui essum neque vocantur neque vocant:
<pl. men.  459>	 eos oportet contioni dare operam atque comitiis.
<pl. men.  460>	 si id ita esset, non ego hodie perdidissem prandium,
<pl. men.  461>	 quoi tam credo datum voluisse quam me video vivere.
<pl. men.  462>	 ibo: etiamnum reliquiarum spes animum oblectat meum.
<pl. men.  463>	 sed quid ego video? Menaechmus cum corona exit foras.
<pl. men.  464>	 sublatum est convivium, edepol venio adversum temperi.
<pl. men.  465>	 observabo, quid agat, hominem. post adibo atque adloquar.
<pl. men.  466>	 Potine ut quiescas? ego tibi hanc hodie probe
<pl. men.  467>	 lepideque concinnatam referam temperi.
<pl. men.  468>	 non faxo eam esse dices: ita ignorabitur.
<pl. men.  469>	 Pallam ad phrygionem fert confecto prandio
<pl. men.  470>	 vinoque expoto, parasito excluso foras.
<pl. men.  471>	 non hercle is sum qui sum, ni hanc iniuriam
<pl. men.  472>	 meque ultus pulchre fuero. observa quid dabo.
<pl. men.  473>	 Pro di immortales, quoi homini umquam uno die
<pl. men.  474>	 boni dedistis plus, qui minus speraverit?
<pl. men.  475>	 prandi, potavi, scortum accubui, apstuli
<pl. men.  476>	 hanc, quoius heres numquam erit post hunc diem.
<pl. men.  477>	 Nequeo quae loquitur exaudire clanculum;
<pl. men.  478>	 satur nunc loquitur de me et de parti mea.
<pl. men.  479-480>	 Ait hanc dedisse me sibi, atque eam meae
<pl. men.  481>	 uxori surrupuisse. quoniam sentio
<pl. men.  482>	 errare, extemplo, quasi res cum ea esset mihi,
<pl. men.  483>	 coepi adsentari: mulier quidquid dixerat,
<pl. men.  484>	 idem ego dicebam. quid multis verbis opust?
<pl. men.  485>	 minore nusquam bene fui dispendio.
<pl. men.  486>	 Adibo ad hominem, nam turbare gestio.
<pl. men.  487>	 Quis hic est, qui adversus it mihi? Quid ais, homo
<pl. men.  488>	 levior quam pluma, pessime et nequissime,
<pl. men.  489>	 flagitium hominis, subdole ac minimi preti?
<pl. men.  490>	 quid de te merui, qua me causa perderes?
<pl. men.  491>	 ut surrupuisti te mihi dudum de foro!
<pl. men.  492>	 fecisti funus med absente prandio.
<pl. men.  493>	 cur facere, quoi ego aeque heres eram?
<pl. men.  494>	 Adulescens, quaeso, quid tibi mecum est rei,
<pl. men.  495>	 qui mihi male dicas homini ignoto insciens?
<pl. men.  496>	 an tibi malam rem vis pro male dictis dari?
<pl. men.  497>	 Pol eam quidem edepol te dedisse intellego.
<pl. men.  498>	 Responde, adulescens, quaeso, quid nomen tibist?
<pl. men.  499>	 Etiam derides, quasi nomen non noveris?
<pl. men.  500>	 Non edepol ego te, quod sciam, umquam ante hunc diem
<pl. men.  501>	 vidi neque novi; verum certo, quisquis es,
<pl. men.  502>	 si aequom facias, mihi odiosus ne sies.
<pl. men.  503>	 Menaechme, vigila. Vigilo hercle equidem, quod sciam.
<pl. men.  504>	 Non me novisti? Non negem, si noverim.
<pl. men.  505>	 Tuom parasitum non novisti? Non tibi
<pl. men.  506>	 sanum est, adulescens, sinciput, intellego.
<pl. men.  507>	 Responde, surrupuistin uxori tuae
<pl. men.  508>	 pallam istanc hodie atque dedisti Erotio?
<pl. men.  509>	 Neque hercle ego uxorem habeo neque ego Erotio
<pl. men.  510>	 dedi nec pallam surrupui. Satin sanus es?
<pl. men.  511>	 occisast haec res. non ego te indutum foras
<pl. men.  512>	 exire vidi pallam? Vae capiti tuo.
<pl. men.  513>	 omnis cinaedos esse censes, tu quia es?
<pl. men.  514-515>	 tun med indutum fuisse pallam praedicas?
<pl. men.  516>	 Ego hercle vero. Non tu abis quo dignus es?
<pl. men.  517>	 aut te piari iube, homo insanissime.
<pl. men.  518>	 Numquam edepol quisquam me exorabit, quin tuae
<pl. men.  519>	 uxori rem omnem iam, uti sit gesta, eloquar;
<pl. men.  520>	 omnes in te istaec recident contumeliae:
<pl. men.  521>	 faxo haud inultus prandium comederis.---
<pl. men.  522>	 Quid hoc est negoti? satine, ut quemque conspicor,
<pl. men.  523>	 ita me ludificant? sed concrepuit ostium.
<pl. men.  524>	 Menaechme, amare ait te multum Erotium,
<pl. men.  525>	 ut hoc una opera sibi ad aurificem deferas,
<pl. men.  526>	 atque huc ut addas auri pondo unciam
<pl. men.  527>	 iubeasque spinter novom reconcinnarier.
<pl. men.  528>	 Et istuc et aliud, si quid curari volet,
<pl. men.  529>	 me curaturum dicito, quidquid volet.
<pl. men.  530>	 Scin quid hoc sit spinter? Nescio, nisi aureum.
<pl. men.  531>	 Hoc est quod olim clanculum ex armario
<pl. men.  532>	 te surrupuisse aiebas uxori tuae.
<pl. men.  533>	 Numquam hercle factum est. Non meministi, obsecro?
<pl. men.  534>	 redde igitur spinter, si non meministi. Mane.
<pl. men.  535>	 immo equidem memini. nempe hoc est, quod illi dedi.
<pl. men.  536>	 Istuc. Vbi illae armillae sunt, quas una dedi?
<pl. men.  537>	 Numquam dedisti. Nam pol hoc unum dedi.
<pl. men.  538>	 Dicam curare? Dicito: curabitur.
<pl. men.  539-540>	 et palla et spinter faxo referantur simul.
<pl. men.  541>	 Amabo, mi Menaechme, inauris da mihi
<pl. men.  542>	 faciendas pondo duom nummum, stalagmia,
<pl. men.  543>	 ut te libenter videam, quom ad nos veneris.
<pl. men.  544>	 Fiat. cedo aurum, ego manupretium dabo.
<pl. men.  545>	 Da sodes abs te: ego post reddidero tibi.
<pl. men.  546>	 Immo cedo abs te: ego post tibi reddam duplex.
<pl. men.  547>	 Non habeo. At tu, quando habebis, tum dato.
<pl. men.  548>	 Numquid [me] vis?--- Haec me curaturum dicito---
<pl. men.  549>	 ut quantum possint quique liceant veneant.
<pl. men.  550>	 iamne abiit intro? abiit, operuit fores.
<pl. men.  551>	 di me quidem omnes adiuvant, augent, amant.
<pl. men.  552>	 sed quid ego cesso, dum datur mi occasio
<pl. men.  553>	 tempusque, abire ab his locis lenoniis?
<pl. men.  554>	 propera, Menaechme, fer pedem, confer gradum.
<pl. men.  555>	 demam hanc coronam atque abiciam ad laevam manum,
<pl. men.  556>	 ut, siquis sequatur, hac me abiisse censeant.
<pl. men.  557>	 ibo et conveniam servom, si potero, meum,
<pl. men.  558>	 ut haec, quae bona dant di mihi, ex me sciat.---
<pl. men.  559>	 Egone hic me patiar frustra in matrimonio,
<pl. men.  560>	 ubi vir compilet clanculum quidquid domist
<pl. men.  561>	 atque ea ad amicam deferat? Quin tu taces?
<pl. men.  562>	 manufesto faxo iam opprimes: sequere hac modo.
<pl. men.  563>	 pallam ad phrygionem cum corona ebrius
<pl. men.  564>	 ferebat, hodie tibi quam surrupuit domo.
<pl. men.  565>	 sed eccam coronam quam habuit. num mentior?
<pl. men.  566>	 em hac abiit, si vis persequi vestigiis.
<pl. men.  567>	 atque edepol eccum optume revortitur;
<pl. men.  568>	 sed pallam non fert. Quid ego nunc cum illoc agam?
<pl. men.  569>	 Idem quod semper: male habeas; sic censeo.
<pl. men.  570>	 huc concedamus: ex insidiis aucupa.
<pl. men.  571>	 Vt hoc utimur maxime more moro
<pl. men.  572>	 molestoque multum, atque uti quique sunt
<pl. men.  573>	 optumi, maxume morem habent hunc:
<pl. men.  574>	 clientes sibi omnes volunt esse multos:
<pl. men.  575>	 bonine an mali sint, id haud quaeritant;
<pl. men.  576>	 res magis quaeritur quam clientum fides
<pl. men.  577>	 cuius modi clueat.
<pl. men.  578>	 si est pauper atque haud malus, nequam habetur,
<pl. men.  579>	 sin dives malust, is cliens frugi habetur.
<pl. men.  580>	 qui neque leges neque aequom bonum usquam colunt,
<pl. men.  581>	 sollicitos patronos habent.
<pl. men.  582>	 datum denegant quod datum est, litium pleni, rapaces
<pl. men.  583>	 viri, fraudulenti,
<pl. men.  584>	 qui aut faenore aut periuriis habent rem paratam,
<pl. men.  584a>	 mens est in quo *
<pl. men.  585>	 eis ubi dicitur dies, simul patronis dicitur.
<pl. men.  586>	 [quippe qui pro illis loquimur quae male fecerunt]
<pl. men.  587>	 aut ad populum aut in iure aut apud aedilem res est.
<pl. men.  588>	 sicut me hodie nimis sollicitum cliens quidam habuit, neque quod volui
<pl. men.  589>	 agere aut quicum licitumst, ita med attinuit, ita detinuit.
<pl. men.  590>	 apud aediles pro eius factis plurumisque pessumisque
<pl. men.  591>	 dixi causam, condiciones tetuli tortas, confragosas:
<pl. men.  592>	 aut plus aut minus quam opus fuerat dicto dixeram controversiam, ut
<pl. men.  593>	 sponsio fieret. quid ille? qui * praedem dedit.
<pl. men.  594>	 nec magis manufestum ego hominem umquam ullum teneri vidi:
<pl. men.  595>	 omnibus male factis testes tres aderant acerrumi.
<pl. men.  596>	 di illum omnes perdant, ita mihi
<pl. men.  596>	 hunc hodie corrupit diem,
<pl. men.  597>	 meque adeo, qui hodie forum
<pl. men.  597>	 umquam oculis inspexi meis.
<pl. men.  598>	 diem corrupi optimum:
<pl. men.  598>	 iussi adparari prandium,
<pl. men.  599>	 amica exspectat me, scio.
<pl. men.  599>	 ubi primum est licitum, ilico
<pl. men.  600>	 properavi abire de foro.
<pl. men.  600>	 iratast, credo, nunc mihi;
<pl. men.  601>	 placabit palla quam dedi,
<pl. men.  601a>	 quam hodie uxori abstuli atque huic detuli Erotio.
<pl. men.  602>	 Quid ais? Viro me malo male nuptam. Satin audis quae illic loquitur?
<pl. men.  603>	 Satis. Si sapiam, hinc intro abeam, ubi mi bene sit. Mane: male erit potius.
<pl. men.  604>	 Ne illam ecastor faenerato abstulisti. Sic datur.
<pl. men.  605>	 Clanculum te istaec flagitia facere censebas potis?
<pl. men.  606>	 Quid illuc est, uxor, negoti? Men rogas? Vin hunc rogem?
<pl. men.  607>	 Aufer hinc palpationes. Perge tu. Quid tu mihi
<pl. men.  608>	 tristis es? Te scire oportet. Scit, sed dissimulat malus.
<pl. men.  609>	 Quid negotist? Pallam--- Pallam? Quidam pallam--- Quid paves?
<pl. men.  610>	 Nil equidem paveo. Nisi unum: palla pallorem incutit.
<pl. men.  611>	 at tu ne clam me comesses prandium. perge in virum.
<pl. men.  612>	 Non taces? Non hercle vero taceo. nutat, ne loquar.
<pl. men.  613>	 Non hercle ego quidem usquam quicquam nuto neque nicto tibi.
<pl. men.  614>	 Ne ego mecastor mulier misera. Qui tu misera es? mi expedi.
<pl. men.  615>	 Nihil hoc confidentius, qui quae vides ea pernegat.
<pl. men.  616>	 Per Iovem deosque omnis adiuro, uxor, (satin hoc est tibi?)
<pl. men.  617>	 me isti non nutasse. Credit iam tibi de isto: illuc redi.
<pl. men.  618>	 Quo ego redeam? Equidem ad phrygionem censeo. ei, pallam refer.
<pl. men.  619>	 Quae istaec palla est? Taceo iam, quando haec rem non meminit suam.
<pl. men.  619a>	 * * *
<pl. men.  620>	 Numquis servorum deliquit? num ancillae aut servi tibi
<pl. men.  621>	 responsant? eloquere. impune non erit. Nugas agis.
<pl. men.  622>	 Tristis admodum es. non mi istuc satis placet. Nugas agis.
<pl. men.  623>	 Certe familiarium aliquoi irata es. Nugas agis.
<pl. men.  624>	 Num mihi es irata saltem? Nunc tu non nugas agis.
<pl. men.  625>	 Non edepol deliqui quicquam. Em rursum nunc nugas agis.
<pl. men.  626>	 Dic, mea uxor, quid tibi aegre est? Bellus blanditur tibi.
<pl. men.  627>	 Potin ut mihi molestus ne sis? num te appello? Aufer manum.
<pl. men.  628>	 Sic datur. properato absente me comesse prandium,
<pl. men.  629>	 post ante aedis cum corona me derideto ebrius.
<pl. men.  630>	 Neque edepol ego prandi neque hodie huc intro tetuli pedem.
<pl. men.  631>	 Tun negas? Nego hercle vero. Nihil hoc homine audacius.
<pl. men.  632>	 non ego te modo hic ante aedis cum corona florea
<pl. men.  633>	 vidi astare? quom negabas mi esse sanum sinciput,
<pl. men.  634>	 et negabas me novisse, peregrinum aibas esse te?
<pl. men.  635>	 Quin ut dudum divorti abs te, redeo nunc demum domum.
<pl. men.  636>	 Novi ego te. non mihi censebas esse, qui te ulciscerer.
<pl. men.  637>	 omnia hercle uxori dixi. Quid dixisti? Nescio,
<pl. men.  638>	 eam ipsus roga. Quid hoc est, uxor? quidnam hic narravit tibi?
<pl. men.  639>	 quid id est? quid taces? quin dicis quid sit? Quasi tu nescias.
<pl. men.  639>	 * * *
<pl. men.  639a>	 [palla mi est domo surrepta. Palla surrepta est tibi?]
<pl. men.  640>	 Me rogas? Pol haud rogem te, si sciam. O hominem malum,
<pl. men.  641>	 ut dissimulat. non potes celare: rem novit probe.
<pl. men.  642>	 omnia hercle ego edictavi. Quid id est? Quando nil pudet
<pl. men.  643>	 neque vis tua voluntate ipse profiteri, audi atque ades.
<pl. men.  644>	 et quid tristis sim et quid hic mihi dixerit, faxo scias.
<pl. men.  645>	 palla mi est domo surrupta. Palla surruptast mihi?
<pl. men.  646>	 Viden ut te scelestus captat? huic surruptast, non tibi.
<pl. men.  647>	 nam profecto tibi surrupta si esset---salva non foret.
<pl. men.  648>	 Nil mihi tecum est. sed tu quid ais? Palla, inquam, periit domo.
<pl. men.  649>	 Quis eam surrupuit? Pol istuc ille scit qui illam abstulit.
<pl. men.  650>	 Quis is homo est? Menaechmus quidam. Edepol factum nequiter.
<pl. men.  651>	 quis is Menaechmust? Tu istic, inquam. Egone? Tu. Quis arguit?
<pl. men.  652>	 Egomet. Et ego. atque huic amicae detulisti Erotio.
<pl. men.  653>	 Egon dedi? Tu, tu istic, inquam. vin adferri noctuam,
<pl. men.  654>	 quae tu tu usque dicat tibi? nam nos iam defessi sumus.
<pl. men.  655>	 [ Per Iovem deosque omnis adiuro, uxor (satin hoc est tibi?)
<pl. men.  656>	 non dedisse. Immo hercle vero, nos non falsum dicere.]
<pl. men.  657>	 Sed ego illam non condonavi, sed sic utendam dedi.
<pl. men.  658>	 Equidem ecastor tuam nec chlamydem do foras nec pallium
<pl. men.  659>	 cuiquam utendum. mulierem aequom est vestimentum muliebre
<pl. men.  660>	 dare foras, virum virile. quin refers pallam domum?
<pl. men.  661>	 Ego faxo referetur. Ex re tua, ut opinor, feceris;
<pl. men.  662>	 nam domum numquam introibis, nisi feres pallam simul.
<pl. men.  663>	 eo domum. Quid mihi futurum est, qui tibi hanc operam dedi?
<pl. men.  664>	 Opera reddetur, quando quid tibi erit surruptum domo.---
<pl. men.  665>	 Id quidem edepol numquam erit, nam nihil est quod perdam domi.
<pl. men.  666>	 cum viro cum uxore di vos perdant. properabo ad forum,
<pl. men.  667>	 nam ex hac familia me plane excidisse intellego.---
<pl. men.  668>	 Male mi uxor sese fecisse censet, quom exclusit foras;
<pl. men.  669>	 quasi non habeam, quo intromittar, alium meliorem locum.
<pl. men.  670>	 si tibi displiceo, patiundum: at placuero huic Erotio,
<pl. men.  671>	 quae me non excludet ab se, sed apud se occludet domi.
<pl. men.  672>	 nunc ibo, orabo ut mihi pallam reddat, quam dudum dedi;
<pl. men.  673>	 aliam illi redimam meliorem. heus, ecquis hic est ianitor?
<pl. men.  674>	 aperite atque Erotium aliquis evocate ante ostium.
<pl. men.  675>	 Quis hic me quaerit? Sibi inimicus magis quam aetati tuae.
<pl. men.  676>	 Mi Menaechme, cur ante aedis astas? sequere intro. Mane.
<pl. men.  677>	 scin quid est quod ego ad te venio? Scio, ut tibi ex me sit volup.
<pl. men.  678>	 Immo edepol pallam illam, amabo te, quam tibi dudum dedi,
<pl. men.  679>	 mihi eam redde. uxor rescivit rem omnem, ut factum est, ordine.
<pl. men.  680>	 ego tibi redimam bis tanto pluris pallam, quam voles.
<pl. men.  681>	 Tibi dedi equidem illam, ad phrygionem ut ferres, paulo prius,
<pl. men.  682>	 et illud spinter, ut ad aurificem ferres, ut fieret novom.
<pl. men.  683>	 Mihi tu ut dederis pallam et spinter? numquam factum reperies.
<pl. men.  684>	 nam ego quidem postquam illam dudum tibi dedi atque abii ad forum,
<pl. men.  685>	 nunc redeo, nunc te postillac video. Video quam rem agis.
<pl. men.  686>	 quia commisi, ut me defrudes, ad eam rem adfectas viam.
<pl. men.  687>	 Neque edepol te defrudandi causa posco (quin tibi
<pl. men.  688>	 dico uxorem rescivisse)--- Nec te ultro oravi ut dares:
<pl. men.  689>	 tute ultro ad me detulisti, dedisti eam dono mihi;
<pl. men.  690>	 eandem nunc reposcis: patiar. tibi habe, aufer, utere
<pl. men.  691>	 vel tu vel tua uxor, vel etiam in loculos compingite.
<pl. men.  692>	 tu huc post hunc diem pedem intro non feres, ne frustra sis;
<pl. men.  693>	 quando tu me bene merentem tibi habes despicatui,
<pl. men.  694>	 nisi feres argentum, frustra me ductare non potes.
<pl. men.  695>	 aliam posthac invenito quam habeas frustratui.---
<pl. men.  696>	 Nimis iracunde hercle tandem. heus tu, tibi dico, mane,
<pl. men.  697>	 redi. etiamne astas? etiam audes mea revorti gratia?
<pl. men.  698>	 abiit intro, occlusit aedis. nunc ego sum exclusissimus:
<pl. men.  699>	 neque domi neque apud amicam mihi iam quicquam creditur.
<pl. men.  700>	 ibo et consulam hanc rem amicos, quid faciendum censeant.---
<pl. men.  701>	 Nimis stulte dudum feci, quom marsuppium
<pl. men.  702>	 Messenioni cum argento concredidi.
<pl. men.  703>	 immersit aliquo sese, credo, in ganeum.
<pl. men.  704>	 Provisam quam mox vir meus redeat domum.
<pl. men.  705>	 sed eccum video. salva sum, pallam refert.
<pl. men.  706>	 Demiror ubi nunc ambulet Messenio.
<pl. men.  707>	 Adibo atque hominem accipiam quibus dictis meret.
<pl. men.  708>	 non te pudet prodire in conspectum meum,
<pl. men.  709>	 flagitium hominis, cum istoc ornatu? Quid est?
<pl. men.  710>	 quae te res agitat, mulier? Etiamne, impudens,
<pl. men.  711>	 muttire verbum unum audes aut mecum loqui?
<pl. men.  712>	 Quid tandem admisi in me, ut loqui non audeam?
<pl. men.  713>	 Rogas me? o hominis impudentem audaciam!
<pl. men.  714>	 Non tu scis, mulier, Hecubam quapropter canem
<pl. men.  715>	 Graii esse praedicabant? Non equidem scio.
<pl. men.  716>	 Quia idem faciebat Hecuba quod tu nunc facis:
<pl. men.  717>	 omnia mala ingerebat, quemquem aspexerat.
<pl. men.  718>	 itaque adeo iure coepta appellari est canes.
<pl. men.  719>	 Non ego istaec tua flagitia possum perpeti.
<pl. men.  720>	 nam med aetatem viduam esse mavelim,
<pl. men.  721>	 quam istaec flagitia tua pati quae tu facis.
<pl. men.  722>	 Quid id ad me, tu te nuptam possis perpeti
<pl. men.  723>	 an sis abitura a tuo viro? an mos hic ita est,
<pl. men.  724>	 peregrino ut advenienti narrent fabulas?
<pl. men.  725>	 Quas fabulas? non, inquam, patiar praeterhac,
<pl. men.  726>	 quin vidua vivam quam tuos mores perferam.
<pl. men.  727>	 Mea quidem hercle causa vidua vivito,
<pl. men.  728>	 vel usque dum regnum optinebit Iuppiter.
<pl. men.  729>	 At mihi negabas dudum surrupuisse te,
<pl. men.  730>	 nunc eandem ante oculos attines: non te pudet?
<pl. men.  731>	 Eu hercle, mulier, multum et audax et mala es.
<pl. men.  732>	 tun tibi hanc surreptam dicere audes, quam mihi
<pl. men.  733>	 dedit alia mulier ut concinnandam darem?
<pl. men.  734>	 Ne istuc mecastor---iam patrem accersam meum
<pl. men.  735>	 atque ei narrabo tua flagitia quae facis.
<pl. men.  736>	 ei, Deceo, quaere meum patrem, tecum simul
<pl. men.  737>	 ut veniat ad me: ita rem esse dicito.
<pl. men.  738>	 iam ego aperiam istaec tua flagitia. Sanan es?
<pl. men.  739>	 quae mea flagitia? Pallam atque aurum meum
<pl. men.  740>	 domo suppilas tuae uxori et tuae
<pl. men.  741>	 degeris amicae. satin haec recte fabulor?
<pl. men.  742>	 Quaeso hercle, mulier, si scis, monstra quod bibam,
<pl. men.  743>	 tuam qui possim perpeti petulantiam.
<pl. men.  744>	 quem tu hominem esse me arbitrere, nescio;
<pl. men.  745>	 ego te simitu novi cum Porthaone.
<pl. men.  746>	 Si me derides, at pol illum non potes,
<pl. men.  747>	 patrem meum, qui huc advenit. quin respicis?
<pl. men.  748>	 novistin tu illum? Novi cum Calcha simul:
<pl. men.  749>	 eodem die illum vidi quo te ante hunc diem.
<pl. men.  750>	 Negas novisse me? negas patrem meum?
<pl. men.  751>	 Idem hercle dicam, si avom vis adducere.
<pl. men.  752>	 Ecastor pariter hoc atque alias res soles.
<pl. men.  753>	 Vt aetas mea est atque ut hoc usus facto est
<pl. men.  754>	 gradum proferam, progrediri properabo.
<pl. men.  755>	 sed id quam mihi facile sit, haud sum falsus.
<pl. men.  756>	 nam pernicitas deserit: consitus sum
<pl. men.  757>	 senectute, onustum gero corpus, vires
<pl. men.  758>	 reliquere: ut aetas mala est; mers mala ergost.
<pl. men.  759>	 nam res plurumas pessumas, quom advenit, fert:
<pl. men.  760>	 quas si autumem omnis, nimis longus sermost.
<pl. men.  761>	 sed haec res mihi in pectore et corde curaest,
<pl. men.  762>	 quidnam hoc sit negoti, quod filia sic
<pl. men.  763>	 repente expetit me, ut ad sese irem.
<pl. men.  763a>	 nec, quid id sit, mihi certius facit, quid
<pl. men.  764>	 velit, quid me accersat.
<pl. men.  764a>	 verum propemodum iam scio, quid siet rei.
<pl. men.  765>	 credo cum viro litigium natum esse aliquod.
<pl. men.  766>	 ita istaec solent, quae viros subservire
<pl. men.  767>	 sibi postulant, dote fretae, feroces.
<pl. men.  768>	 et illi quoque haud abstinent saepe culpa.
<pl. men.  769>	 verum est modus tamen, quoad pati uxorem oportet;
<pl. men.  770>	 nec pol filia umquam patrem accersit ad se,
<pl. men.  771>	 nisi aut quid commissi aut iurgi est iusta causa.
<pl. men.  772>	 sed id quidquid est, iam sciam. atque eccam eampse
<pl. men.  773>	 ante aedis et eius virum tristem video.
<pl. men.  774>	 id est quod suspicabar.
<pl. men.  775>	 appellabo hanc. Ibo advorsum. salve multum, mi pater.
<pl. men.  776>	 Salva sis. salven advenio? salven accersi iubes?
<pl. men.  777>	 quid tu tristis es? quid ille autem abs te iratus destitit?
<pl. men.  778>	 nescio quid vos velitati estis inter vos duos.
<pl. men.  779>	 loquere, uter meruistis culpam? paucis, non longos logos.
<pl. men.  780>	 Nusquam equidem quicquam deliqui: hoc primum te absolvo, pater.
<pl. men.  781>	 verum vivere hic non possum neque durare ullo modo.
<pl. men.  782>	 proin tu me hinc abducas. Quid istuc autem est? Ludibrio, pater,
<pl. men.  783>	 habeor. Vnde? Ab illo, quoi me mandavisti, meo viro.
<pl. men.  784>	 Ecce autem litigium. quotiens tandem edixi tibi,
<pl. men.  785>	 ut caveres, neuter ad me iretis cum querimonia?
<pl. men.  786>	 Qui ego istuc, mi pater, cavere possum? Men interrogas?
<pl. men.  787-788>	 Nisi non vis. Quotiens monstravi tibi, viro ut morem geras,
<pl. men.  789>	 quid ille faciat, ne id observes, quo eat, quid rerum gerat.
<pl. men.  790>	 At enim ille hinc amat meretricem ex proxumo. Sane sapit,
<pl. men.  791>	 atque ob istanc industriam etiam faxo amabit amplius.
<pl. men.  792>	 Atque ibi potat. Tua quidem ille causa potabit minus,
<pl. men.  793>	 si illic sive alibi libebit? quae haec, malum, impudentiast?
<pl. men.  794>	 una opera prohibere, ad cenam ne promittat, postules,
<pl. men.  795>	 neve quemquam accipiat alienum apud se. serviren tibi
<pl. men.  796>	 postulas viros? dare una opera pensum postules,
<pl. men.  797>	 inter ancillas sedere iubeas, lanam carere.
<pl. men.  798>	 Non equidem mihi te advocatum, pater, adduxi, sed viro.
<pl. men.  799>	 hinc stas, illim causam dicis. Si ille quid deliquerit,
<pl. men.  800>	 multo tanto illum accusabo, quam te accusavi, amplius.
<pl. men.  801>	 quando te auratam et vestitam bene habet, ancillas penum
<pl. men.  802>	 recte praehibet, melius sanam est, mulier, mentem sumere.
<pl. men.  803>	 At ille suppilat mihi aurum et pallas ex arcis domo,
<pl. men.  804>	 me despoliat, mea ornamenta clam ad meretrices degerit.
<pl. men.  805>	 Male facit, si istuc facit; si non facit, tu male facis,
<pl. men.  806>	 quae insontem insimules. Quin etiam nunc habet pallam, pater,
<pl. men.  807>	 et spinter, quod ad hanc detulerat, nunc, quia rescivi, refert.
<pl. men.  808>	 Iam ego ex hoc, ut factumst, scibo. ibo ad hominem atque adloquar.
<pl. men.  809>	 dic mi istuc, Menaechme, quod vos dissertatis, ut sciam.
<pl. men.  810>	 quid tu tristis es? quid illa autem irata abs te destitit?
<pl. men.  811>	 Quisquis es, quidquid tibi nomen est, senex, summum Iovem
<pl. men.  812>	 deosque do testes--- Qua de re aut cuius rei rerum omnium?
<pl. men.  813>	 Me neque isti male fecisse mulieri, quae me arguit
<pl. men.  814>	 hanc domo ab se surrupuisse atque abstulisse * deierat.
<pl. men.  815-816>	 si ego intra aedis huius umquam, ubi habitat, penetravi pedem,
<pl. men.  817>	 omnium hominum exopto ut fiam miserorum miserrimus.
<pl. men.  818>	 Sanun es, qui istuc exoptes aut neges te umquam pedem
<pl. men.  819>	 in eas aedis intulisse ubi habitas, insanissime?
<pl. men.  820>	 Tun, senex, ais habitare med in illisce aedibus?
<pl. men.  821>	 Tun negas? Nego hercle vero. Immo hercle ludere negas;
<pl. men.  822>	 nisi quo nocte hac exmigrastis. concede huc, mea filia.
<pl. men.  823>	 quid tu ais? num hinc exmigrastis? Quem in locum aut quam ob rem, obsecro?
<pl. men.  824>	 Non edepol scio. Profecto ludit te hic. non tu tenes?
<pl. men.  825>	 Iam vero, Menaechme, satis . nunc hanc rem gere.
<pl. men.  826>	 Quaeso, quid mihi tecum est? unde aut quis tu homo es? *
<pl. men.  827>	 tibi aut adeo isti, quae mihi molesta est quoquo modo?
<pl. men.  828>	 Viden tu illi oculos virere? ut viridis exoritur colos
<pl. men.  829-830>	 ex temporibus atque fronte, ut oculi scintillant, vide.
<pl. men.  831>	 Quid mihi meliust, quam quando illi me insanire praedicant,
<pl. men.  832>	 ego med adsimulem insanire, ut illos a me absterream?
<pl. men.  833>	 Vt pandiculans oscitatur. quid nunc faciam, mi pater?
<pl. men.  834>	 Concede huc, mea nata, ab istoc quam potest longissime.
<pl. men.  835>	 Euhoe Bacche, Bromie, quo me in silvam venatum vocas?
<pl. men.  836>	 audio, sed non abire possum ab his regionibus,
<pl. men.  837>	 ita illa me ab laeva rabiosa femina adservat canis,
<pl. men.  838>	 poste autem illinc hircus alus, qui saepe aetate in sua
<pl. men.  839>	 perdidit civem innocentem falso testimonio.
<pl. men.  840>	 Vae capiti tuo. Ecce, Apollo mi ex oraclo imperat,
<pl. men.  841>	 ut ego illi oculos exuram lampadibus ardentibus.
<pl. men.  842>	 Perii, mi pater, minatur mihi oculos exurere.
<pl. men.  843>	 [ Ei mihi, insanire me aiunt, ultro cum ipsi insaniunt.]
<pl. men.  844>	 Filia, heus. Quid est? quid agimus? Quid si ego huc servos cito?
<pl. men.  845>	 ibo, abducam qui hunc hinc tollant et domi devinciant,
<pl. men.  846>	 prius quam turbarum quid faciat amplius. Enim haereo;
<pl. men.  847>	 ni occupo aliquid mihi consilium, hi domum me ad se auferent.
<pl. men.  848>	 pugnis me votas in huius ore quicquam parcere,
<pl. men.  849>	 ni a meis oculis abscedat in malam magnam crucem.
<pl. men.  850>	 faciam quod iubes, Apollo. Fuge domum, quantum potest,
<pl. men.  851>	 ne hic te obtundat. Fugio. amabo, adserva istunc, mi pater,
<pl. men.  852>	 ne quo hinc abeat. sumne ego mulier misera, quae illaec audio?---
<pl. men.  853>	 Haud male, Apollo illanc amovi; nunc hunc impurissimum,
<pl. men.  854>	 barbatum, tremulum Tithonum, qui cluet Cygno patre,
<pl. men.  855>	 ita mihi imperas ut ego huius membra atque ossa atque artua
<pl. men.  856>	 comminuam illo scipione quem ipse habet. Dabitur malum,
<pl. men.  857>	 me quidem si attigeris aut si propius ad me accesseris.
<pl. men.  858>	 Faciam quod iubes; securim capiam ancipitem, atque hunc senem
<pl. men.  859>	 osse fini dedolabo assulatim viscera.
<pl. men.  860>	 Enim vero illud praecavendumst, atque adcurandumst mihi;
<pl. men.  861>	 sane ego illum metuo, ut minatur, ne quid male faxit mihi.
<pl. men.  862>	 Multa mi imperas, Apollo: nunc equos iunctos iubes
<pl. men.  863>	 capere me indomitos, ferocis, atque in currum inscendere,
<pl. men.  864>	 ut ego hunc proteram leonem vetulum, olentem, edentulum.
<pl. men.  865>	 iam adstiti in currum, iam lora teneo, iam stimulus in manust.
<pl. men.  866>	 agite equi, facitote sonitus ungularum appareat,
<pl. men.  867>	 cursu celeri facite inflexa sit pedum pernicitas.
<pl. men.  868>	 Mihin equis iunctis minare? Ecce, Apollo, denuo
<pl. men.  869>	 me iubes facere impetum in eum qui stat atque occidere.
<pl. men.  870>	 sed quis hic est qui me capillo hinc de curru deripit?
<pl. men.  871>	 imperium tuom demutat atque edictum Apollinis.
<pl. men.  872>	 Eu hercle morbum acrem ac durum * di vostram fidem.
<pl. men.  873>	 vel hic qui insanit, quam valuit paulo prius;
<pl. men.  874>	 ei derepente tantus morbus incidit.
<pl. men.  875>	 ibo atque accersam medicum iam quantum potest.---
<pl. men.  876>	 Iamne isti abierunt, quaeso, ex conspectu meo,
<pl. men.  877>	 qui me vi cogunt, ut validus insaniam?
<pl. men.  878>	 quid cesso abire ad navem, dum salvo licet?
<pl. men.  879-880>	 vosque omnis quaeso, si senex revenerit,
<pl. men.  881>	 ne me indicetis qua platea hinc aufugerim.---
<pl. men.  882>	 Lumbi sedendo, oculi spectando dolent,
<pl. men.  883>	 manendo medicum, dum se ex opere recipiat.
<pl. men.  884>	 odiosus tandem vix ab aegrotis venit.
<pl. men.  885>	 ait se obligasse crus fractum Aesculapio,
<pl. men.  886>	 Apollini autem brachium. nunc cogito,
<pl. men.  887>	 utrum me dicam ducere medicum an fabrum.
<pl. men.  888>	 atque eccum incedit. move formicinum gradum.
<pl. men.  889>	 quid esse illi morbi, dixeras? narra, senex.
<pl. men.  890>	 num laruatust aut cerritus? fac sciam.
<pl. men.  891>	 num eum veternus aut aqua intercus tenet?
<pl. men.  892>	 Quin ea te causa duco, ut id dicas mihi
<pl. men.  893>	 atque illum ut sanum facias. Perfacile id quidemst.
<pl. men.  894>	 sanum futurum, mea ego id promitto fide.
<pl. men.  895>	 Magna cum cura ego illum curari volo.
<pl. men.  896>	 Quin suspirabo plus sescenta in die:
<pl. men.  897>	 ita ego eum cum cura magna curabo tibi.
<pl. men.  898>	 Atque eccum ipsum hominem. observemus, quam rem agat.
<pl. men.  899>	 Edepol ne hic dies pervorsus atque advorsus mi optigit.
<pl. men.  900>	 quae me clam ratus sum facere, ea omnia fecit palam
<pl. men.  901>	 parasitus, qui me complevit flagiti et formidinis,
<pl. men.  902>	 meus Vlixes, suo qui regi tantum concivit mali.
<pl. men.  903>	 quem ego hominem, siquidem vivo, vita evolvam sua---
<pl. men.  904>	 sed ego stultus sum, qui illius esse dico, quae meast:
<pl. men.  905>	 meo cibo et sumptu educatust. anima privabo virum.
<pl. men.  906>	 condigne autem haec meretrix fecit, ut mos est meretricius:
<pl. men.  907>	 quia rogo, palla ut referatur rursum ad uxorem meam,
<pl. men.  908>	 mihi se ait dedisse. eu edepol ne ego homo vivo miser.
<pl. men.  909>	 Audin quae loquitur? Se miserum praedicat. Adeas velim.
<pl. men.  910>	 Salvos sis, Menaechme. quaeso, cur apertas brachium?
<pl. men.  911>	 non tu scis, quantum isti morbo nunc tuo facias mali?
<pl. men.  912>	 Quin tu te suspendis? Ecquid sentis? Quidni sentiam?
<pl. men.  913>	 non potest haec res ellebori iungere optinerier.
<pl. men.  914>	 sed quid ais, Menaechme? Quid vis? Dic mihi hoc quod te rogo:
<pl. men.  915>	 album an atrum vinum potas? Quin tu is in malam crucem?
<pl. men.  916>	 Iam hercle occeptat insanire primulum. * Quin tu me interrogas,
<pl. men.  917>	 purpureum panem an puniceum soleam ego esse an luteum?
<pl. men.  918>	 soleamne esse avis squamosas, piscis pennatos? Papae,
<pl. men.  919-920>	 audin tu ut deliramenta loquitur? quid cessas dare
<pl. men.  921>	 potionis aliquid prius quam percipit insania?
<pl. men.  922>	 Mane modo, etiam percontabor alia. Occidis fabulans.
<pl. men.  923>	 Dic mihi hoc: solent tibi umquam oculi duri fieri?
<pl. men.  924>	 Quid? tu me lucustam censes esse, homo ignavissime?
<pl. men.  925>	 Dic mihi: en umquam intestina tibi crepant, quod sentias?
<pl. men.  926>	 Vbi satur sum, nulla crepitant; quando esurio, tum crepant.
<pl. men.  927>	 Hoc quidem edepol hau pro insano verbum respondit mihi.
<pl. men.  928>	 perdormiscin usque ad lucem? facilen tu dormis cubans?
<pl. men.  929>	 Perdormisco, si resolvi argentum cui debeo---
<pl. men.  930>	 qui te Iuppiter dique omnes, percontator, perduint.
<pl. men.  931>	 Nunc homo insanire occeptat: de illis verbis cave tibi.
<pl. men.  932>	 Immo Nestor nunc quidem est de verbis, praeut dudum fuit;
<pl. men.  933>	 nam dudum uxorem suam esse aiebat rabiosam canem.
<pl. men.  934>	 Quid, ego? Dixti insanus, inquam. Egone? Tu istic, qui mihi
<pl. men.  935>	 etiam me iunctis quadrigis prosternere.
<pl. men.  936-940>	 egomet haec te vidi facere, egomet haec ted arguo.
<pl. men.  941>	 At ego te sacram coronam surrupuisse Iovi scio,
<pl. men.  942>	 et ob eam rem in carcerem ted esse compactum scio,
<pl. men.  943>	 et postquam es emissus, caesum virgis sub furca scio;
<pl. men.  944>	 tum patrem occidisse et matrem vendidisse etiam scio.
<pl. men.  945>	 satin haec pro sano male dicta male dictis respondeo?
<pl. men.  946>	 Obsecro hercle, medice, propere, quidquid , face.
<pl. men.  947>	 non vides hominem insanire? Scin quid facias optimum est?
<pl. men.  948>	 ad me face uti deferatur. Itane censes? Quippini?
<pl. men.  949>	 ibi meo arbitratu potero curare hominem. Age ut lubet.
<pl. men.  950>	 Elleborum potabis faxo aliquos viginti dies.
<pl. men.  951>	 At ego te pendentem fodiam stimulis triginta dies.
<pl. men.  952>	 I, arcesse homines, qui illunc ad me deferant. Quot sunt satis?
<pl. men.  953>	 Proinde ut insanire video, quattuor, nihilo minus.
<pl. men.  954>	 Iam hic erunt. asserva tu istunc, medice. Immo ibo domum,
<pl. men.  955>	 ut parentur quibus paratis opus est. tu servos iube
<pl. men.  956>	 hunc ad me ferant. Iam ego illic faxo erit. Abeo. Vale.---
<pl. men.  957>	 Abiit socerus, abiit medicus. [nunc] solus sum. pro Iuppiter,
<pl. men.  958>	 quid illuc est quod med hisce homines insanire praedicant?
<pl. men.  959>	 nam equidem, postquam gnatus sum, numquam aegrotavi unum diem,
<pl. men.  960>	 neque ego insanio neque pugnas neque ego litis coepio.
<pl. men.  961>	 salvus salvos alios video, novi homines, adloquor.
<pl. men.  962>	 an illi perperam insanire me aiunt, ipsi insaniunt?
<pl. men.  963>	 quid ego nunc faciam? domum ire cupio: uxor non sinit;
<pl. men.  964>	 huc autem nemo intromittit. nimis proventum est nequiter.
<pl. men.  965>	 hic ero usque: ad noctem saltem, credo, intromittar domum.
<pl. men.  966>	 Spectamen bono servo id est, qui rem erilem
<pl. men.  967>	 procurat, videt, collocat cogitatque,
<pl. men.  968>	 ut absente ero rem eri diligenter
<pl. men.  969>	 tutetur, quam si ipse adsit aut rectius.
<pl. men.  970>	 tergum quam gulam, crura quam ventrem oportet
<pl. men.  971>	 potiora esse, cui cor modeste situmst.
<pl. men.  972>	 recordetur id, qui nihili sunt, quid eis preti
<pl. men.  973>	 detur ab suis eris, ignavis, improbis viris:
<pl. men.  974>	 verbera compedes
<pl. men.  975>	 molae, [magna] lassitudo fames frigus durum,
<pl. men.  976>	 haec pretia sunt ignaviae.
<pl. men.  977>	 id ego male malum metuo: propterea bonum esse certumst potius quam malum;
<pl. men.  978>	 nam magis multo patior facilius verba: verbera ego odi,
<pl. men.  979>	 nimioque edo lubentius molitum, quam molitum praehibeo.
<pl. men.  980>	 propterea eri imperium exsequor, bene et sedate servo id;
<pl. men.  981>	 atque mihi id prodest.
<pl. men.  982>	 alii ita ut in rem esse ducunt, sint: ego ita ero ut me esse oportet;
<pl. men.  983>	 metum mihi adhibeam, culpam abstineam, ero ut omnibus in locis sim praesto:
<pl. men.  983a>	 [servi, qui cum culpa carent metuont, solent esse eris utibiles.
<pl. men.  983b>	 nam illi, qui nil metuont, postquam malum promeriti, tunc ei metuont.]
<pl. men.  984>	 metuam haud multum. prope est quando erus ob facta pretium exsolvet.
<pl. men.  985>	 eo ego exemplo servio, tergi ut in rem esse arbitror.
<pl. men.  986>	 postquam in tabernam vasa et servos conlocavi, ut iusserat,
<pl. men.  987>	 ita venio adversum. nunc foris pultabo, adesse ut me sciat,
<pl. men.  988>	 neque virum ex hoc saltu damni salvom ut educam foras.
<pl. men.  989>	 sed metuo, ne sero veniam depugnato proelio.
<pl. men.  990>	 Per ego vobis deos atque homines dico, ut imperium meum
<pl. men.  991>	 sapienter habeatis curae, quae imperavi atque impero:
<pl. men.  992>	 facite illic homo iam in medicinam ablatus sublimen siet,
<pl. men.  993>	 nisi quidem vos vostra crura aut latera nihili penditis.
<pl. men.  994>	 cave quisquam, quod illic minitetur, vostrum flocci fecerit.
<pl. men.  995>	 quid statis? quid dubitatis? iam sublimen raptum oportuit.
<pl. men.  996>	 ego ibo ad medicum: praesto ero illi, cum venietis. Occidi,
<pl. men.  997>	 quid hoc est negoti? quid illisce homines ad me currunt, opsecro?
<pl. men.  998>	 quid voltis vos? quid quaeritatis? quid me circumsistitis?
<pl. men.  999>	 quo rapitis me? quo fertis me? perii, opsecro vestram fidem,
<pl. men.  1000>	 Epidamnienses, subvenite, cives. quin me mittitis?
<pl. men.  1001>	 Pro di immortales, obsecro, quid ego oculis aspicio meis?
<pl. men.  1002>	 erum meum indignissime nescio qui sublimen ferunt.
<pl. men.  1003>	 Ecquis suppetias mihi audet ferre? Ego, ere, audacissime.
<pl. men.  1004>	 o facinus indignum et malum, Epidamnii cives, erum
<pl. men.  1005>	 meum hic in pacato oppido luci deripier in via,
<pl. men.  1006>	 qui liber ad vos venerit.
<pl. men.  1007>	 mittite istunc. Obsecro te, quisquis es, operam mihi ut des,
<pl. men.  1008>	 neu sinas in me insignite fieri tantam iniuriam.
<pl. men.  1009>	 Immo et operam dabo et defendam et subvenibo sedulo.
<pl. men.  1010>	 numquam te patiar perire, me perirest aequius.
<pl. men.  1011>	 eripe oculum isti, ab umero qui tenet, ere, te obsecro.
<pl. men.  1012>	 hisce ego iam sementem in ore faciam pugnosque obseram.
<pl. men.  1013>	 maximo hodie malo hercle vostro istunc fertis. mittite.
<pl. men.  1014>	 Teneo ego huic oculum. Face ut oculi locus in capite appareat.
<pl. men.  1015>	 vos scelesti, vos rapacis, vos praedones. Periimus.
<pl. men.  1016>	 obsecro hercle. Mittite ergo. Quid me vobis tactiost?
<pl. men.  1017>	 pecte pugnis. Agite abite, fugite hinc in malam crucem.
<pl. men.  1018>	 em tibi etiam: quia postremus cedis, hoc praemi feres.
<pl. men.  1019>	 nimis bene ora commetavi atque ex mea sententia.
<pl. men.  1020>	 edepol, ere, ne tibi suppetias temperi adveni modo.
<pl. men.  1021>	 At tibi di semper, adulescens, quisquis es, faciant bene.
<pl. men.  1022>	 nam absque te esset, hodie numquam ad solem occasum viverem.
<pl. men.  1023>	 Ergo edepol, si recte facias, ere, med emittas manu.
<pl. men.  1024>	 Liberem ego te? Verum, quandoquidem, ere, te servavi. Quid est?
<pl. men.  1025>	 adulescens, erras. Quid, erro? Per Iovem adiuro patrem,
<pl. men.  1026>	 med erum tuom non esse. Non taces? Non mentior;
<pl. men.  1027>	 nec meus servos umquam tale fecit quale tu mihi.
<pl. men.  1028>	 Sic sine igitur, si tuom negas me esse, abire liberum.
<pl. men.  1029>	 Mea quidem hercle causa liber esto atque ito quo voles.
<pl. men.  1030>	 Nempe iubes? Iubeo hercle, si quid imperi est in te mihi.
<pl. men.  1031>	 Salve, mi patrone. cum tu liber es, Messenio,
<pl. men.  1032>	 gaudeo. credo hercle vobis. sed, patrone, te obsecro,
<pl. men.  1033>	 ne minus imperes mihi quam cum tuos servos fui.
<pl. men.  1034>	 apud ted habitabo et quando ibis, una tecum ibo domum.
<pl. men.  1035>	 Minime. Nunc ibo in tabernam, vasa atque argentum tibi
<pl. men.  1036>	 referam. recte est obsignatum in vidulo marsuppium
<pl. men.  1037>	 cum viatico: id tibi iam huc adferam. Adfer strenue.
<pl. men.  1038>	 Salvom tibi ita ut mihi dedisti reddibo. hic me mane.---
<pl. men.  1039>	 Nimia mira mihi quidem hodie exorta sunt miris modis:
<pl. men.  1040>	 alii me negant eum esse qui sum, atque excludunt foras
<pl. men.  1040a>	 * * *
<pl. men.  1041>	 vel ille qui se petere argentum modo, qui servom se meum
<pl. men.  1042>	 esse aiebat, meus servator, quem ego modo emisi manu;
<pl. men.  1043>	 is ait se mihi allaturum cum argento marsuppium:
<pl. men.  1044>	 id si attulerit, dicam ut a me abeat liber quo volet,
<pl. men.  1045>	 ne tum, quando sanus factus sit, a me argentum petat.
<pl. men.  1046>	 socer et medicus me insanire aiebant. quid sit, mira sunt.
<pl. men.  1047>	 haec nihilo esse mihi videntur setius quam somnia.
<pl. men.  1048>	 nunc ibo intro ad hanc meretricem, quamquam suscenset mihi,
<pl. men.  1049>	 si possum exorare ut pallam reddat, quam referam domum.---
<pl. men.  1050>	 Men hodie usquam convenisse te, audax, audes dicere,
<pl. men.  1051>	 postquam advorsum mi imperavi ut huc venires? Quin modo
<pl. men.  1052>	 erupui, homines quom ferebant te sublimen quattuor,
<pl. men.  1053>	 apud hasce aedis. tu clamabas deum fidem atque hominum omnium,
<pl. men.  1054>	 quom ego accurro teque eripio vi pugnando ingratiis.
<pl. men.  1055>	 ob eam rem, quia te servavi, me amisisti liberum.
<pl. men.  1056>	 cum argentum dixi me petere et vasa, tu quantum potest
<pl. men.  1057>	 praecucurristi obviam, ut quae fecisti infitias eas.
<pl. men.  1058>	 Liberum ego te iussi abire? Certo. Quin certissimumst,
<pl. men.  1059>	 mepte potius fieri servom, quam te umquam emittam manu.
<pl. men.  1060>	 Si voltis per oculos iurare, nihilo hercle ea causa magis
<pl. men.  1061>	 facietis, ut ego hodie abstulerim pallam et spinter, pessumae.
<pl. men.  1062>	 Pro di immortales, quid ego video? Quid vides? Speculum tuom.
<pl. men.  1063>	 Quid negoti est? Tuast imago. tam consimilest quam potest.
<pl. men.  1064>	 Pol profecto haud est dissimilis, meam quom formam noscito.
<pl. men.  1065>	 O adulescens, salve, qui me servavisti, quisquis es.
<pl. men.  1066>	 Adulescens, quaeso hercle eloquere tuom mihi nomen, nisi piget.
<pl. men.  1067>	 Non edepol ita promeruisti de me, ut pigeat, quae velis
<pl. men.  1068>	 obsequi. mihi est Menaechmo nomen. Immo edepol mihi.
<pl. men.  1069>	 Siculus sum Syracusanus. Eadem urbs et patria est mihi.
<pl. men.  1070>	 Quid ego ex te audio? Hoc quod res est. Novi equidem hunc: erus est meus.
<pl. men.  1071>	 ego quidem huius servos sum, sed med esse huius credidi.
<pl. men.  1072>	 ego hunc censebam te esse, huic etiam exhibui negotium.
<pl. men.  1073>	 quaeso ignoscas, si quid stulte dixi atque imprudens tibi.
<pl. men.  1074>	 Delirare mihi videre: non commeministi, simul
<pl. men.  1075>	 te hodie mecum exire ex navi? Enim vero aequom postulas.
<pl. men.  1076>	 tu erus es: tu servom quaere. tu salveto: tu vale.
<pl. men.  1077>	 hunc ego esse aio Menaechmum. At ego me. Quae haec fabulast?
<pl. men.  1078>	 tu es Menaechmus? Me esse dico, Moscho prognatum patre.
<pl. men.  1079>	 Tun meo patre es prognatus? Immo equidem, adulescens, meo;
<pl. men.  1080>	 tuom tibi neque occupare neque praeripere postulo.
<pl. men.  1081>	 Di immortales, spem insperatam date mihi quam suspicor.
<pl. men.  1082>	 nam nisi me animus fallit, hi sunt gemini germani duo.
<pl. men.  1083>	 nam et patriam et patrem conmemorant pariter qui fuerint sibi.
<pl. men.  1084>	 sevocabo erum. Menaechme. Quid vis? Non ambos volo,
<pl. men.  1085>	 sed uter vostrorum est advectus mecum navi. Non ego.
<pl. men.  1086>	 At ego. Te volo igitur. huc concede. Concessi. quid est?
<pl. men.  1087>	 Illic homo aut sycophanta aut geminus est frater tuos.
<pl. men.  1088>	 nam ego hominem hominis similiorem numquam vidi alterum.
<pl. men.  1089>	 neque aqua aquae nec lacte est lactis, crede mi, usquam similius,
<pl. men.  1090>	 quam hic tui est, tuque huius autem; post eandem patriam ac patrem
<pl. men.  1091>	 memorat. meliust nos adire atque hunc percontarier.
<pl. men.  1092>	 Hercle qui tu me admonuisti recte, et habeo gratiam.
<pl. men.  1093>	 perge operam dare, obsecro hercle; liber esto, si invenis
<pl. men.  1094>	 hunc meum fratrem esse. Spero. Et ego item spero fore.
<pl. men.  1095>	 Quid ais tu? Menaechmum, opinor, te vocari dixeras.
<pl. men.  1096>	 Ita vero. Huic item Menaechmo nomen est. in Sicilia
<pl. men.  1097>	 te Syracusis natum esse dixti: et hic natust ibi.
<pl. men.  1098>	 Moschum tibi patrem fuisse dixti: huic itidem fuit.
<pl. men.  1099>	 nunc operam potestis ambo mihi dare et vobis simul.
<pl. men.  1100>	 Promeruisti ut ne quid ores quod velis, quin impetres.
<pl. men.  1101>	 tam quasi me emeris argento, liber servibo tibi.
<pl. men.  1102>	 Spes mihi est, vos inventurum fratres germanos duos
<pl. men.  1103>	 geminos, una matre natos et patre uno uno die.
<pl. men.  1104>	 Mira memoras. utinam efficere quod possies.
<pl. men.  1105>	 Possum. sed nunc agite uterque id quod rogabo dicite.
<pl. men.  1106>	 Vbi lubet, roga: respondebo. nil reticebo quod sciam.
<pl. men.  1107>	 Est tibi nomen Menaechmo? Fateor. Est itidem tibi?
<pl. men.  1108>	 Est. Patrem fuisse Moschum tibi ais? Ita vero. Et mihi.
<pl. men.  1109>	 Esne tu Syracusanus? Certo. Quid tu? Quippini?
<pl. men.  1110>	 Optime usque adhuc conveniunt signa. porro operam date.
<pl. men.  1111>	 quid longissime meministi, dic mihi, in patria tua?
<pl. men.  1112>	 Cum patre ut abii Tarentum ad mercatum, postea
<pl. men.  1113>	 inter homines me deerrare a patre atque inde avehi.
<pl. men.  1114>	 Iuppiter supreme, serva me. Quid clamas? quin taces?
<pl. men.  1115>	 quot eras annos gnatus, quom te pater a patria avehit?
<pl. men.  1116>	 Septuennis: nam tunc dentes mihi cadebant primulum.
<pl. men.  1117>	 neque patrem umquam postilla vidi. Quid? vos tum patri
<pl. men.  1118>	 filii quot eratis? Vt nunc maxime memini, duo.
<pl. men.  1119>	 Vter eratis, tun an ille, maior? Aeque ambo pares.
<pl. men.  1120>	 Qui id potest? Gemini ambo eramus. Di me servatum volunt.
<pl. men.  1121>	 Si interpellas, ego tacebo potius. Taceo. Dic mihi:
<pl. men.  1122>	 uno nomine ambo eratis? Minime. nam mihi hoc erat,
<pl. men.  1123>	 quod nunc est, Menaechmo: illum tum vocabant Sosiclem.
<pl. men.  1124>	 Signa adgnovi, contineri quin complectar non queo.
<pl. men.  1125>	 mi germane gemine frater, salve. ego sum Sosicles.
<pl. men.  1126>	 Quo modo igitur post Menaechmo nomen est factum tibi?
<pl. men.  1127>	 Postquam ad nos renuntiatum est te * et patrem esse mortuom,
<pl. men.  1128>	 avos noster mutavit: quod tibi nomen est, fecit mihi.
<pl. men.  1129-1130>	 Credo ita esse factum ut dicis. sed mi hoc responde. Roga.
<pl. men.  1131>	 Quid erat nomen nostrae matri? Teuximarchae. Convenit.
<pl. men.  1132>	 o salve, insperate multis annis post quem conspicor.
<pl. men.  1133>	 Frater, et tu, quem ego multis miseriis laboribus
<pl. men.  1134>	 usque adhuc quaesivi quemque ego esse inventum gaudeo.
<pl. men.  1135>	 Hoc erat, quod haec te meretrix huius vocabat nomine:
<pl. men.  1136>	 hunc censebat te esse, credo, quom vocat te ad prandium.
<pl. men.  1137>	 Namque edepol iussi hic mihi hodie prandium appararier,
<pl. men.  1138>	 clam meam uxorem, quoi pallam surrupui dudum domo,
<pl. men.  1139>	 eam dedi huic. Hanc, dicis, frater, pallam, quam ego habeo? Haec east.
<pl. men.  1140>	 quo modo haec ad te pervenit? Meretrix huc ad prandium
<pl. men.  1141>	 me abduxit, me sibi dedisse aiebat. prandi perbene,
<pl. men.  1142>	 potavi atque accubui scortum, pallam et aurum hoc abstuli.
<pl. men.  1143>	 Gaudeo edepol, si quid propter me tibi evenit boni.
<pl. men.  1144-1145>	 nam illa quom te ad se vocabat, memet esse credidit.
<pl. men.  1146>	 Numquid me morare quin ego liber, ut iusti, siem?
<pl. men.  1147>	 Optimum atque aequissimum orat, frater: fac causa mea.
<pl. men.  1148>	 Liber esto. Quom tu es liber, gaudeo, Messenio.
<pl. men.  1149-1150>	 Sed meliorest opus auspicio, ut liber perpetuo siem.
<pl. men.  1151>	 Quoniam haec evenerunt, frater, nostra ex sententia,
<pl. men.  1152>	 in patriam redeamus ambo. Frater, faciam, ut tu voles.
<pl. men.  1153>	 auctionem hic faciam et vendam quidquid est. nunc interim
<pl. men.  1154>	 eamus intro, frater. Fiat. Scitin quid ego vos rogo?
<pl. men.  1155>	 Quid? Praeconium mi ut detis. Dabitur. Ergo nunciam
<pl. men.  1156>	 vis conclamari auctionem fore? Equidem die septimi.
<pl. men.  1157>	 Auctio fiet Menaechmi mane sane septimi.
<pl. men.  1158>	 venibunt servi, supellex, fundi, aedes, omnia.
<pl. men.  1159>	 venibunt quiqui licebunt, praesenti pecunia.
<pl. men.  1160>	 venibit uxor quoque etiam, si quis emptor venerit.
<pl. men.  1161>	 vix credo tota auctione capiet quinquagesies.
<pl. men.  1162>	 nunc, spectatores, valete et nobis clare plaudite.
