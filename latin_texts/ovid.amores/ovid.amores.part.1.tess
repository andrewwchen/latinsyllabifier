<ov. am. 1.ep.1>	Qui modo Nasonis fueramus quinque libelli,
<ov. am. 1.ep.2>	Tres sumus; hoc illi praetulit auctor opus.
<ov. am. 1.ep.3>	Ut iam nulla tibi nos sit legisse voluptas,
<ov. am. 1.ep.4>	At levior demptis poena duobus erit.

<ov. am. 1.1.1>	Arma gravi numero violentaque bella parabam
<ov. am. 1.1.2>	Edere, materia conveniente modis.
<ov. am. 1.1.3>	Par erat inferior versus:  risisse Cupido
<ov. am. 1.1.4>	Dicitur atque unum surripuisse pedem.
<ov. am. 1.1.5>	'Quis tibi, saeve puer, dedit hoc in carmina iuris?
<ov. am. 1.1.6>	Pieridum vates, non tua turba sumus.
<ov. am. 1.1.7>	Quid, si praeripiat flavae Venus arma Minervae,
<ov. am. 1.1.8>	Ventilet accensas flava Minerva faces?
<ov. am. 1.1.9>	Quis probet in silvis Cererem regnare iugosis,
<ov. am. 1.1.10>	Lege pharetratae virginis arva coli? 
<ov. am. 1.1.11>	Crinibus insignem quis acuta cuspide Phoebum
<ov. am. 1.1.12>	Instruat, Aoniam Marte movente lyram?
<ov. am. 1.1.13>	Sunt tibi magna, puer, nimiumque potentia regna;
<ov. am. 1.1.14>	Cur opus adfectas, ambitiose, novum?
<ov. am. 1.1.15>	An, quod ubique, tuum est? tua sunt Heliconia tempe?
<ov. am. 1.1.16>	Vix etiam Phoebo iam lyra tuta sua est?
<ov. am. 1.1.17>	Cum bene surrexit versu nova pagina primo,
<ov. am. 1.1.18>	Attenuat nervos proximus ille meos;
<ov. am. 1.1.19>	Nec mihi materia est numeris levioribus apta,
<ov. am. 1.1.20>	Aut puer aut longas compta puella comas.'
<ov. am. 1.1.21>	Questus eram, pharetra cum protinus ille soluta
<ov. am. 1.1.22>	Legit in exitium spicula facta meum,
<ov. am. 1.1.23>	Lunavitque genu sinuosum fortiter arcum,
<ov. am. 1.1.24>	'Quod' que 'canas, vates, accipe' dixit 'opus!'
<ov. am. 1.1.25>	Me miserum! certas habuit puer ille sagittas.
<ov. am. 1.1.26>	Uror, et in vacuo pectore regnat Amor.
<ov. am. 1.1.27>	Sex mihi surgat opus numeris, in quinque residat:
<ov. am. 1.1.28>	Ferrea cum vestris bella valete modis!
<ov. am. 1.1.29>	Cingere litorea flaventia tempora myrto,
<ov. am. 1.1.30>	Musa, per undenos emodulanda pedes!

<ov. am. 1.2.1>	Esse quid hoc dicam, quod tam mihi dura videntur
<ov. am. 1.2.2>	Strata, neque in lecto pallia nostra sedent,
<ov. am. 1.2.3>	Et vacuus somno noctem, quam longa, peregi,
<ov. am. 1.2.4>	Lassaque versati corporis ossa dolent? 
<ov. am. 1.2.5>	Nam, puto, sentirem, siquo temptarer amore.
<ov. am. 1.2.6>	An subit et tecta callidus arte nocet?
<ov. am. 1.2.7>	Sic erit; haeserunt tenues in corde sagittae,
<ov. am. 1.2.8>	Et possessa ferus pectora versat Amor.
<ov. am. 1.2.9>	Cedimus, an subitum luctando accendimus ignem?
<ov. am. 1.2.10>	Cedamus! leve fit, quod bene fertur, onus.
<ov. am. 1.2.11>	Vidi ego iactatas mota face crescere flammas
<ov. am. 1.2.12>	Et rursus nullo concutiente mori.
<ov. am. 1.2.13>	Verbera plura ferunt, quam quos iuvat usus aratri,
<ov. am. 1.2.14>	Detractant prensi dum iuga prima boves.
<ov. am. 1.2.15>	Asper equus duris contunditur ora lupatis,
<ov. am. 1.2.16>	Frena minus sentit, quisquis ad arma facit.
<ov. am. 1.2.17>	Acrius invitos multoque ferocius urget
<ov. am. 1.2.18>	Quam qui servitium ferre fatentur Amor.
<ov. am. 1.2.19>	En ego confiteor! tua sum nova praeda, Cupido;
<ov. am. 1.2.20>	Porrigimus victas ad tua iura manus.
<ov. am. 1.2.21>	Nil opus est bello --- veniam pacemque rogamus;
<ov. am. 1.2.22>	Nec tibi laus armis victus inermis ero.
<ov. am. 1.2.23>	Necte comam myrto, maternas iunge columbas;
<ov. am. 1.2.24>	Qui deceat, currum vitricus ipse dabit,
<ov. am. 1.2.25>	Inque dato curru, populo clamante triumphum,
<ov. am. 1.2.26>	Stabis et adiunctas arte movebis aves.
<ov. am. 1.2.27>	Ducentur capti iuvenes captaeque puellae;
<ov. am. 1.2.28>	Haec tibi magnificus pompa triumphus erit.
<ov. am. 1.2.29>	Ipse ego, praeda recens, factum modo vulnus habebo
<ov. am. 1.2.30>	Et nova captiva vincula mente feram. 
<ov. am. 1.2.31>	Mens Bona ducetur manibus post terga retortis,
<ov. am. 1.2.32>	Et Pudor, et castris quidquid Amoris obest.
<ov. am. 1.2.33>	Omnia te metuent; ad te sua bracchia tendens
<ov. am. 1.2.34>	Vulgus 'io' magna voce 'triumphe!' canet.
<ov. am. 1.2.35>	Blanditiae comites tibi erunt Errorque Furorque,
<ov. am. 1.2.36>	Adsidue partes turba secuta tuas.
<ov. am. 1.2.37>	His tu militibus superas hominesque deosque;
<ov. am. 1.2.38>	Haec tibi si demas commoda, nudus eris.
<ov. am. 1.2.39>	Laeta triumphanti de summo mater Olympo
<ov. am. 1.2.40>	Plaudet et adpositas sparget in ora rosas.
<ov. am. 1.2.41>	Tu pinnas gemma, gemma variante capillos
<ov. am. 1.2.42>	Ibis in auratis aureus ipse rotis.
<ov. am. 1.2.43>	Tunc quoque non paucos, si te bene novimus, ures;
<ov. am. 1.2.44>	Tunc quoque praeteriens vulnera multa dabis.
<ov. am. 1.2.45>	Non possunt, licet ipse velis, cessare sagittae;
<ov. am. 1.2.46>	Fervida vicino flamma vapore nocet.
<ov. am. 1.2.47>	Talis erat domita Bacchus Gangetide terra;
<ov. am. 1.2.48>	Tu gravis alitibus, tigribus ille fuit.
<ov. am. 1.2.49>	Ergo cum possim sacri pars esse triumphi,
<ov. am. 1.2.50>	Parce tuas in me perdere, victor, opes!
<ov. am. 1.2.51>	Adspice cognati felicia Caesaris arma --- 
<ov. am. 1.2.52>	Qua vicit, victos protegit ille manu.

<ov. am. 1.3.1>	Iusta precor: quae me nuper praedata puella est,
<ov. am. 1.3.2>	Aut amet aut faciat, cur ego semper amem! 
<ov. am. 1.3.3>	A, nimium volui --- tantum patiatur amari;
<ov. am. 1.3.4>	Audierit nostras tot Cytherea preces!
<ov. am. 1.3.5>	Accipe, per longos tibi qui deserviat annos;
<ov. am. 1.3.6>	Accipe, qui pura norit amare fide!
<ov. am. 1.3.7>	Si me non veterum commendant magna parentum
<ov. am. 1.3.8>	Nomina, si nostri sanguinis auctor eques,
<ov. am. 1.3.9>	Nec meus innumeris renovatur campus aratris,
<ov. am. 1.3.10>	Temperat et sumptus parcus uterque parens --- 
<ov. am. 1.3.11>	At Phoebus comitesque novem vitisque repertor
<ov. am. 1.3.12>	Hac faciunt, et me qui tibi donat, Amor,
<ov. am. 1.3.13>	Et nulli cessura fides, sine crimine mores
<ov. am. 1.3.14>	Nudaque simplicitas purpureusque pudor.
<ov. am. 1.3.15>	Non mihi mille placent, non sum desultor amoris:
<ov. am. 1.3.16>	Tu mihi, siqua fides, cura perennis eris.
<ov. am. 1.3.17>	Tecum, quos dederint annos mihi fila sororum,
<ov. am. 1.3.18>	Vivere contingat teque dolente mori!
<ov. am. 1.3.19>	Te mihi materiem felicem in carmina praebe --- 
<ov. am. 1.3.20>	Provenient causa carmina digna sua.
<ov. am. 1.3.21>	Carmine nomen habent exterrita cornibus Io
<ov. am. 1.3.22>	Et quam fluminea lusit adulter ave,
<ov. am. 1.3.23>	Quaeque super pontum simulato vecta iuvenco
<ov. am. 1.3.24>	Virginea tenuit cornua vara manu.
<ov. am. 1.3.25>	Nos quoque per totum pariter cantabimur orbem,
<ov. am. 1.3.26>	Iunctaque semper erunt nomina nostra tuis. 

<ov. am. 1.4.1>	Vir tuus est epulas nobis aditurus easdem --- 
<ov. am. 1.4.2>	Ultima coena tuo sit, precor, illa viro!
<ov. am. 1.4.3>	Ergo ego dilectam tantum conviva puellam
<ov. am. 1.4.4>	Adspiciam? tangi quem iuvet, alter erit,
<ov. am. 1.4.5>	Alteriusque sinus apte subiecta fovebis?
<ov. am. 1.4.6>	Iniciet collo, cum volet, ille manum?
<ov. am. 1.4.7>	Desino mirari, posito quod candida vino
<ov. am. 1.4.8>	Atracis ambiguos traxit in arma viros.
<ov. am. 1.4.9>	Nec mihi silva domus, nec equo mea membra cohaerent --- 
<ov. am. 1.4.10>	Vix a te videor posse tenere manus!
<ov. am. 1.4.11>	Quae tibi sint facienda tamen cognosce, nec Euris
<ov. am. 1.4.12>	Da mea nec tepidis verba ferenda Notis!
<ov. am. 1.4.13>	Ante veni, quam vir --- nec quid, si veneris ante,
<ov. am. 1.4.14>	Possit agi video; sed tamen ante veni.
<ov. am. 1.4.15>	Cum premet ille torum, vultu comes ipsa modesto
<ov. am. 1.4.16>	Ibis, ut accumbas --- clam mihi tange pedem!
<ov. am. 1.4.17>	Me specta nutusque meos vultumque loquacem;
<ov. am. 1.4.18>	Excipe furtivas et refer ipsa notas.
<ov. am. 1.4.19>	Verba superciliis sine voce loquentia dicam;
<ov. am. 1.4.20>	Verba leges digitis, verba notata mero.
<ov. am. 1.4.21>	Cum tibi succurret Veneris lascivia nostrae,
<ov. am. 1.4.22>	Purpureas tenero pollice tange genas.
<ov. am. 1.4.23>	Siquid erit, de me tacita quod mente queraris,
<ov. am. 1.4.24>	Pendeat extrema mollis ab aure manus. 
<ov. am. 1.4.25>	Cum tibi, quae faciam, mea lux, dicamve, placebunt,
<ov. am. 1.4.26>	Versetur digitis anulus usque tuis.
<ov. am. 1.4.27>	Tange manu mensam, tangunt quo more precantes,
<ov. am. 1.4.28>	Optabis merito cum mala multa viro.
<ov. am. 1.4.29>	Quod tibi miscuerit, sapias, bibat ipse, iubeto;
<ov. am. 1.4.30>	Tu puerum leviter posce, quod ipsa voles.
<ov. am. 1.4.31>	Quae tu reddideris ego primus pocula sumam,
<ov. am. 1.4.32>	Et, qua tu biberis, hac ego parte bibam.
<ov. am. 1.4.33>	Si tibi forte dabit, quod praegustaverit ipse,
<ov. am. 1.4.34>	Reice libatos illius ore cibos.
<ov. am. 1.4.35>	Nec premat inpositis sinito tua colla lacertis,
<ov. am. 1.4.36>	Mite nec in rigido pectore pone caput;
<ov. am. 1.4.37>	Nec sinus admittat digitos habilesve papillae;
<ov. am. 1.4.38>	Oscula praecipue nulla dedisse velis!
<ov. am. 1.4.39>	Oscula si dederis, fiam manifestus amator
<ov. am. 1.4.40>	Et dicam 'mea sunt!' iniciamque manum.
<ov. am. 1.4.41>	Haec tamen adspiciam, sed quae bene pallia celant,
<ov. am. 1.4.42>	Illa mihi caeci causa timoris erunt.
<ov. am. 1.4.43>	Nec femori committe femur nec crure cohaere
<ov. am. 1.4.44>	Nec tenerum duro cum pede iunge pedem.
<ov. am. 1.4.45>	Multa miser timeo, quia feci multa proterve,
<ov. am. 1.4.46>	Exemplique metu torqueor, ecce, mei.
<ov. am. 1.4.47>	Saepe mihi dominaeque meae properata voluptas
<ov. am. 1.4.48>	Veste sub iniecta dulce peregit opus.
<ov. am. 1.4.49>	Hoc tu non facies; sed, ne fecisse puteris,
<ov. am. 1.4.50>	Conscia de tergo pallia deme tuo.
<ov. am. 1.4.51>	Vir bibat usque roga --- precibus tamen oscula desint! --- 
<ov. am. 1.4.52>	Dumque bibit, furtim si potes, adde merum. 
<ov. am. 1.4.53>	Si bene conpositus somno vinoque iacebit,
<ov. am. 1.4.54>	Consilium nobis resque locusque dabunt.
<ov. am. 1.4.55>	Cum surges abitura domum, surgemus et omnes,
<ov. am. 1.4.56>	In medium turbae fac memor agmen eas.
<ov. am. 1.4.57>	Agmine me invenies aut invenieris in illo:
<ov. am. 1.4.58>	Quidquid ibi poteris tangere, tange, mei.
<ov. am. 1.4.59>	Me miserum! monui, paucas quod prosit in horas;
<ov. am. 1.4.60>	Separor a domina nocte iubente mea.
<ov. am. 1.4.61>	Nocte vir includet, lacrimis ego maestus obortis,
<ov. am. 1.4.62>	Qua licet, ad saevas prosequar usque fores.
<ov. am. 1.4.63>	Oscula iam sumet, iam non tantum oscula sumet:
<ov. am. 1.4.64>	Quod mihi das furtim, iure coacta dabis.
<ov. am. 1.4.65>	Verum invita dato --- potes hoc --- similisque coactae;
<ov. am. 1.4.66>	Blanditiae taceant, sitque maligna Venus.
<ov. am. 1.4.67>	Si mea vota valent, illum quoque ne iuvet, opto;
<ov. am. 1.4.68>	Si minus, at certe te iuvet inde nihil.
<ov. am. 1.4.69>	Sed quaecumque tamen noctem fortuna sequetur,
<ov. am. 1.4.70>	Cras mihi constanti voce dedisse nega!

<ov. am. 1.5.1>	Aestus erat, mediamque dies exegerat horam;
<ov. am. 1.5.2>	Adposui medio membra levanda toro.
<ov. am. 1.5.3>	Pars adaperta fuit, pars altera clausa fenestrae;
<ov. am. 1.5.4>	Quale fere silvae lumen habere solent,
<ov. am. 1.5.5>	Qualia sublucent fugiente crepuscula Phoebo,
<ov. am. 1.5.6>	Aut ubi nox abiit, nec tamen orta dies. 
<ov. am. 1.5.7>	Illa verecundis lux est praebenda puellis,
<ov. am. 1.5.8>	Qua timidus latebras speret habere pudor.
<ov. am. 1.5.9>	Ecce, Corinna venit, tunica velata recincta,
<ov. am. 1.5.10>	Candida dividua colla tegente coma --- 
<ov. am. 1.5.11>	Qualiter in thalamos famosa Semiramis isse
<ov. am. 1.5.12>	Dicitur, et multis Lais amata viris.
<ov. am. 1.5.13>	Deripui tunicam --- nec multum rara nocebat;
<ov. am. 1.5.14>	Pugnabat tunica sed tamen illa tegi.
<ov. am. 1.5.15>	Quae cum ita pugnaret, tamquam quae vincere nollet,
<ov. am. 1.5.16>	Victa est non aegre proditione sua.
<ov. am. 1.5.17>	Ut stetit ante oculos posito velamine nostros,
<ov. am. 1.5.18>	In toto nusquam corpore menda fuit.
<ov. am. 1.5.19>	Quos umeros, quales vidi tetigique lacertos!
<ov. am. 1.5.20>	Forma papillarum quam fuit apta premi!
<ov. am. 1.5.21>	Quam castigato planus sub pectore venter!
<ov. am. 1.5.22>	Quantum et quale latus! quam iuvenale femur!
<ov. am. 1.5.23>	Singula quid referam? nil non laudabile vidi
<ov. am. 1.5.24>	Et nudam pressi corpus ad usque meum.
<ov. am. 1.5.25>	Cetera quis nescit? lassi requievimus ambo.
<ov. am. 1.5.26>	Proveniant medii sic mihi saepe dies!

<ov. am. 1.6.1>	Ianitor --- indignum! --- dura religate catena,
<ov. am. 1.6.2>	Difficilem moto cardine pande forem!
<ov. am. 1.6.3>	Quod precor, exiguum est --- aditu fac ianua parvo
<ov. am. 1.6.4>	Obliquum capiat semiadaperta latus. 
<ov. am. 1.6.5>	Longus amor tales corpus tenuavit in usus
<ov. am. 1.6.6>	Aptaque subducto pondere membra dedit.
<ov. am. 1.6.7>	Ille per excubias custodum leniter ire
<ov. am. 1.6.8>	Monstrat: inoffensos derigit ille pedes.
<ov. am. 1.6.9>	At quondam noctem simulacraque vana timebam;
<ov. am. 1.6.10>	Mirabar, tenebris quisquis iturus erat.
<ov. am. 1.6.11>	Risit, ut audirem, tenera cum matre Cupido
<ov. am. 1.6.12>	Et leviter 'fies tu quoque fortis' ait.
<ov. am. 1.6.13>	Nec mora, venit amor --- non umbras nocte volantis,
<ov. am. 1.6.14>	Non timeo strictas in mea fata manus.
<ov. am. 1.6.15>	Te nimium lentum timeo, tibi blandior uni;
<ov. am. 1.6.16>	Tu, me quo possis perdere, fulmen habes.
<ov. am. 1.6.17>	Adspice --- uti videas, inmitia claustra relaxa --- 
<ov. am. 1.6.18>	Uda sit ut lacrimis ianua facta meis!
<ov. am. 1.6.19>	Certe ego, cum posita stares ad verbera veste,
<ov. am. 1.6.20>	Ad dominam pro te verba tremente tuli.
<ov. am. 1.6.21>	Ergo quae valuit pro te quoque gratia quondam --- 
<ov. am. 1.6.22>	Heu facinus! --- pro me nunc valet illa parum?
<ov. am. 1.6.23>	Redde vicem meritis! grato licet esse quod optas.
<ov. am. 1.6.24>	Tempora noctis eunt; excute poste seram!
<ov. am. 1.6.25>	Excute! sic, inquam, longa relevere catena,
<ov. am. 1.6.26>	Nec tibi perpetuo serva bibatur aqua!
<ov. am. 1.6.27>	Ferreus orantem nequiquam, ianitor, audis,
<ov. am. 1.6.28>	Roboribus duris ianua fulta riget.
<ov. am. 1.6.29>	Urbibus obsessis clausae munimina portae
<ov. am. 1.6.30>	Prosunt; in media pace quid arma times? 
<ov. am. 1.6.31>	Quid facies hosti, qui sic excludis amantem?
<ov. am. 1.6.32>	Tempora noctis eunt; excute poste seram!
<ov. am. 1.6.33>	Non ego militibus venio comitatus et armis;
<ov. am. 1.6.34>	Solus eram, si non saevus adesset Amor.
<ov. am. 1.6.35>	Hunc ego, si cupiam, nusquam dimittere possum;
<ov. am. 1.6.36>	Ante vel a membris dividar ipse meis.
<ov. am. 1.6.37>	Ergo Amor et modicum circa mea tempora vinum
<ov. am. 1.6.38>	Mecum est et madidis lapsa corona comis.
<ov. am. 1.6.39>	Arma quis haec timeat? quis non eat obvius illis?
<ov. am. 1.6.40>	Tempora noctis eunt; excute poste seram!
<ov. am. 1.6.41>	Lentus es: an somnus, qui te male perdat, amantis
<ov. am. 1.6.42>	Verba dat in ventos aure repulsa tua?
<ov. am. 1.6.43>	At, memini, primo, cum te celare volebam,
<ov. am. 1.6.44>	Pervigil in mediae sidera noctis eras.
<ov. am. 1.6.45>	Forsitan et tecum tua nunc requiescit amica --- 
<ov. am. 1.6.46>	Heu, melior quanto sors tua sorte mea!
<ov. am. 1.6.47>	Dummodo sic, in me durae transite catenae!
<ov. am. 1.6.48>	Tempora noctis eunt; excute poste seram!
<ov. am. 1.6.49>	Fallimur, an verso sonuerunt cardine postes,
<ov. am. 1.6.50>	Raucaque concussae signa dedere fores?
<ov. am. 1.6.51>	Fallimur --- inpulsa est animoso ianua vento.
<ov. am. 1.6.52>	Ei mihi, quam longe spem tulit aura meam!
<ov. am. 1.6.53>	Si satis es raptae, Borea, memor Orithyiae,
<ov. am. 1.6.54>	Huc ades et surdas flamine tunde foris!
<ov. am. 1.6.55>	Urbe silent tota, vitreoque madentia rore
<ov. am. 1.6.56>	Tempora noctis eunt; excute poste seram! 
<ov. am. 1.6.57>	Aut ego iam ferroque ignique paratior ipse,
<ov. am. 1.6.58>	Quem face sustineo, tecta superba petam.
<ov. am. 1.6.59>	Nox et Amor vinumque nihil moderabile suadent;
<ov. am. 1.6.60>	Illa pudore vacat, Liber Amorque metu.
<ov. am. 1.6.61>	Omnia consumpsi, nec te precibusque minisque
<ov. am. 1.6.62>	Movimus, o foribus durior ipse tuis.
<ov. am. 1.6.63>	Non te formosae decuit servare puellae
<ov. am. 1.6.64>	Limina, sollicito carcere dignus eras.
<ov. am. 1.6.65>	Iamque pruinosus molitur Lucifer axes,
<ov. am. 1.6.66>	Inque suum miseros excitat ales opus.
<ov. am. 1.6.67>	At tu, non laetis detracta corona capillis,
<ov. am. 1.6.68>	Dura super tota limina nocte iace!
<ov. am. 1.6.69>	Tu dominae, cum te proiectam mane videbit,
<ov. am. 1.6.70>	Temporis absumpti tam male testis eris.
<ov. am. 1.6.71>	Qualiscumque vale sentique abeuntis honorem;
<ov. am. 1.6.72>	Lente nec admisso turpis amante, vale!
<ov. am. 1.6.73>	Vos quoque, crudeles rigido cum limine postes
<ov. am. 1.6.74>	Duraque conservae ligna, valete, fores!

<ov. am. 1.7.1>	Adde manus in vincla meas --- meruere catenas --- 
<ov. am. 1.7.2>	Dum furor omnis abit, siquis amicus ades! 
<ov. am. 1.7.3>	Nam furor in dominam temeraria bracchia movit;
<ov. am. 1.7.4>	Flet mea vaesana laesa puella manu.
<ov. am. 1.7.5>	Tunc ego vel caros potui violare parentes
<ov. am. 1.7.6>	Saeva vel in sanctos verbera ferre deos!
<ov. am. 1.7.7>	Quid? non et clipei dominus septemplicis Aiax
<ov. am. 1.7.8>	Stravit deprensos lata per arva greges,
<ov. am. 1.7.9>	Et, vindex in matre patris, malus ultor, Orestes
<ov. am. 1.7.10>	Ausus in arcanas poscere tela deas?
<ov. am. 1.7.11>	Ergo ego digestos potui laniare capillos?
<ov. am. 1.7.12>	Nec dominam motae dedecuere comae.
<ov. am. 1.7.13>	Sic formosa fuit. talem Schoeneida dicam
<ov. am. 1.7.14>	Maenalias arcu sollicitasse feras;
<ov. am. 1.7.15>	Talis periuri promissaque velaque Thesei
<ov. am. 1.7.16>	Flevit praecipites Cressa tulisse Notos;
<ov. am. 1.7.17>	Sic, nisi vittatis quod erat Cassandra capillis,
<ov. am. 1.7.18>	Procubuit templo, casta Minerva, tuo.
<ov. am. 1.7.19>	Quis mihi non 'demens!' quis non mihi 'barbare!' dixit?
<ov. am. 1.7.20>	Ipsa nihil; pavido est lingua retenta metu.
<ov. am. 1.7.21>	Sed taciti fecere tamen convicia vultus;
<ov. am. 1.7.22>	Egit me lacrimis ore silente reum.
<ov. am. 1.7.23>	Ante meos umeris vellem cecidisse lacertos;
<ov. am. 1.7.24>	Utiliter potui parte carere mei.
<ov. am. 1.7.25>	In mea vaesanas habui dispendia vires
<ov. am. 1.7.26>	Et valui poenam fortis in ipse meam.
<ov. am. 1.7.27>	Quid mihi vobiscum, caedis scelerumque ministrae?
<ov. am. 1.7.28>	Debita sacrilegae vincla subite manus!
<ov. am. 1.7.29>	An, si pulsassem minimum de plebe Quiritem,
<ov. am. 1.7.30>	Plecterer --- in dominam ius mihi maius erit? 
<ov. am. 1.7.31>	Pessima Tydides scelerum monimenta reliquit.
<ov. am. 1.7.32>	Ille deam primus perculit --- alter ego!
<ov. am. 1.7.33>	Et minus ille nocens. mihi, quam profitebar amare
<ov. am. 1.7.34>	Laesa est; Tydides saevus in hoste fuit.
<ov. am. 1.7.35>	I nunc, magnificos victor molire triumphos,
<ov. am. 1.7.36>	Cinge comam lauro votaque redde Iovi,
<ov. am. 1.7.37>	Quaeque tuos currus comitantum turba sequetur,
<ov. am. 1.7.38>	Clamet 'io! forti victa puella viro est!'
<ov. am. 1.7.39>	Ante eat effuso tristis captiva capillo,
<ov. am. 1.7.40>	Si sinerent laesae, candida tota, genae.
<ov. am. 1.7.41>	Aptius impressis fuerat livere labellis
<ov. am. 1.7.42>	Et collum blandi dentis habere notam.
<ov. am. 1.7.43>	Denique, si tumidi ritu torrentis agebar,
<ov. am. 1.7.44>	Caecaque me praedam fecerat ira suam,
<ov. am. 1.7.45>	Nonne satis fuerat timidae inclamasse puellae,
<ov. am. 1.7.46>	Nec nimium rigidas intonuisse minas,
<ov. am. 1.7.47>	Aut tunicam summa deducere turpiter ora
<ov. am. 1.7.48>	Ad mediam? --- mediae zona tulisset opem.
<ov. am. 1.7.49>	At nunc sustinui raptis a fronte capillis
<ov. am. 1.7.50>	Ferreus ingenuas ungue notare genas.
<ov. am. 1.7.51>	Adstitit illa amens albo et sine sanguine vultu,
<ov. am. 1.7.52>	Caeduntur Pariis qualia saxa iugis.
<ov. am. 1.7.53>	Exanimis artus et membra trementia vidi --- 
<ov. am. 1.7.54>	Ut cum populeas ventilat aura comas,
<ov. am. 1.7.55>	Ut leni Zephyro gracilis vibratur harundo,
<ov. am. 1.7.56>	Summave cum tepido stringitur unda Noto;
<ov. am. 1.7.57>	Suspensaeque diu lacrimae fluxere per ora,
<ov. am. 1.7.58>	Qualiter abiecta de nive manat aqua. 
<ov. am. 1.7.59>	Tunc ego me primum coepi sentire nocentem --- 
<ov. am. 1.7.60>	Sanguis erant lacrimae, quas dabat illa, meus.
<ov. am. 1.7.61>	Ter tamen ante pedes volui procumbere supplex;
<ov. am. 1.7.62>	Ter formidatas reppulit illa manus.
<ov. am. 1.7.63>	At tu ne dubita --- minuet vindicta dolorem --- 
<ov. am. 1.7.64>	Protinus in vultus unguibus ire meos.
<ov. am. 1.7.65>	Nec nostris oculis nec nostris parce capillis:
<ov. am. 1.7.66>	Quamlibet infirmas adiuvat ira manus;
<ov. am. 1.7.67>	Neve mei sceleris tam tristia signa supersint,
<ov. am. 1.7.68>	Pone recompositas in statione comas!

<ov. am. 1.8.1>	Est quaedam --- quicumque volet cognoscere lenam,
<ov. am. 1.8.2>	Audiat! --- est quaedam nomine Dipsas anus.
<ov. am. 1.8.3>	Ex re nomen habet --- nigri non illa parentem
<ov. am. 1.8.4>	Memnonis in roseis sobria vidit equis.
<ov. am. 1.8.5>	Illa magas artes Aeaeaque carmina novit
<ov. am. 1.8.6>	Inque caput liquidas arte recurvat aquas;
<ov. am. 1.8.7>	Scit bene, quid gramen, quid torto concita rhombo
<ov. am. 1.8.8>	Licia, quid valeat virus amantis equae.
<ov. am. 1.8.9>	Cum voluit, toto glomerantur nubila caelo;
<ov. am. 1.8.10>	Cum voluit, puro fulget in orbe dies.
<ov. am. 1.8.11>	Sanguine, siqua fides, stillantia sidera vidi;
<ov. am. 1.8.12>	Purpureus Lunae sanguine vultus erat.
<ov. am. 1.8.13>	Hanc ego nocturnas versam volitare per umbras
<ov. am. 1.8.14>	Suspicor et pluma corpus anile tegi. 
<ov. am. 1.8.15>	Suspicor, et fama est. oculis quoque pupula duplex
<ov. am. 1.8.16>	Fulminat, et gemino lumen ab orbe venit.
<ov. am. 1.8.17>	Evocat antiquis proavos atavosque sepulcris
<ov. am. 1.8.18>	Et solidam longo carmine findit humum.
<ov. am. 1.8.19>	Haec sibi proposuit thalamos temerare pudicos;
<ov. am. 1.8.20>	Nec tamen eloquio lingua nocente caret.
<ov. am. 1.8.21>	Fors me sermoni testem dedit; illa monebat
<ov. am. 1.8.22>	Talia --- me duplices occuluere fores:
<ov. am. 1.8.23>	'Scis here te, mea lux, iuveni placuisse beato?
<ov. am. 1.8.24>	Haesit et in vultu constitit usque tuo.
<ov. am. 1.8.25>	Et cur non placeas? nulli tua forma secunda est;
<ov. am. 1.8.26>	Me miseram, dignus corpore cultus abest!
<ov. am. 1.8.27>	Tam felix esses quam formosissima, vellem --- 
<ov. am. 1.8.28>	Non ego, te facta divite, pauper ero.
<ov. am. 1.8.29>	Stella tibi oppositi nocuit contraria Martis.
<ov. am. 1.8.30>	Mars abiit; signo nunc Venus apta suo.
<ov. am. 1.8.31>	Prosit ut adveniens, en adspice! dives amator
<ov. am. 1.8.32>	Te cupiit; curae, quid tibi desit, habet.
<ov. am. 1.8.33>	Est etiam facies, qua se tibi conparet, illi;
<ov. am. 1.8.34>	Si te non emptam vellet, emendus erat.'
<ov. am. 1.8.35>	Erubuit. 'decet alba quidem pudor ora, sed iste,
<ov. am. 1.8.36>	Si simules, prodest; verus obesse solet.
<ov. am. 1.8.37>	Cum bene deiectis gremium spectabis ocellis,
<ov. am. 1.8.38>	Quantum quisque ferat, respiciendus erit.
<ov. am. 1.8.39>	Forsitan inmundae Tatio regnante Sabinae
<ov. am. 1.8.40>	Noluerint habiles pluribus esse viris;
<ov. am. 1.8.41>	Nunc Mars externis animos exercet in armis,
<ov. am. 1.8.42>	At Venus Aeneae regnat in urbe sui. 
<ov. am. 1.8.43>	Ludunt formosae; casta est, quam nemo rogavit --- 
<ov. am. 1.8.44>	Aut, si rusticitas non vetat, ipsa rogat.
<ov. am. 1.8.45>	Has quoque, quae frontis rugas in vertice portant,
<ov. am. 1.8.46>	Excute; de rugis crimina multa cadent.
<ov. am. 1.8.47>	Penelope iuvenum vires temptabat in arcu;
<ov. am. 1.8.48>	Qui latus argueret, corneus arcus erat.
<ov. am. 1.8.49>	Labitur occulte fallitque volubilis aetas,
<ov. am. 1.8.50>	Ut celer admissis labitur amnis aquis.
<ov. am. 1.8.51>	Aera nitent usu, vestis bona quaerit haberi,
<ov. am. 1.8.52>	Canescunt turpi tecta relicta situ --- 
<ov. am. 1.8.53>	Forma, nisi admittas, nullo exercente senescit.
<ov. am. 1.8.54>	Nec satis effectus unus et alter habent;
<ov. am. 1.8.55>	Certior e multis nec tam invidiosa rapina est.
<ov. am. 1.8.56>	Plena venit canis de grege praeda lupis.
<ov. am. 1.8.57>	Ecce, quid iste tuus praeter nova carmina vates
<ov. am. 1.8.58>	Donat? amatoris milia multa leges.
<ov. am. 1.8.59>	Ipse deus vatum palla spectabilis aurea
<ov. am. 1.8.60>	Tractat inauratae consona fila lyrae.
<ov. am. 1.8.61>	Qui dabit, ille tibi magno sit maior Homero;
<ov. am. 1.8.62>	Crede mihi, res est ingeniosa dare.
<ov. am. 1.8.63>	Nec tu, siquis erit capitis mercede redemptus,
<ov. am. 1.8.64>	Despice; gypsati crimen inane pedis.
<ov. am. 1.8.65>	Nec te decipiant veteres circum atria cerae.
<ov. am. 1.8.66>	Tolle tuos tecum, pauper amator, avos!
<ov. am. 1.8.67>	Qui, quia pulcher erit, poscet sine munere noctem,
<ov. am. 1.8.68>	Quod det, amatorem flagitet ante suum!
<ov. am. 1.8.69>	Parcius exigito pretium, dum retia tendis,
<ov. am. 1.8.70>	Ne fugiant; captos legibus ure tuis! 
<ov. am. 1.8.71>	Nec nocuit simulatus amor; sine, credat amari,
<ov. am. 1.8.72>	Et cave ne gratis hic tibi constet amor!
<ov. am. 1.8.73>	Saepe nega noctes. capitis modo finge dolorem,
<ov. am. 1.8.74>	Et modo, quae causas praebeat, Isis erit.
<ov. am. 1.8.75>	Mox recipe, ut nullum patiendi colligat usum,
<ov. am. 1.8.76>	Neve relentescat saepe repulsus amor.
<ov. am. 1.8.77>	Surda sit oranti tua ianua, laxa ferenti;
<ov. am. 1.8.78>	Audiat exclusi verba receptus amans;
<ov. am. 1.8.79>	Et, quasi laesa prior, nonnumquam irascere laeso --- 
<ov. am. 1.8.80>	Vanescit culpa culpa repensa tua.
<ov. am. 1.8.81>	Sed numquam dederis spatiosum tempus in iram:
<ov. am. 1.8.82>	Saepe simultates ira morata facit.
<ov. am. 1.8.83>	Quin etiam discant oculi lacrimare coacti,
<ov. am. 1.8.84>	Et faciant udas illa vel ille genas;
<ov. am. 1.8.85>	Nec, siquem falles, tu periurare timeto --- 
<ov. am. 1.8.86>	Commodat in lusus numina surda Venus.
<ov. am. 1.8.87>	Servus et ad partes sollers ancilla parentur,
<ov. am. 1.8.88>	Qui doceant, apte quid tibi possit emi;
<ov. am. 1.8.89>	Et sibi pauca rogent --- multos si pauca rogabunt,
<ov. am. 1.8.90>	Postmodo de stipula grandis acervus erit.
<ov. am. 1.8.91>	Et soror et mater, nutrix quoque carpat amantem;
<ov. am. 1.8.92>	Fit cito per multas praeda petita manus.
<ov. am. 1.8.93>	Cum te deficient poscendi munera causae,
<ov. am. 1.8.94>	Natalem libo testificare tuum!
<ov. am. 1.8.95>	Ne securus amet nullo rivale, caveto;
<ov. am. 1.8.96>	Non bene, si tollas proelia, durat amor.
<ov. am. 1.8.97>	Ille viri videat toto vestigia lecto
<ov. am. 1.8.98>	Factaque lascivis livida colla notis.
<ov. am. 1.8.99>	Munera praecipue videat, quae miserit alter.
<ov. am. 1.8.100>	Si dederit nemo, Sacra roganda Via est. 
<ov. am. 1.8.101>	Cum multa abstuleris, ut non tamen omnia donet,
<ov. am. 1.8.102>	Quod numquam reddas, commodet, ipsa roga!
<ov. am. 1.8.103>	Lingua iuvet mentemque tegat --- blandire noceque;
<ov. am. 1.8.104>	Inpia sub dulci melle venena latent.
<ov. am. 1.8.105>	Haec si praestiteris usu mihi cognita longo,
<ov. am. 1.8.106>	Nec tulerint voces ventus et aura meas,
<ov. am. 1.8.107>	Saepe mihi dices vivae bene, saepe rogabis,
<ov. am. 1.8.108>	Ut mea defunctae molliter ossa cubent.'
<ov. am. 1.8.109>	Vox erat in cursu, cum me mea prodidit umbra,
<ov. am. 1.8.110>	At nostrae vix se continuere manus,
<ov. am. 1.8.111>	Quin albam raramque comam lacrimosaque vino
<ov. am. 1.8.112>	Lumina rugosas distraherentque genas.
<ov. am. 1.8.113>	Di tibi dent nullosque Lares inopemque senectam,
<ov. am. 1.8.114>	Et longas hiemes perpetuamque sitim!

<ov. am. 1.9.1>	Militat omnis amans, et habet sua castra Cupido;
<ov. am. 1.9.2>	Attice, crede mihi, militat omnis amans.
<ov. am. 1.9.3>	Quae bello est habilis, Veneri quoque convenit aetas.
<ov. am. 1.9.4>	Turpe senex miles, turpe senilis amor.
<ov. am. 1.9.5>	Quos petiere duces animos in milite forti,
<ov. am. 1.9.6>	Hos petit in socio bella puella viro.
<ov. am. 1.9.7>	Pervigilant ambo; terra requiescit uterque --- 
<ov. am. 1.9.8>	Ille fores dominae servat, at ille ducis.
<ov. am. 1.9.9>	Militis officium longa est via; mitte puellam,
<ov. am. 1.9.10>	Strenuus exempto fine sequetur amans. 
<ov. am. 1.9.11>	Ibit in adversos montes duplicataque nimbo
<ov. am. 1.9.12>	Flumina, congestas exteret ille nives,
<ov. am. 1.9.13>	Nec freta pressurus tumidos causabitur Euros
<ov. am. 1.9.14>	Aptaque verrendis sidera quaeret aquis.
<ov. am. 1.9.15>	Quis nisi vel miles vel amans et frigora noctis
<ov. am. 1.9.16>	Et denso mixtas perferet imbre nives?
<ov. am. 1.9.17>	Mittitur infestos alter speculator in hostes;
<ov. am. 1.9.18>	In rivale oculos alter, ut hoste, tenet.
<ov. am. 1.9.19>	Ille graves urbes, hic durae limen amicae
<ov. am. 1.9.20>	Obsidet; hic portas frangit, at ille fores.
<ov. am. 1.9.21>	Saepe soporatos invadere profuit hostes
<ov. am. 1.9.22>	Caedere et armata vulgus inerme manu.
<ov. am. 1.9.23>	Sic fera Threicii ceciderunt agmina Rhesi,
<ov. am. 1.9.24>	Et dominum capti deseruistis equi.
<ov. am. 1.9.25>	Nempe maritorum somnis utuntur amantes,
<ov. am. 1.9.26>	Et sua sopitis hostibus arma movent.
<ov. am. 1.9.27>	Custodum transire manus vigilumque catervas
<ov. am. 1.9.28>	Militis et miseri semper amantis opus.
<ov. am. 1.9.29>	Mars dubius nec certa Venus; victique resurgunt,
<ov. am. 1.9.30>	Quosque neges umquam posse iacere, cadunt.
<ov. am. 1.9.31>	Ergo desidiam quicumque vocabat amorem,
<ov. am. 1.9.32>	Desinat. ingenii est experientis amor.
<ov. am. 1.9.33>	Ardet in abducta Briseide magnus Achilles --- 
<ov. am. 1.9.34>	Dum licet, Argeas frangite, Troes, opes!
<ov. am. 1.9.35>	Hector ab Andromaches conplexibus ibat ad arma,
<ov. am. 1.9.36>	Et, galeam capiti quae daret, uxor erat.
<ov. am. 1.9.37>	Summa ducum, Atrides, visa Priameide fertur
<ov. am. 1.9.38>	Maenadis effusis obstipuisse comis. 
<ov. am. 1.9.39>	Mars quoque deprensus fabrilia vincula sensit;
<ov. am. 1.9.40>	Notior in caelo fabula nulla fuit.
<ov. am. 1.9.41>	Ipse ego segnis eram discinctaque in otia natus;
<ov. am. 1.9.42>	Mollierant animos lectus et umbra meos.
<ov. am. 1.9.43>	Inpulit ignavum formosae cura puellae
<ov. am. 1.9.44>	Iussit et in castris aera merere suis.
<ov. am. 1.9.45>	Inde vides agilem nocturnaque bella gerentem.
<ov. am. 1.9.46>	Qui nolet fieri desidiosus, amet!

<ov. am. 1.10.1>	Qualis ab Eurota Phrygiis avecta carinis
<ov. am. 1.10.2>	Coniugibus belli causa duobus erat,
<ov. am. 1.10.3>	Qualis erat Lede, quam plumis abditus albis
<ov. am. 1.10.4>	Callidus in falsa lusit adulter ave,
<ov. am. 1.10.5>	Qualis Amymone siccis erravit in agris,
<ov. am. 1.10.6>	Cum premeret summi verticis urna comas --- 
<ov. am. 1.10.7>	Talis eras; aquilamque in te taurumque timebam,
<ov. am. 1.10.8>	Et quidquid magno de Iove fecit amor.
<ov. am. 1.10.9>	Nunc timor omnis abest, animique resanuit error,
<ov. am. 1.10.10>	Nec facies oculos iam capit ista meos.
<ov. am. 1.10.11>	Cur sim mutatus, quaeris? quia munera poscis.
<ov. am. 1.10.12>	Haec te non patitur causa placere mihi.
<ov. am. 1.10.13>	Donec eras simplex, animum cum corpore amavi;
<ov. am. 1.10.14>	Nunc mentis vitio laesa figura tua est.
<ov. am. 1.10.15>	Et puer est et nudus Amor; sine sordibus annos
<ov. am. 1.10.16>	Et nullas vestes, ut sit apertus, habet. 
<ov. am. 1.10.17>	Quid puerum Veneris pretio prostare iubetis?
<ov. am. 1.10.18>	Quo pretium condat, non habet ille sinum!
<ov. am. 1.10.19>	Nec Venus apta feris Veneris nec filius armis --- 
<ov. am. 1.10.20>	Non decet inbelles aera merere deos.
<ov. am. 1.10.21>	Stat meretrix certo cuivis mercabilis aere,
<ov. am. 1.10.22>	Et miseras iusso corpore quaerit opes;
<ov. am. 1.10.23>	Devovet imperium tamen haec lenonis avari
<ov. am. 1.10.24>	Et, quod vos facitis sponte, coacta facit.
<ov. am. 1.10.25>	Sumite in exemplum pecudes ratione carentes;
<ov. am. 1.10.26>	Turpe erit, ingenium mitius esse feris.
<ov. am. 1.10.27>	Non equa munus equum, non taurum vacca poposcit;
<ov. am. 1.10.28>	Non aries placitam munere captat ovem.
<ov. am. 1.10.29>	Sola viro mulier spoliis exultat ademptis,
<ov. am. 1.10.30>	Sola locat noctes, sola licenda venit,
<ov. am. 1.10.31>	Et vendit quod utrumque iuvat quod uterque petebat,
<ov. am. 1.10.32>	Et pretium, quanti gaudeat ipsa, facit.
<ov. am. 1.10.33>	Quae Venus ex aequo ventura est grata duobus,
<ov. am. 1.10.34>	Altera cur illam vendit et alter emit?
<ov. am. 1.10.35>	Cur mihi sit damno, tibi sit lucrosa voluptas,
<ov. am. 1.10.36>	Quam socio motu femina virque ferunt?
<ov. am. 1.10.37>	Non bene conducti vendunt periuria testes,
<ov. am. 1.10.38>	Non bene selecti iudicis arca patet.
<ov. am. 1.10.39>	Turpe reos empta miseros defendere lingua;
<ov. am. 1.10.40>	Quod faciat magni, turpe tribunal, opes;
<ov. am. 1.10.41>	Turpe tori reditu census augere paternos,
<ov. am. 1.10.42>	Et faciem lucro prostituisse suam.
<ov. am. 1.10.43>	Gratia pro rebus merito debetur inemptis;
<ov. am. 1.10.44>	Pro male conducto gratia nulla toro. 
<ov. am. 1.10.45>	Omnia conductor solvit; mercede soluta
<ov. am. 1.10.46>	Non manet officio debitor ille tuo.
<ov. am. 1.10.47>	Parcite, formosae, pretium pro nocte pacisci;
<ov. am. 1.10.48>	Non habet eventus sordida praeda bonos.
<ov. am. 1.10.49>	Non fuit armillas tanti pepigisse Sabinas,
<ov. am. 1.10.50>	Ut premerent sacrae virginis arma caput;
<ov. am. 1.10.51>	E quibus exierat, traiecit viscera ferro
<ov. am. 1.10.52>	Filius, et poenae causa monile fuit.
<ov. am. 1.10.53>	Nec tamen indignum est a divite praemia posci;
<ov. am. 1.10.54>	Munera poscenti quod dare possit, habet.
<ov. am. 1.10.55>	Carpite de plenis pendentes vitibus uvas;
<ov. am. 1.10.56>	Praebeat Alcinoi poma benignus ager!
<ov. am. 1.10.57>	Officium pauper numeret studiumque fidemque;
<ov. am. 1.10.58>	Quod quis habet, dominae conferat omne suae.
<ov. am. 1.10.59>	Est quoque carminibus meritas celebrare puellas
<ov. am. 1.10.60>	Dos mea; quam volui, nota fit arte mea.
<ov. am. 1.10.61>	Scindentur vestes, gemmae frangentur et aurum;
<ov. am. 1.10.62>	Carmina quam tribuent, fama perennis erit.
<ov. am. 1.10.63>	Nec dare, sed pretium posci dedignor et odi;
<ov. am. 1.10.64>	Quod nego poscenti, desine velle, dabo!

<ov. am. 1.11.1>	Colligere incertos et in ordine ponere crines
<ov. am. 1.11.2>	Docta neque ancillas inter habenda Nape, 
<ov. am. 1.11.3>	Inque ministeriis furtivae cognita noctis
<ov. am. 1.11.4>	Utilis et dandis ingeniosa notis
<ov. am. 1.11.5>	Saepe venire ad me dubitantem hortata Corinnam,
<ov. am. 1.11.6>	Saepe laboranti fida reperta mihi --- 
<ov. am. 1.11.7>	Accipe et ad dominam peraratas mane tabellas
<ov. am. 1.11.8>	Perfer et obstantes sedula pelle moras!
<ov. am. 1.11.9>	Nec silicum venae nec durum in pectore ferrum,
<ov. am. 1.11.10>	Nec tibi simplicitas ordine maior adest.
<ov. am. 1.11.11>	Credibile est et te sensisse Cupidinis arcus --- 
<ov. am. 1.11.12>	In me militiae signa tuere tuae!
<ov. am. 1.11.13>	Si quaeret quid agam, spe noctis vivere dices;
<ov. am. 1.11.14>	Cetera fert blanda cera notata manu.
<ov. am. 1.11.15>	Dum loquor, hora fugit. vacuae bene redde tabellas,
<ov. am. 1.11.16>	Verum continuo fac tamen illa legat.
<ov. am. 1.11.17>	Adspicias oculos mando frontemque legentis;
<ov. am. 1.11.18>	Et tacito vultu scire futura licet.
<ov. am. 1.11.19>	Nec mora, perlectis rescribat multa, iubeto;
<ov. am. 1.11.20>	Odi, cum late splendida cera vacat.
<ov. am. 1.11.21>	Conprimat ordinibus versus, oculosque moretur
<ov. am. 1.11.22>	Margine in extremo littera rasa meos.
<ov. am. 1.11.23>	Quid digitos opus est graphio lassare tenendo?
<ov. am. 1.11.24>	Hoc habeat scriptum tota tabella 'veni!'
<ov. am. 1.11.25>	Non ego victrices lauro redimire tabellas
<ov. am. 1.11.26>	Nec Veneris media ponere in aede morer.
<ov. am. 1.11.27>	Subscribam: 'Veneri fidas sibi Naso ministras
<ov. am. 1.11.28>	Dedicat, at nuper vile fuistis acer.'

<ov. am. 1.12.1>	Flete meos casus --- tristes rediere tabellae
<ov. am. 1.12.2>	Infelix hodie littera posse negat.
<ov. am. 1.12.3>	Omina sunt aliquid; modo cum discedere vellet,
<ov. am. 1.12.4>	Ad limen digitos restitit icta Nape.
<ov. am. 1.12.5>	Missa foras iterum limen transire memento
<ov. am. 1.12.6>	Cautius atque alte sobria ferre pedem!
<ov. am. 1.12.7>	Ite hinc, difficiles, funebria ligna, tabellae,
<ov. am. 1.12.8>	Tuque, negaturis cera referta notis! --- 
<ov. am. 1.12.9>	Quam, puto, de longae collectam flore cicutae
<ov. am. 1.12.10>	Melle sub infami Corsica misit apis.
<ov. am. 1.12.11>	At tamquam minio penitus medicata rubebas --- 
<ov. am. 1.12.12>	Ille color vere sanguinolentus erat.
<ov. am. 1.12.13>	Proiectae triviis iaceatis, inutile lignum,
<ov. am. 1.12.14>	Vosque rotae frangat praetereuntis onus!
<ov. am. 1.12.15>	Illum etiam, qui vos ex arbore vertit in usum,
<ov. am. 1.12.16>	Convincam puras non habuisse manus.
<ov. am. 1.12.17>	Praebuit illa arbor misero suspendia collo,
<ov. am. 1.12.18>	Carnifici diras praebuit illa cruces;
<ov. am. 1.12.19>	Illa dedit turpes raucis bubonibus umbras,
<ov. am. 1.12.20>	Vulturis in ramis et strigis ova tulit.
<ov. am. 1.12.21>	His ego commisi nostros insanus amores
<ov. am. 1.12.22>	Molliaque ad dominam verba ferenda dedi?
<ov. am. 1.12.23>	Aptius hae capiant vadimonia garrula cerae,
<ov. am. 1.12.24>	Quas aliquis duro cognitor ore legat;
<ov. am. 1.12.25>	Inter ephemeridas melius tabulasque iacerent,
<ov. am. 1.12.26>	In quibus absumptas fleret avarus opes. 
<ov. am. 1.12.27>	Ergo ego vos rebus duplices pro nomine sensi.
<ov. am. 1.12.28>	Auspicii numerus non erat ipse boni.
<ov. am. 1.12.29>	Quid precer iratus, nisi vos cariosa senectus
<ov. am. 1.12.30>	Rodat, et inmundo cera sit alba situ?

<ov. am. 1.13.1>	Iam super oceanum venit a seniore marito
<ov. am. 1.13.2>	Flava pruinoso quae vehit axe diem.
<ov. am. 1.13.3>	'Quo properas, Aurora? mane! --- sic Memnonis umbris
<ov. am. 1.13.4>	Annua sollemni caede parentet avis!
<ov. am. 1.13.5>	Nunc iuvat in teneris dominae iacuisse lacertis;
<ov. am. 1.13.6>	Si quando, lateri nunc bene iuncta meo est.
<ov. am. 1.13.7>	Nunc etiam somni pingues et frigidus aer,
<ov. am. 1.13.8>	Et liquidum tenui gutture cantat avis.
<ov. am. 1.13.9>	Quo properas, ingrata viris, ingrata puellis?
<ov. am. 1.13.10>	Roscida purpurea supprime lora manu!
<ov. am. 1.13.11>	Ante tuos ortus melius sua sidera servat
<ov. am. 1.13.12>	Navita nec media nescius errat aqua;
<ov. am. 1.13.13>	Te surgit quamvis lassus veniente viator,
<ov. am. 1.13.14>	Et miles saevas aptat ad arma manus.
<ov. am. 1.13.15>	Prima bidente vides oneratos arva colentes;
<ov. am. 1.13.16>	Prima vocas tardos sub iuga panda boves.
<ov. am. 1.13.17>	Tu pueros somno fraudas tradisque magistris,
<ov. am. 1.13.18>	Ut subeant tenerae verbera saeva manus; 
<ov. am. 1.13.19>	Atque vades sponsum stultos ante Atria mittis,
<ov. am. 1.13.20>	Unius ut verbi grandia damna ferant.
<ov. am. 1.13.21>	Nec tu consulto, nec tu iucunda diserto;
<ov. am. 1.13.22>	Cogitur ad lites surgere uterque novas.
<ov. am. 1.13.23>	Tu, cum feminei possint cessare labores,
<ov. am. 1.13.24>	Lanificam revocas ad sua pensa manum.
<ov. am. 1.13.25>	Omnia perpeterer --- sed surgere mane puellas,
<ov. am. 1.13.26>	Quis nisi cui non est ulla puella ferat?
<ov. am. 1.13.27>	Optavi quotiens, ne nox tibi cedere vellet,
<ov. am. 1.13.28>	Ne fugerent vultus sidera mota tuos!
<ov. am. 1.13.29>	Optavi quotiens, aut ventus frangeret axem,
<ov. am. 1.13.30>	Aut caderet spissa nube retentus equus!
<ov. am. 1.13.31>	Invida, quo properas? quod erat tibi filius ater,
<ov. am. 1.13.32>	Materni fuerat pectoris ille color.
<ov. am. 1.13.35>	Tithono vellem de te narrare liceret;
<ov. am. 1.13.36>	Fabula non caelo turpior ulla foret.
<ov. am. 1.13.37>	Illum dum refugis, longo quia grandior aevo,
<ov. am. 1.13.38>	Surgis ad invisas a sene mane rotas.
<ov. am. 1.13.39>	At si, quem mavis, Cephalum conplexa teneres,
<ov. am. 1.13.40>	Clamares: lente currite, noctis equi!
<ov. am. 1.13.41>	Cur ego plectar amans, si vir tibi marcet ab annis?
<ov. am. 1.13.42>	Num me nupsisti conciliante seni?
<ov. am. 1.13.43>	Adspice, quot somnos iuveni donarit amato
<ov. am. 1.13.44>	Luna! --- neque illius forma secunda tuae.
<ov. am. 1.13.45>	Ipse deum genitor, ne te tam saepe videret,
<ov. am. 1.13.46>	Commisit noctes in sua vota duas.' 
<ov. am. 1.13.47>	Iurgia finieram. scires audisse: rubebat --- 
<ov. am. 1.13.48>	Nec tamen adsueto tardius orta dies!

<ov. am. 1.14.1>	Dicebam 'medicare tuos desiste capillos!'
<ov. am. 1.14.2>	Tingere quam possis, iam tibi nulla coma est.
<ov. am. 1.14.3>	At si passa fores, quid erat spatiosius illis?
<ov. am. 1.14.4>	Contigerant imum, qua patet usque, latus.
<ov. am. 1.14.5>	Quid, quod erant tenues, et quos ornare timeres?
<ov. am. 1.14.6>	Vela colorati qualia Seres habent,
<ov. am. 1.14.7>	Vel pede quod gracili deducit aranea filum,
<ov. am. 1.14.8>	Cum leve deserta sub trabe nectit opus.
<ov. am. 1.14.9>	Nec tamen ater erat nec erat tamen aureus ille,
<ov. am. 1.14.10>	Sed, quamvis neuter, mixtus uterque color --- 
<ov. am. 1.14.11>	Qualem clivosae madidis in vallibus Idae
<ov. am. 1.14.12>	Ardua derepto cortice cedrus habet.
<ov. am. 1.14.13>	Adde, quod et dociles et centum flexibus apti
<ov. am. 1.14.14>	Et tibi nullius causa doloris erant.
<ov. am. 1.14.15>	Non acus abrupit, non vallum pectinis illos.
<ov. am. 1.14.16>	Ornatrix tuto corpore semper erat;
<ov. am. 1.14.17>	Ante meos saepe est oculos ornata nec umquam
<ov. am. 1.14.18>	Bracchia derepta saucia fecit acu.
<ov. am. 1.14.19>	Saepe etiam nondum digestis mane capillis
<ov. am. 1.14.20>	Purpureo iacuit semisupina toro.
<ov. am. 1.14.21>	Tum quoque erat neclecta decens, ut Threcia Bacche,
<ov. am. 1.14.22>	Cum temere in viridi gramine lassa iacet.
<ov. am. 1.14.23>	Cum graciles essent tamen et lanuginis instar,
<ov. am. 1.14.24>	Heu, male vexatae quanta tulere comae! 
<ov. am. 1.14.25>	Quam se praebuerunt ferro patienter et igni,
<ov. am. 1.14.26>	Ut fieret torto nexilis orbe sinus!
<ov. am. 1.14.27>	Clamabam: 'scelus est istos, scelus urere crines!
<ov. am. 1.14.28>	Sponte decent; capiti, ferrea, parce tuo!
<ov. am. 1.14.29>	Vim procul hinc remove! non est, qui debeat uri;
<ov. am. 1.14.30>	Erudit admotas ipse capillus acus.'
<ov. am. 1.14.31>	Formosae periere comae --- quas vellet Apollo,
<ov. am. 1.14.32>	Quas vellet capiti Bacchus inesse suo!
<ov. am. 1.14.33>	Illis contulerim, quas quondam nuda Dione
<ov. am. 1.14.34>	Pingitur umenti sustinuisse manu.
<ov. am. 1.14.35>	Quid male dispositos quereris periisse capillos?
<ov. am. 1.14.36>	Quid speculum maesta ponis, inepta, manu?
<ov. am. 1.14.37>	Non bene consuetis a te spectaris ocellis;
<ov. am. 1.14.38>	Ut placeas, debes inmemor esse tui.
<ov. am. 1.14.39>	Non te cantatae laeserunt paelicis herbae,
<ov. am. 1.14.40>	Non anus Haemonia perfida lavit aqua;
<ov. am. 1.14.41>	Nec tibi vis morbi nocuit --- procul omen abesto! --- 
<ov. am. 1.14.42>	Nec minuit densas invida lingua comas.
<ov. am. 1.14.43>	Facta manu culpaque tua dispendia sentis;
<ov. am. 1.14.44>	Ipsa dabas capiti mixta venena tuo.
<ov. am. 1.14.45>	Nunc tibi captivos mittet Germania crines;
<ov. am. 1.14.46>	Tuta triumphatae munere gentis eris.
<ov. am. 1.14.47>	O quam saepe comas aliquo mirante rubebis,
<ov. am. 1.14.48>	Et dices: 'empta nunc ego merce probor,
<ov. am. 1.14.49>	Nescio quam pro me laudat nunc iste Sygambram.
<ov. am. 1.14.50>	Fama tamen memini cum fuit ista mea.' 
<ov. am. 1.14.51>	Me miserum! lacrimas male continet oraque dextra
<ov. am. 1.14.52>	Protegit ingenuas picta rubore genas.
<ov. am. 1.14.53>	Sustinet antiquos gremio spectatque capillos,
<ov. am. 1.14.54>	Ei mihi, non illo munera digna loco!
<ov. am. 1.14.55>	Collige cum vultu mentem! reparabile damnum est.
<ov. am. 1.14.56>	Postmodo nativa conspiciere coma.

<ov. am. 1.15.1>	Quid mihi Livor edax, ignavos obicis annos,
<ov. am. 1.15.2>	Ingeniique vocas carmen inertis opus;
<ov. am. 1.15.3>	Non me more patrum, dum strenua sustinet aetas,
<ov. am. 1.15.4>	Praemia militiae pulverulenta sequi,
<ov. am. 1.15.5>	Nec me verbosas leges ediscere nec me
<ov. am. 1.15.6>	Ingrato vocem prostituisse foro?
<ov. am. 1.15.7>	Mortale est, quod quaeris, opus. mihi fama perennis
<ov. am. 1.15.8>	Quaeritur, in toto semper ut orbe canar.
<ov. am. 1.15.9>	Vivet Maeonides, Tenedos dum stabit et Ide,
<ov. am. 1.15.10>	Dum rapidas Simois in mare volvet aquas;
<ov. am. 1.15.11>	Vivet et Ascraeus, dum mustis uva tumebit,
<ov. am. 1.15.12>	Dum cadet incurva falce resecta Ceres.
<ov. am. 1.15.13>	Battiades semper toto cantabitur orbe;
<ov. am. 1.15.14>	Quamvis ingenio non valet, arte valet.
<ov. am. 1.15.15>	Nulla Sophocleo veniet iactura cothurno;
<ov. am. 1.15.16>	Cum sole et luna semper Aratus erit;
<ov. am. 1.15.17>	Dum fallax servus, durus pater, inproba lena
<ov. am. 1.15.18>	Vivent et meretrix blanda, Menandros erit; 
<ov. am. 1.15.19>	Ennius arte carens animosique Accius oris
<ov. am. 1.15.20>	Casurum nullo tempore nomen habent.
<ov. am. 1.15.21>	Varronem primamque ratem quae nesciet aetas,
<ov. am. 1.15.22>	Aureaque Aesonio terga petita duci?
<ov. am. 1.15.23>	Carmina sublimis tunc sunt peritura Lucreti,
<ov. am. 1.15.24>	Exitio terras cum dabit una dies;
<ov. am. 1.15.25>	Tityrus et segetes Aeneiaque arma legentur,
<ov. am. 1.15.26>	Roma triumphati dum caput orbis erit;
<ov. am. 1.15.27>	Donec erunt ignes arcusque Cupidinis arma,
<ov. am. 1.15.28>	Discentur numeri, culte Tibulle, tui;
<ov. am. 1.15.29>	Gallus et Hesperiis et Gallus notus Eois,
<ov. am. 1.15.30>	Et sua cum Gallo nota Lycoris erit.
<ov. am. 1.15.31>	Ergo, cum silices, cum dens patientis aratri
<ov. am. 1.15.32>	Depereant aevo, carmina morte carent.
<ov. am. 1.15.33>	Cedant carminibus reges regumque triumphi,
<ov. am. 1.15.34>	Cedat et auriferi ripa benigna Tagi!
<ov. am. 1.15.35>	Vilia miretur vulgus; mihi flavus Apollo
<ov. am. 1.15.36>	Pocula Castalia plena ministret aqua,
<ov. am. 1.15.37>	Sustineamque coma metuentem frigora myrtum,
<ov. am. 1.15.38>	Atque a sollicito multus amante legar!
<ov. am. 1.15.39>	Pascitur in vivis Livor; post fata quiescit,
<ov. am. 1.15.40>	Cum suus ex merito quemque tuetur honos.
<ov. am. 1.15.41>	Ergo etiam cum me supremus adederit ignis,
<ov. am. 1.15.42>	Vivam, parsque mei multa superstes erit. 



