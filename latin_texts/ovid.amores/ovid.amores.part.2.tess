<ov. am. 2.1.1>	Hoc quoque conposui Paelignis natus aquosis,
<ov. am. 2.1.2>	Ille ego nequitiae Naso poeta meae.
<ov. am. 2.1.3>	Hoc quoque iussit Amor --- procul hinc, procul este, severae!
<ov. am. 2.1.4>	Non estis teneris apta theatra modis.
<ov. am. 2.1.5>	Me legat in sponsi facie non frigida virgo,
<ov. am. 2.1.6>	Et rudis ignoto tactus amore puer;
<ov. am. 2.1.7>	Atque aliquis iuvenum quo nunc ego saucius arcu
<ov. am. 2.1.8>	Agnoscat flammae conscia signa suae,
<ov. am. 2.1.9>	Miratusque diu 'quo' dicat 'ab indice doctus
<ov. am. 2.1.10>	Conposuit casus iste poeta meos?'
<ov. am. 2.1.11>	Ausus eram, memini, caelestia dicere bella
<ov. am. 2.1.12>	Centimanumque Gyen --- et satis oris erat --- 
<ov. am. 2.1.13>	Cum male se Tellus ulta est, ingestaque Olympo
<ov. am. 2.1.14>	Ardua devexum Pelion Ossa tulit.
<ov. am. 2.1.15>	In manibus nimbos et cum Iove fulmen habebam,
<ov. am. 2.1.16>	Quod bene pro caelo mitteret ille suo --- 
<ov. am. 2.1.17>	Clausit amica fores! ego cum Iove fulmen omisi;
<ov. am. 2.1.18>	Excidit ingenio Iuppiter ipse meo.
<ov. am. 2.1.19>	Iuppiter, ignoscas! nil me tua tela iuvabant;
<ov. am. 2.1.20>	Clausa tuo maius ianua fulmen habet. 
<ov. am. 2.1.21>	Blanditias elegosque levis, mea tela, resumpsi;
<ov. am. 2.1.22>	Mollierunt duras lenia verba fores.
<ov. am. 2.1.23>	Carmina sanguineae deducunt cornua lunae,
<ov. am. 2.1.24>	Et revocant niveos solis euntis equos;
<ov. am. 2.1.25>	Carmine dissiliunt abruptis faucibus angues,
<ov. am. 2.1.26>	Inque suos fontes versa recurrit aqua.
<ov. am. 2.1.27>	Carminibus cessere fores, insertaque posti,
<ov. am. 2.1.28>	Quamvis robur erat, carmine victa sera est.
<ov. am. 2.1.29>	Quid mihi profuerit velox cantatus Achilles?
<ov. am. 2.1.30>	Quid pro me Atrides alter et alter agent,
<ov. am. 2.1.31>	Quique tot errando, quot bello, perdidit annos,
<ov. am. 2.1.32>	Raptus et Haemoniis flebilis Hector equis?
<ov. am. 2.1.33>	At facie tenerae laudata saepe puellae,
<ov. am. 2.1.34>	Ad vatem, pretium carminis, ipsa venit.
<ov. am. 2.1.35>	Magna datur merces! heroum clara valete
<ov. am. 2.1.36>	Nomina; non apta est gratia vestra mihi!
<ov. am. 2.1.37>	Ad mea formosos vultus adhibete, puellae,
<ov. am. 2.1.38>	Carmina, purpureus quae mihi dictat Amor!

<ov. am. 2.2.1>	Quem penes est dominam servandi cura, Bagoa,
<ov. am. 2.2.2>	Dum perago tecum pauca, sed apta, vaca.
<ov. am. 2.2.3>	Hesterna vidi spatiantem luce puellam
<ov. am. 2.2.4>	Illa, quae Danai porticus agmen habet.
<ov. am. 2.2.5>	Protinus, ut placuit, misi scriptoque rogavi.
<ov. am. 2.2.6>	Rescripsit trepida 'non licet!' illa manu; 
<ov. am. 2.2.7>	Et, cur non liceat, quaerenti reddita causa est,
<ov. am. 2.2.8>	Quod nimium dominae cura molesta tua est.
<ov. am. 2.2.9>	Si sapis, o custos, odium, mihi crede, mereri
<ov. am. 2.2.10>	Desine; quem metuit quisque, perisse cupit.
<ov. am. 2.2.11>	Vir quoque non sapiens; quid enim servare laboret,
<ov. am. 2.2.12>	Unde nihil, quamvis non tueare, perit?
<ov. am. 2.2.13>	Sed gerat ille suo morem furiosus amori
<ov. am. 2.2.14>	Et castum, multis quod placet, esse putet;
<ov. am. 2.2.15>	Huic furtiva tuo libertas munere detur,
<ov. am. 2.2.16>	Quam dederis illi, reddat ut illa tibi.
<ov. am. 2.2.17>	Conscius esse velis --- domina est obnoxia servo;
<ov. am. 2.2.18>	Conscius esse times --- dissimulare licet.
<ov. am. 2.2.19>	Scripta leget secum --- matrem misisse putato!
<ov. am. 2.2.20>	Venerit ignotus --- postmodo notus erit.
<ov. am. 2.2.21>	Ibit ad adfectam, quae non languebit, amicam:
<ov. am. 2.2.22>	Visat! iudiciis aegra sit illa tuis.
<ov. am. 2.2.23>	Si faciet tarde, ne te mora longa fatiget,
<ov. am. 2.2.24>	Inposita gremio stertere fronte potes.
<ov. am. 2.2.25>	Nec tu, linigeram fieri quid possit ad Isim,
<ov. am. 2.2.26>	Quaesieris nec tu curva theatra time!
<ov. am. 2.2.27>	Conscius adsiduos commissi tollet honores --- 
<ov. am. 2.2.28>	Quis minor est autem quam tacuisse labor?
<ov. am. 2.2.29>	Ille placet versatque domum neque verbera sentit;
<ov. am. 2.2.30>	Ille potens --- alii, sordida turba, iacent.
<ov. am. 2.2.31>	Huic, verae ut lateant causae, finguntur inanes;
<ov. am. 2.2.32>	Atque ambo domini, quod probat una, probant.
<ov. am. 2.2.33>	Cum bene vir traxit vultum rugasque coegit,
<ov. am. 2.2.34>	Quod voluit fieri blanda puella, facit. 
<ov. am. 2.2.35>	Sed tamen interdum tecum quoque iurgia nectat,
<ov. am. 2.2.36>	Et simulet lacrimas carnificemque vocet.
<ov. am. 2.2.37>	Tu contra obiciens, quae tuto diluat illa,
<ov. am. 2.2.38>	Et veris falso crimine deme fidem.
<ov. am. 2.2.39>	Sic tibi semper honos, sic alta peculia crescent.
<ov. am. 2.2.40>	Haec fac, in exiguo tempore liber eris.
<ov. am. 2.2.41>	Adspicis indicibus nexas per colla catenas?
<ov. am. 2.2.42>	Squalidus orba fide pectora carcer habet.
<ov. am. 2.2.43>	Quaerit aquas in aquis et poma fugacia captat
<ov. am. 2.2.44>	Tantalus --- hoc illi garrula lingua dedit.
<ov. am. 2.2.45>	Dum nimium servat custos Iunonius Io,
<ov. am. 2.2.46>	Ante suos annos occidit; illa dea est!
<ov. am. 2.2.47>	Vidi ego conpedibus liventia crura gerentem,
<ov. am. 2.2.48>	Unde vir incestum scire coactus erat.
<ov. am. 2.2.49>	Poena minor merito. nocuit mala lingua duobus;
<ov. am. 2.2.50>	Vir doluit, famae damna puella tulit.
<ov. am. 2.2.51>	Crede mihi, nulli sunt crimina grata marito,
<ov. am. 2.2.52>	Nec quemquam, quamvis audiat, illa iuvant.
<ov. am. 2.2.53>	Seu tepet, indicium securas prodis ad aures;
<ov. am. 2.2.54>	Sive amat, officio fit miser ille tuo.
<ov. am. 2.2.55>	Culpa nec ex facili quamvis manifesta probatur;
<ov. am. 2.2.56>	Iudicis illa sui tuta favore venit.
<ov. am. 2.2.57>	Viderit ipse licet, credet tamen ille neganti
<ov. am. 2.2.58>	Damnabitque oculos et sibi verba dabit.
<ov. am. 2.2.59>	Adspiciat dominae lacrimas, plorabit et ipse,
<ov. am. 2.2.60>	Et dicet: 'poenas garrulus iste dabit!'
<ov. am. 2.2.61>	Quid dispar certamen inis? tibi verbera victo
<ov. am. 2.2.62>	Adsunt, in gremio iudicis illa sedet. 
<ov. am. 2.2.63>	Non scelus adgredimur, non ad miscenda coimus
<ov. am. 2.2.64>	Toxica, non stricto fulminat ense manus.
<ov. am. 2.2.65>	Quaerimus, ut tuto per te possimus amare.
<ov. am. 2.2.66>	Quid precibus nostris mollius esse potest?

<ov. am. 2.3.1>	Ei mihi, quod dominam nec vir nec femina servas
<ov. am. 2.3.2>	Mutua nec Veneris gaudia nosse potes!
<ov. am. 2.3.3>	Qui primus pueris genitalia membra recidit,
<ov. am. 2.3.4>	Vulnera quae fecit, debuit ipse pati.
<ov. am. 2.3.5>	Mollis in obsequium facilisque rogantibus esses,
<ov. am. 2.3.6>	Si tuus in quavis praetepuisset amor.
<ov. am. 2.3.7>	Non tu natus equo, non fortibus utilis armis;
<ov. am. 2.3.8>	Bellica non dextrae convenit hasta tuae.
<ov. am. 2.3.9>	Ista mares tractent; tu spes depone viriles.
<ov. am. 2.3.10>	Sunt tibi cum domina signa ferenda tua.
<ov. am. 2.3.11>	Hanc inple meritis, huius tibi gratia prosit;
<ov. am. 2.3.12>	Si careas illa, quis tuus usus erit?
<ov. am. 2.3.13>	Est etiam facies, sunt apti lusibus anni;
<ov. am. 2.3.14>	Indigna est pigro forma perire situ.
<ov. am. 2.3.15>	Fallere te potuit, quamvis habeare molestus;
<ov. am. 2.3.16>	Non caret effectu, quod voluere duo.
<ov. am. 2.3.17>	Aptius ut fuerit precibus temptasse, rogamus,
<ov. am. 2.3.18>	Dum bene ponendi munera tempus habes. 

<ov. am. 2.4.1>	Non ego mendosos ausim defendere mores
<ov. am. 2.4.2>	Falsaque pro vitiis arma movere meis.
<ov. am. 2.4.3>	Confiteor --- siquid prodest delicta fateri;
<ov. am. 2.4.4>	In mea nunc demens crimina fassus eo.
<ov. am. 2.4.5>	Odi, nec possum, cupiens, non esse quod odi;
<ov. am. 2.4.6>	Heu, quam quae studeas ponere ferre grave est!
<ov. am. 2.4.7>	Nam desunt vires ad me mihi iusque regendum;
<ov. am. 2.4.8>	Auferor ut rapida concita puppis aqua.
<ov. am. 2.4.9>	Non est certa meos quae forma invitet amores --- 
<ov. am. 2.4.10>	Centum sunt causae, cur ego semper amem.
<ov. am. 2.4.11>	Sive aliqua est oculos in humum deiecta modestos,
<ov. am. 2.4.12>	Uror, et insidiae sunt pudor ille meae;
<ov. am. 2.4.13>	Sive procax aliqua est, capior, quia rustica non est,
<ov. am. 2.4.14>	Spemque dat in molli mobilis esse toro.
<ov. am. 2.4.15>	Aspera si visa est rigidasque imitata Sabinas,
<ov. am. 2.4.16>	Velle, sed ex alto dissimulare puto.
<ov. am. 2.4.17>	Sive es docta, places raras dotata per artes;
<ov. am. 2.4.18>	Sive rudis, placita es simplicitate tua.
<ov. am. 2.4.19>	Est, quae Callimachi prae nostris rustica dicat
<ov. am. 2.4.20>	Carmina --- cui placeo, protinus ipsa placet.
<ov. am. 2.4.21>	Est etiam, quae me vatem et mea carmina culpet --- 
<ov. am. 2.4.22>	Culpantis cupiam sustinuisse femur.
<ov. am. 2.4.23>	Molliter incedit --- motu capit; altera dura est --- 
<ov. am. 2.4.24>	At poterit tacto mollior esse viro.
<ov. am. 2.4.25>	Haec quia dulce canit flectitque facillima vocem,
<ov. am. 2.4.26>	Oscula cantanti rapta dedisse velim; 
<ov. am. 2.4.27>	Haec querulas habili percurrit pollice chordas --- 
<ov. am. 2.4.28>	Tam doctas quis non possit amare manus?
<ov. am. 2.4.29>	Illa placet gestu numerosaque bracchia ducit
<ov. am. 2.4.30>	Et tenerum molli torquet ab arte latus --- 
<ov. am. 2.4.31>	Ut taceam de me, qui causa tangor ab omni,
<ov. am. 2.4.32>	Illic Hippolytum pone, Priapus erit!
<ov. am. 2.4.33>	Tu, quia tam longa es, veteres heroidas aequas
<ov. am. 2.4.34>	Et potes in toto multa iacere toro.
<ov. am. 2.4.35>	Haec habilis brevitate sua est. corrumpor utraque;
<ov. am. 2.4.36>	Conveniunt voto longa brevisque meo.
<ov. am. 2.4.37>	Non est culta --- subit, quid cultae accedere possit;
<ov. am. 2.4.38>	Ornata est --- dotes exhibet ipsa suas.
<ov. am. 2.4.39>	Candida me capiet, capiet me flava puella,
<ov. am. 2.4.40>	Est etiam in fusco grata colore Venus.
<ov. am. 2.4.41>	Seu pendent nivea pulli cervice capilli,
<ov. am. 2.4.42>	Leda fuit nigra conspicienda coma;
<ov. am. 2.4.43>	Seu flavent, placuit croceis Aurora capillis.
<ov. am. 2.4.44>	Omnibus historiis se meus aptat amor.
<ov. am. 2.4.45>	Me nova sollicitat, me tangit serior aetas;
<ov. am. 2.4.46>	Haec melior, specie corporis illa placet.
<ov. am. 2.4.47>	Denique quas tota quisquam probet urbe puellas,
<ov. am. 2.4.48>	Noster in has omnis ambitiosus amor.

<ov. am. 2.5.1>	Nullus amor tanti est --- abeas, pharetrate Cupido! --- 
<ov. am. 2.5.2>	Ut mihi sint totiens maxima vota mori. 
<ov. am. 2.5.3>	Vota mori mea sunt, cum te peccasse recordor,
<ov. am. 2.5.4>	O mihi perpetuum nata puella malum!
<ov. am. 2.5.5>	Non male deletae nudant tua facta tabellae,
<ov. am. 2.5.6>	Nec data furtive munera crimen habent.
<ov. am. 2.5.7>	O utinam arguerem sic, ut non vincere possem!
<ov. am. 2.5.8>	Me miserum! quare tam bona causa mea est?
<ov. am. 2.5.9>	Felix, qui quod amat defendere fortiter audet,
<ov. am. 2.5.10>	Cui sua 'non feci!' dicere amica potest.
<ov. am. 2.5.11>	Ferreus est nimiumque suo favet ille dolori,
<ov. am. 2.5.12>	Cui petitur victa palma cruenta rea.
<ov. am. 2.5.13>	Ipse miser vidi, cum me dormire putares,
<ov. am. 2.5.14>	Sobrius adposito crimina vestra mero.
<ov. am. 2.5.15>	Multa supercilio vidi vibrante loquentes;
<ov. am. 2.5.16>	Nutibus in vestris pars bona vocis erat.
<ov. am. 2.5.17>	Non oculi tacuere tui, conscriptaque vino
<ov. am. 2.5.18>	Mensa, nec in digitis littera nulla fuit.
<ov. am. 2.5.19>	Sermonem agnovi, quod non videatur, agentem
<ov. am. 2.5.20>	Verbaque pro certis iussa valere notis.
<ov. am. 2.5.21>	Iamque frequens ierat mensa conviva relicta;
<ov. am. 2.5.22>	Conpositi iuvenes unus et alter erant.
<ov. am. 2.5.23>	Inproba tum vero iungentes oscula vidi --- 
<ov. am. 2.5.24>	Illa mihi lingua nexa fuisse liquet --- 
<ov. am. 2.5.25>	Qualia non fratri tulerit germana severo,
<ov. am. 2.5.26>	Sed tulerit cupido mollis amica viro;
<ov. am. 2.5.27>	Qualia credibile est non Phoebo ferre Dianam,
<ov. am. 2.5.28>	Sed Venerem Marti saepe tulisse suo.
<ov. am. 2.5.29>	'Quid facis?' exclamo, 'quo nunc mea gaudia differs?
<ov. am. 2.5.30>	Iniciam dominas in mea iura manus! 
<ov. am. 2.5.31>	Haec tibi sunt mecum, mihi sunt communia tecum --- 
<ov. am. 2.5.32>	In bona cur quisquam tertius ista venit?'
<ov. am. 2.5.33>	Haec ego, quaeque dolor linguae dictavit; at illi
<ov. am. 2.5.34>	Conscia purpureus venit in ora pudor,
<ov. am. 2.5.35>	Quale coloratum Tithoni coniuge caelum
<ov. am. 2.5.36>	Subrubet, aut sponso visa puella novo;
<ov. am. 2.5.37>	Quale rosae fulgent inter sua lilia mixtae,
<ov. am. 2.5.38>	Aut ubi cantatis Luna laborat equis,
<ov. am. 2.5.39>	Aut quod, ne longis flavescere possit ab annis,
<ov. am. 2.5.40>	Maeonis Assyrium femina tinxit ebur.
<ov. am. 2.5.41>	Hic erat aut alicui color ille simillimus horum,
<ov. am. 2.5.42>	Et numquam visu pulchrior illa fuit.
<ov. am. 2.5.43>	Spectabat terram --- terram spectare decebat;
<ov. am. 2.5.44>	Maesta erat in vultu --- maesta decenter erat.
<ov. am. 2.5.45>	Sicut erant, et erant culti, laniare capillos
<ov. am. 2.5.46>	Et fuit in teneras impetus ire genas --- 
<ov. am. 2.5.47>	Ut faciem vidi, fortes cecidere lacerti;
<ov. am. 2.5.48>	Defensa est armis nostra puella suis.
<ov. am. 2.5.49>	Qui modo saevus eram, supplex ultroque rogavi,
<ov. am. 2.5.50>	Oscula ne nobis deteriora daret.
<ov. am. 2.5.51>	Risit et ex animo dedit optima --- qualia possent
<ov. am. 2.5.52>	Excutere irato tela trisulca Iovi;
<ov. am. 2.5.53>	Torqueor infelix, ne tam bona senserit alter,
<ov. am. 2.5.54>	Et volo non ex hac illa fuisse nota.
<ov. am. 2.5.55>	Haec quoque, quam docui, multo meliora fuerunt,
<ov. am. 2.5.56>	Et quiddam visa est addidicisse novi.
<ov. am. 2.5.57>	Quod nimium placuere, malum est, quod tota labellis
<ov. am. 2.5.58>	Lingua tua est nostris, nostra recepta tuis.
<ov. am. 2.5.59>	Nec tamen hoc unum doleo --- non oscula tantum
<ov. am. 2.5.60>	Iuncta queror, quamvis haec quoque iuncta queror;
<ov. am. 2.5.61>	Illa nisi in lecto nusquam potuere doceri.
<ov. am. 2.5.62>	Nescio quis pretium grande magister habet. 

<ov. am. 2.6.1>	Psittacus, Eois imitatrix ales ab Indis,
<ov. am. 2.6.2>	Occidit --- exequias ite frequenter, aves!
<ov. am. 2.6.3>	Ite, piae volucres, et plangite pectora pinnis
<ov. am. 2.6.4>	Et rigido teneras ungue notate genas;
<ov. am. 2.6.5>	Horrida pro maestis lanietur pluma capillis,
<ov. am. 2.6.6>	Pro longa resonent carmina vestra tuba!
<ov. am. 2.6.7>	Quod scelus Ismarii quereris, Philomela, tyranni,
<ov. am. 2.6.8>	Expleta est annis ista querela suis;
<ov. am. 2.6.9>	Alitis in rarae miserum devertere funus --- 
<ov. am. 2.6.10>	Magna, sed antiqua est causa doloris Itys.
<ov. am. 2.6.11>	Omnes, quae liquido libratis in aere cursus,
<ov. am. 2.6.12>	Tu tamen ante alios, turtur amice, dole!
<ov. am. 2.6.13>	Plena fuit vobis omni concordia vita,
<ov. am. 2.6.14>	Et stetit ad finem longa tenaxque fides.
<ov. am. 2.6.15>	Quod fuit Argolico iuvenis Phoceus Orestae,
<ov. am. 2.6.16>	Hoc tibi, dum licuit, psittace, turtur erat.
<ov. am. 2.6.17>	Quid tamen ista fides, quid rari forma coloris,
<ov. am. 2.6.18>	Quid vox mutandis ingeniosa sonis,
<ov. am. 2.6.19>	Quid iuvat, ut datus es, nostrae placuisse puellae? --- 
<ov. am. 2.6.20>	Infelix, avium gloria, nempe iaces!
<ov. am. 2.6.21>	Tu poteras fragiles pinnis hebetare zmaragdos
<ov. am. 2.6.22>	Tincta gerens rubro Punica rostra croco.
<ov. am. 2.6.23>	Non fuit in terris vocum simulantior ales --- 
<ov. am. 2.6.24>	Reddebas blaeso tam bene verba sono!
<ov. am. 2.6.25>	Raptus es invidia --- non tu fera bella movebas;
<ov. am. 2.6.26>	Garrulus et placidae pacis amator eras. 
<ov. am. 2.6.27>	Ecce, coturnices inter sua proelia vivunt;
<ov. am. 2.6.28>	Forsitan et fiunt inde frequenter anus.
<ov. am. 2.6.29>	Plenus eras minimo, nec prae sermonis amore
<ov. am. 2.6.30>	In multos poteras ora vacare cibos.
<ov. am. 2.6.31>	Nux erat esca tibi, causaeque papavera somni,
<ov. am. 2.6.32>	Pellebatque sitim simplicis umor aquae.
<ov. am. 2.6.33>	Vivit edax vultur ducensque per aera gyros
<ov. am. 2.6.34>	Miluus et pluviae graculus auctor aquae;
<ov. am. 2.6.35>	Vivit et armiferae cornix invisa Minervae --- 
<ov. am. 2.6.36>	Illa quidem saeclis vix moritura novem;
<ov. am. 2.6.37>	Occidit illa loquax humanae vocis imago,
<ov. am. 2.6.38>	Psittacus, extremo munus ab orbe datum!
<ov. am. 2.6.39>	Optima prima fere manibus rapiuntur avaris;
<ov. am. 2.6.40>	Inplentur numeris deteriora suis.
<ov. am. 2.6.41>	Tristia Phylacidae Thersites funera vidit,
<ov. am. 2.6.42>	Iamque cinis vivis fratribus Hector erat.
<ov. am. 2.6.43>	Quid referam timidae pro te pia vota puellae --- 
<ov. am. 2.6.44>	Vota procelloso per mare rapta Noto?
<ov. am. 2.6.45>	Septima lux venit non exhibitura sequentem,
<ov. am. 2.6.46>	Et stabat vacuo iam tibi Parca colo.
<ov. am. 2.6.47>	Nec tamen ignavo stupuerunt verba palato;
<ov. am. 2.6.48>	Clamavit moriens lingua: 'Corinna, vale!'
<ov. am. 2.6.49>	Colle sub Elysio nigra nemus ilice frondet,
<ov. am. 2.6.50>	Udaque perpetuo gramine terra viret.
<ov. am. 2.6.51>	Siqua fides dubiis, volucrum locus ille piarum
<ov. am. 2.6.52>	Dicitur, obscenae quo prohibentur aves.
<ov. am. 2.6.53>	Illic innocui late pascuntur olores
<ov. am. 2.6.54>	Et vivax phoenix, unica semper avis;
<ov. am. 2.6.55>	Explicat ipsa suas ales Iunonia pinnas,
<ov. am. 2.6.56>	Oscula dat cupido blanda columba mari. 
<ov. am. 2.6.57>	Psittacus has inter nemorali sede receptus
<ov. am. 2.6.58>	Convertit volucres in sua verba pias.
<ov. am. 2.6.59>	Ossa tegit tumulus --- tumulus pro corpore magnus --- 
<ov. am. 2.6.60>	Quo lapis exiguus par sibi carmen habet:
<ov. am. 2.6.61>	Colligor ex ipso dominae placuisse sepulcro.
<ov. am. 2.6.62>	Ora fuere mihi plus ave docta loqui.

<ov. am. 2.7.1>	Ergo sufficiam reus in nova crimina semper?
<ov. am. 2.7.2>	Ut vincam, totiens dimicuisse piget.
<ov. am. 2.7.3>	Sive ego marmorei respexi summa theatri,
<ov. am. 2.7.4>	Eligis e multis, unde dolere velis;
<ov. am. 2.7.5>	Candida seu tacito vidit me femina vultu,
<ov. am. 2.7.6>	In vultu tacitas arguis esse notas.
<ov. am. 2.7.7>	Siquam laudavi, misero petis ungue capillos;
<ov. am. 2.7.8>	Si culpo, crimen dissimulare putas.
<ov. am. 2.7.9>	Sive bonus color est, in te quoque frigidus esse,
<ov. am. 2.7.10>	Seu malus, alterius dicor amore mori.
<ov. am. 2.7.11>	Atque ego peccati vellem mihi conscius essem!
<ov. am. 2.7.12>	Aequo animo poenam, qui meruere, ferunt;
<ov. am. 2.7.13>	Nunc temere insimulas credendoque omnia frustra
<ov. am. 2.7.14>	Ipsa vetas iram pondus habere tuam.
<ov. am. 2.7.15>	Adspice, ut auritus miserandae sortis asellus
<ov. am. 2.7.16>	Adsiduo domitus verbere lentus eat! 
<ov. am. 2.7.17>	Ecce novum crimen! sollers ornare Cypassis
<ov. am. 2.7.18>	Obicitur dominae contemerasse torum.
<ov. am. 2.7.19>	Di melius, quam me, si sit peccasse libido,
<ov. am. 2.7.20>	Sordida contemptae sortis amica iuvet!
<ov. am. 2.7.21>	Quis Veneris famulae conubia liber inire
<ov. am. 2.7.22>	Tergaque conplecti verbere secta velit?
<ov. am. 2.7.23>	Adde, quod ornandis illa est operata capillis
<ov. am. 2.7.24>	Et tibi perdocta est grata ministra manu --- 
<ov. am. 2.7.25>	Scilicet ancillam, quae tam tibi fida, rogarem!
<ov. am. 2.7.26>	Quid, nisi ut indicio iuncta repulsa foret?
<ov. am. 2.7.27>	Per Venerem iuro puerique volatilis arcus,
<ov. am. 2.7.28>	Me non admissi criminis esse reum!

<ov. am. 2.8.1>	Ponendis in mille modos perfecta capillis,
<ov. am. 2.8.2>	Comere sed solas digna, Cypassi, deas,
<ov. am. 2.8.3>	Et mihi iucundo non rustica cognita furto,
<ov. am. 2.8.4>	Apta quidem dominae, sed magis apta mihi --- 
<ov. am. 2.8.5>	Quis fuit inter nos sociati corporis index?
<ov. am. 2.8.6>	Sensit concubitus unde Corinna tuos?
<ov. am. 2.8.7>	Num tamen erubui? num, verbo lapsus in ullo,
<ov. am. 2.8.8>	Furtivae Veneris conscia signa dedi?
<ov. am. 2.8.9>	Quid, quod in ancilla siquis delinquere possit,
<ov. am. 2.8.10>	Illum ego contendi mente carere bona?
<ov. am. 2.8.11>	Thessalus ancillae facie Briseidos arsit;
<ov. am. 2.8.12>	Serva Mycenaeo Phoebas amata duci.
<ov. am. 2.8.13>	Nec sum ego Tantalide maior, nec maior Achille;
<ov. am. 2.8.14>	Quod decuit reges, cur mihi turpe putem? 
<ov. am. 2.8.15>	Ut tamen iratos in te defixit ocellos,
<ov. am. 2.8.16>	Vidi te totis erubuisse genis;
<ov. am. 2.8.17>	At quanto, si forte refers, praesentior ipse
<ov. am. 2.8.18>	Per Veneris feci numina magna fidem!
<ov. am. 2.8.19>	Tu, dea, tu iubeas animi periuria puri
<ov. am. 2.8.20>	Carpathium tepidos per mare ferre Notos!
<ov. am. 2.8.21>	Pro quibus officiis pretium mihi dulce repende
<ov. am. 2.8.22>	Concubitus hodie, fusca Cypassi, tuos!
<ov. am. 2.8.23>	Quid renuis fingisque novos, ingrata, timores?
<ov. am. 2.8.24>	Unum est e dominis emeruisse satis.
<ov. am. 2.8.25>	Quod si stulta negas, index anteacta fatebor,
<ov. am. 2.8.26>	Et veniam culpae proditor ipse meae,
<ov. am. 2.8.27>	Quoque loco tecum fuerim, quotiensque, Cypassi,
<ov. am. 2.8.28>	Narrabo dominae, quotque quibusque modis!

<ov. am. 2.9a.1>	O numquam pro re satis indignande Cupido,
<ov. am. 2.9a.2>	O in corde meo desidiose puer --- 
<ov. am. 2.9a.3>	Quid me, qui miles numquam tua signa reliqui,
<ov. am. 2.9a.4>	Laedis, et in castris vulneror ipse meis?
<ov. am. 2.9a.5>	Cur tua fax urit, figit tuus arcus amicos?
<ov. am. 2.9a.6>	Gloria pugnantes vincere maior erat.
<ov. am. 2.9a.7>	Quid? non Haemonius, quem cuspide perculit, heros
<ov. am. 2.9a.8>	Confossum medica postmodo iuvit ope? 
<ov. am. 2.9a.9>	Venator sequitur fugientia; capta relinquit
<ov. am. 2.9a.10>	Semper et inventis ulteriora petit.
<ov. am. 2.9a.11>	Nos tua sentimus, populus tibi deditus, arma;
<ov. am. 2.9a.12>	Pigra reluctanti cessat in hoste manus.
<ov. am. 2.9a.13>	Quid iuvat in nudis hamata retundere tela
<ov. am. 2.9a.14>	Ossibus? ossa mihi nuda relinquit amor.
<ov. am. 2.9a.15>	Tot sine amore viri, tot sunt sine amore puellae! --- 
<ov. am. 2.9a.16>	Hinc tibi cum magna laude triumphus eat.
<ov. am. 2.9a.17>	Roma, nisi inmensum vires promosset in orbem,
<ov. am. 2.9a.18>	Stramineis esset nunc quoque tecta casis.
<ov. am. 2.9a.19>	Fessus in acceptos miles deducitur agros;
<ov. am. 2.9a.20>	Mittitur in saltus carcere liber equus;
<ov. am. 2.9a.21>	Longaque subductam celant navalia pinum,
<ov. am. 2.9a.22>	Tutaque deposito poscitur ense rudis.
<ov. am. 2.9a.23>	Me quoque, qui totiens merui sub amore puellae,
<ov. am. 2.9a.24>	Defunctum placide vivere tempus erat.

<ov. am. 2.9b.25>	'Vive' deus 'posito' siquis mihi dicat 'amore!'
<ov. am. 2.9b.26>	Deprecer --- usque adeo dulce puella malum est.
<ov. am. 2.9b.27>	Cum bene pertaesum est, animoque relanguit ardor,
<ov. am. 2.9b.28>	Nescio quo miserae turbine mentis agor.
<ov. am. 2.9b.29>	Ut rapit in praeceps dominum spumantia frustra
<ov. am. 2.9b.30>	Frena retentantem durior oris equus;
<ov. am. 2.9b.31>	Ut subitus, prope iam prensa tellure, carinam
<ov. am. 2.9b.32>	Tangentem portus ventus in alta rapit --- 
<ov. am. 2.9b.33>	Sic me saepe refert incerta Cupidinis aura,
<ov. am. 2.9b.34>	Notaque purpureus tela resumit Amor. 
<ov. am. 2.9b.35>	Fige, puer! positis nudus tibi praebeor armis;
<ov. am. 2.9b.36>	Hic tibi sunt vires, hac tua dextra facit;
<ov. am. 2.9b.37>	Huc tamquam iussae veniunt iam sponte sagittae --- 
<ov. am. 2.9b.38>	Vix illis prae me nota pharetra sua est!
<ov. am. 2.9b.39>	Infelix, tota quicumque quiescere nocte
<ov. am. 2.9b.40>	Sustinet et somnos praemia magna vocat!
<ov. am. 2.9b.41>	Stulte, quid est somnus, gelidae nisi mortis imago!
<ov. am. 2.9b.42>	Longa quiescendi tempora fata dabunt.
<ov. am. 2.9b.43>	Me modo decipiant voces fallacis amicae;
<ov. am. 2.9b.44>	Sperando certe gaudia magna feram.
<ov. am. 2.9b.45>	Et modo blanditias dicat, modo iurgia nectat;
<ov. am. 2.9b.46>	Saepe fruar domina, saepe repulsus eam.
<ov. am. 2.9b.47>	Quod dubius Mars est, per te, privigne Cupido, est;
<ov. am. 2.9b.48>	Et movet exemplo vitricus arma tuo.
<ov. am. 2.9b.49>	Tu levis es multoque tuis ventosior alis,
<ov. am. 2.9b.50>	Gaudiaque ambigua dasque negasque fide.
<ov. am. 2.9b.51>	Si tamen exaudis, pulchra cum matre, Cupido,
<ov. am. 2.9b.52>	Indeserta meo pectore regna gere!
<ov. am. 2.9b.53>	Accedant regno, nimium vaga turba, puellae!
<ov. am. 2.9b.54>	Ambobus populis sic venerandus eris.

<ov. am. 2.10.1>	Tu mihi, tu certe, memini, Graecine, negabas
<ov. am. 2.10.2>	Uno posse aliquem tempore amare duas.
<ov. am. 2.10.3>	Per te ego decipior, per te deprensus inermis --- 
<ov. am. 2.10.4>	Ecce, duas uno tempore turpis amo! 
<ov. am. 2.10.5>	Utraque formosa est, operosae cultibus ambae;
<ov. am. 2.10.6>	Artibus in dubio est haec sit an illa prior.
<ov. am. 2.10.7>	Pulchrior hac illa est, haec est quoque pulchrior illa;
<ov. am. 2.10.8>	Et magis haec nobis, et magis illa placet!
<ov. am. 2.10.9>	Erro, velut ventis discordibus acta phaselos,
<ov. am. 2.10.10>	Dividuumque tenent alter et alter amor.
<ov. am. 2.10.11>	Quid geminas, Erycina, meos sine fine dolores?
<ov. am. 2.10.12>	Non erat in curas una puella satis?
<ov. am. 2.10.13>	Quid folia arboribus, quid pleno sidera caelo,
<ov. am. 2.10.14>	In freta collectas alta quid addis aquas?
<ov. am. 2.10.15>	Sed tamen hoc melius, quam si sine amore iacerem --- 
<ov. am. 2.10.16>	Hostibus eveniat vita severa meis!
<ov. am. 2.10.17>	Hostibus eveniat viduo dormire cubili
<ov. am. 2.10.18>	Et medio laxe ponere membra toro!
<ov. am. 2.10.19>	At mihi saevus amor somnos abrumpat inertes,
<ov. am. 2.10.20>	Simque mei lecti non ego solus onus!
<ov. am. 2.10.21>	Me mea disperdat nullo prohibente puella --- 
<ov. am. 2.10.22>	Si satis una potest, si minus una, duae!
<ov. am. 2.10.23>	Sufficiam --- graciles, non sunt sine viribus artus;
<ov. am. 2.10.24>	Pondere, non nervis corpora nostra carent;
<ov. am. 2.10.25>	Et lateri dabit in vires alimenta voluptas.
<ov. am. 2.10.26>	Decepta est opera nulla puella mea;
<ov. am. 2.10.27>	Saepe ego lascive consumpsi tempora noctis,
<ov. am. 2.10.28>	Utilis et forti corpore mane fui.
<ov. am. 2.10.29>	Felix, quem Veneris certamina mutua perdunt!
<ov. am. 2.10.30>	Di faciant, leti causa sit ista mei!
<ov. am. 2.10.31>	Induat adversis contraria pectora telis
<ov. am. 2.10.32>	Miles et aeternum sanguine nomen emat.
<ov. am. 2.10.33>	Quaerat avarus opes et, quae lassarit arando,
<ov. am. 2.10.34>	Aequora periuro naufragus ore bibat. 
<ov. am. 2.10.35>	At mihi contingat Veneris languescere motu,
<ov. am. 2.10.36>	Cum moriar, medium solvar et inter opus;
<ov. am. 2.10.37>	Atque aliquis nostro lacrimans in funere dicat:
<ov. am. 2.10.38>	'Conveniens vitae mors fuit ista tuae!'

<ov. am. 2.11.1>	Prima malas docuit mirantibus aequoris undis
<ov. am. 2.11.2>	Peliaco pinus vertice caesa vias,
<ov. am. 2.11.3>	Quae concurrentis inter temeraria cautes
<ov. am. 2.11.4>	Conspicuam fulvo vellere vexit ovem.
<ov. am. 2.11.5>	O utinam, nequis remo freta longa moveret,
<ov. am. 2.11.6>	Argo funestas pressa bibisset aquas!
<ov. am. 2.11.7>	Ecce, fugit notumque torum sociosque Penates
<ov. am. 2.11.8>	Fallacisque vias ire Corinna parat.
<ov. am. 2.11.9>	Quam tibi, me miserum, Zephyros Eurosque timebo
<ov. am. 2.11.10>	Et gelidum Borean egelidumque Notum!
<ov. am. 2.11.11>	Non illic urbes, non tu mirabere silvas;
<ov. am. 2.11.12>	Una est iniusti caerula forma maris.
<ov. am. 2.11.13>	Nec medius tenuis conchas pictosque lapillos
<ov. am. 2.11.14>	Pontus habet; bibuli litoris illa mora est.
<ov. am. 2.11.15>	Litora marmoreis pedibus signate, puellae;
<ov. am. 2.11.16>	Hactenus est tutum --- cetera caeca via est.
<ov. am. 2.11.17>	Et vobis alii ventorum proelia narrent;
<ov. am. 2.11.18>	Quas Scylla infestet, quasve Charybdis aquas;
<ov. am. 2.11.19>	Et quibus emineant violenta Ceraunia saxis;
<ov. am. 2.11.20>	Quo lateant Syrtes magna minorque sinu.
<ov. am. 2.11.21>	Haec alii referant ad vos; quod quisque loquetur,
<ov. am. 2.11.22>	Credite! credenti nulla procella nocet. 
<ov. am. 2.11.23>	Sero respicitur tellus, ubi fune soluto
<ov. am. 2.11.24>	Currit in inmensum panda carina salum;
<ov. am. 2.11.25>	Navita sollicitus cum ventos horret iniquos
<ov. am. 2.11.26>	Et prope tam letum, quam prope cernit aquam.
<ov. am. 2.11.27>	Quod si concussas Triton exasperet undas,
<ov. am. 2.11.28>	Quam tibi sit toto nullus in ore color!
<ov. am. 2.11.29>	Tum generosa voces fecundae sidera Ledae
<ov. am. 2.11.30>	Et 'felix,' dicas 'quem sua terra tenet!'
<ov. am. 2.11.31>	Tutius est fovisse torum, legisse libellos,
<ov. am. 2.11.32>	Threiciam digitis increpuisse lyram.
<ov. am. 2.11.33>	At, si vana ferunt volucres mea dicta procellae,
<ov. am. 2.11.34>	Aequa tamen puppi sit Galatea tuae!
<ov. am. 2.11.35>	Vestrum crimen erit talis iactura puellae,
<ov. am. 2.11.36>	Nereidesque deae Nereidumque pater.
<ov. am. 2.11.37>	Vade memor nostri vento reditura secundo;
<ov. am. 2.11.38>	Inpleat illa tuos fortior aura sinus!
<ov. am. 2.11.39>	Tum mare in haec magnus proclinet litora Nereus;
<ov. am. 2.11.40>	Huc venti spirent, huc agat aestus aquas!
<ov. am. 2.11.41>	Ipsa roges, Zephyri veniant in lintea pleni,
<ov. am. 2.11.42>	Ipsa tua moveas turgida vela manu!
<ov. am. 2.11.43>	Primus ego adspiciam notam de litore puppim,
<ov. am. 2.11.44>	Et dicam: 'nostros advehit illa deos!'
<ov. am. 2.11.45>	Excipiamque umeris et multa sine ordine carpam
<ov. am. 2.11.46>	Oscula. pro reditu victima vota cadet;
<ov. am. 2.11.47>	Inque tori formam molles sternentur harenae,
<ov. am. 2.11.48>	Et cumulus mensae quilibet esse potest.
<ov. am. 2.11.49>	Illic adposito narrabis multa Lyaeo --- 
<ov. am. 2.11.50>	Paene sit ut mediis obruta navis aquis; 
<ov. am. 2.11.51>	Dumque ad me properas, neque iniquae tempora noctis
<ov. am. 2.11.52>	Nec te praecipites extimuisse Notos.
<ov. am. 2.11.53>	Omnia pro veris credam, sint ficta licebit --- 
<ov. am. 2.11.54>	Cur ego non votis blandiar ipse meis?
<ov. am. 2.11.55>	Haec mihi quamprimum caelo nitidissimus alto
<ov. am. 2.11.56>	Lucifer admisso tempora portet equo!

<ov. am. 2.12.1>	Ite triumphales circum mea tempora laurus!
<ov. am. 2.12.2>	Vicimus: in nostro est, ecce, Corinna sinu,
<ov. am. 2.12.3>	Quam vir, quam custos, quam ianua firma, tot hostes,
<ov. am. 2.12.4>	Servabant, nequa posset ab arte capi!
<ov. am. 2.12.5>	Haec est praecipuo victoria digna triumpho,
<ov. am. 2.12.6>	In qua, quaecumque est, sanguine praeda caret.
<ov. am. 2.12.7>	Non humiles muri, non parvis oppida fossis
<ov. am. 2.12.8>	Cincta, sed est ductu capta puella meo!
<ov. am. 2.12.9>	Pergama cum caderent bello superata bilustri,
<ov. am. 2.12.10>	Ex tot in Atridis pars quota laudis erat?
<ov. am. 2.12.11>	At mea seposita est et ab omni milite dissors
<ov. am. 2.12.12>	Gloria, nec titulum muneris alter habet.
<ov. am. 2.12.13>	Me duce ad hanc voti finem, me milite veni;
<ov. am. 2.12.14>	Ipse eques, ipse pedes, signifer ipse fui.
<ov. am. 2.12.15>	Nec casum fortuna meis inmiscuit actis --- 
<ov. am. 2.12.16>	Huc ades, o cura parte Triumphe mea!
<ov. am. 2.12.17>	Nec belli est nova causa mei. nisi rapta fuisset
<ov. am. 2.12.18>	Tyndaris, Europae pax Asiaeque foret. 
<ov. am. 2.12.19>	Femina silvestris Lapithas populumque biformem
<ov. am. 2.12.20>	Turpiter adposito vertit in arma mero;
<ov. am. 2.12.21>	Femina Troianos iterum nova bella movere
<ov. am. 2.12.22>	Inpulit in regno, iuste Latine, tuo;
<ov. am. 2.12.23>	Femina Romanis etiamnunc urbe recenti
<ov. am. 2.12.24>	Inmisit soceros armaque saeva dedit.
<ov. am. 2.12.25>	Vidi ego pro nivea pugnantes coniuge tauros;
<ov. am. 2.12.26>	Spectatrix animos ipsa iuvenca dabat.
<ov. am. 2.12.27>	Me quoque, qui multos, sed me sine caede, Cupido
<ov. am. 2.12.28>	Iussit militiae signa movere suae.

<ov. am. 2.13.1>	Dum labefactat onus gravidi temeraria ventris,
<ov. am. 2.13.2>	In dubio vitae lassa Corinna iacet.
<ov. am. 2.13.3>	Illa quidem clam me tantum molita pericli
<ov. am. 2.13.4>	Ira digna mea; sed cadit ira metu.
<ov. am. 2.13.5>	Sed tamen aut ex me conceperat --- aut ego credo;
<ov. am. 2.13.6>	Est mihi pro facto saepe, quod esse potest.
<ov. am. 2.13.7>	Isi, Paraetonium genialiaque arva Canopi
<ov. am. 2.13.8>	Quae colis et Memphin palmiferamque Pharon,
<ov. am. 2.13.9>	Quaque celer Nilus lato delapsus in alveo
<ov. am. 2.13.10>	Per septem portus in maris exit aquas,
<ov. am. 2.13.11>	Per tua sistra precor, per Anubidis ora verendi --- 
<ov. am. 2.13.12>	Sic tua sacra pius semper Osiris amet,
<ov. am. 2.13.13>	Pigraque labatur circa donaria serpens,
<ov. am. 2.13.14>	Et comes in pompa corniger Apis eat! 
<ov. am. 2.13.15>	Huc adhibe vultus, et in una parce duobus!
<ov. am. 2.13.16>	Nam vitam dominae tu dabis, illa mihi.
<ov. am. 2.13.17>	Saepe tibi sedit certis operata diebus,
<ov. am. 2.13.18>	Qua cingit laurus Gallica turma tuas.
<ov. am. 2.13.19>	Tuque laborantes utero miserata puellas,
<ov. am. 2.13.20>	Quarum tarda latens corpora tendit onus,
<ov. am. 2.13.21>	Lenis ades precibusque meis fave, Ilithyia!
<ov. am. 2.13.22>	Digna est, quam iubeas muneris esse tui.
<ov. am. 2.13.23>	Ipse ego tura dabo fumosis candidus aris,
<ov. am. 2.13.24>	Ipse feram ante tuos munera vota pedes.
<ov. am. 2.13.25>	Adiciam titulum: 'servata Naso Corinna!'
<ov. am. 2.13.26>	Tu modo fac titulo muneribusque locum.
<ov. am. 2.13.27>	Si tamen in tanto fas est monuisse timore,
<ov. am. 2.13.28>	Hac tibi sit pugna dimicuisse satis!

<ov. am. 2.14.1>	Quid iuvat inmunes belli cessare puellas,
<ov. am. 2.14.2>	Nec fera peltatas agmina velle sequi,
<ov. am. 2.14.3>	Si sine Marte suis patiuntur vulnera telis,
<ov. am. 2.14.4>	Et caecas armant in sua fata manus?
<ov. am. 2.14.5>	Quae prima instituit teneros convellere fetus,
<ov. am. 2.14.6>	Militia fuerat digna perire sua.
<ov. am. 2.14.7>	Scilicet, ut careat rugarum crimine venter,
<ov. am. 2.14.8>	Sternetur pugnae tristis harena tuae? 
<ov. am. 2.14.9>	Si mos antiquis placuisset matribus idem,
<ov. am. 2.14.10>	Gens hominum vitio deperitura fuit,
<ov. am. 2.14.11>	Quique iterum iaceret generis primordia nostri
<ov. am. 2.14.12>	In vacuo lapides orbe, parandus erat.
<ov. am. 2.14.13>	Quis Priami fregisset opes, si numen aquarum
<ov. am. 2.14.14>	Iusta recusasset pondera ferre Thetis?
<ov. am. 2.14.15>	Ilia si tumido geminos in ventre necasset,
<ov. am. 2.14.16>	Casurus dominae conditor Urbis erat;
<ov. am. 2.14.17>	Si Venus Aenean gravida temerasset in alvo,
<ov. am. 2.14.18>	Caesaribus tellus orba futura fuit.
<ov. am. 2.14.19>	Tu quoque, cum posses nasci formosa, perisses,
<ov. am. 2.14.20>	Temptasset, quod tu, si tua mater opus;
<ov. am. 2.14.21>	Ipse ego, cum fuerim melius periturus amando,
<ov. am. 2.14.22>	Vidissem nullos matre negante dies.
<ov. am. 2.14.23>	Quid plenam fraudas vitem crescentibus uvis,
<ov. am. 2.14.24>	Pomaque crudeli vellis acerba manu?
<ov. am. 2.14.25>	Sponte fluant matura sua --- sine crescere nata;
<ov. am. 2.14.26>	Est pretium parvae non leve vita morae.
<ov. am. 2.14.27>	Vestra quid effoditis subiectis viscera telis,
<ov. am. 2.14.28>	Et nondum natis dira venena datis?
<ov. am. 2.14.29>	Colchida respersam puerorum sanguine culpant
<ov. am. 2.14.30>	Aque sua caesum matre queruntur Ityn;
<ov. am. 2.14.31>	Utraque saeva parens, sed tristibus utraque causis
<ov. am. 2.14.32>	Iactura socii sanguinis ulta virum.
<ov. am. 2.14.33>	Dicite, quis Tereus, quis vos inritet Iason
<ov. am. 2.14.34>	Figere sollicita corpora vestra manu?
<ov. am. 2.14.35>	Hoc neque in Armeniis tigres fecere latebris,
<ov. am. 2.14.36>	Perdere nec fetus ausa leaena suos. 
<ov. am. 2.14.37>	At tenerae faciunt, sed non inpune, puellae;
<ov. am. 2.14.38>	Saepe, suos utero quae necat, ipsa perit.
<ov. am. 2.14.39>	Ipsa perit, ferturque rogo resoluta capillos,
<ov. am. 2.14.40>	Et clamant 'merito!' qui modo cumque vident.
<ov. am. 2.14.41>	Ista sed aetherias vanescant dicta per auras,
<ov. am. 2.14.42>	Et sint ominibus pondera nulla meis!
<ov. am. 2.14.43>	Di faciles, peccasse semel concedite tuto,
<ov. am. 2.14.44>	Et satis est; poenam culpa secunda ferat!

<ov. am. 2.15.1>	Anule, formosae digitum vincture puellae,
<ov. am. 2.15.2>	In quo censendum nil nisi dantis amor,
<ov. am. 2.15.3>	Munus eas gratum! te laeta mente receptum
<ov. am. 2.15.4>	Protinus articulis induat illa suis;
<ov. am. 2.15.5>	Tam bene convenias, quam mecum convenit illi,
<ov. am. 2.15.6>	Et digitum iusto commodus orbe teras!
<ov. am. 2.15.7>	Felix, a domina tractaberis, anule, nostra;
<ov. am. 2.15.8>	Invideo donis iam miser ipse meis.
<ov. am. 2.15.9>	O utinam fieri subito mea munera possem
<ov. am. 2.15.10>	Artibus Aeaeae Carpathiive senis!
<ov. am. 2.15.11>	Tunc ego, cum cupiam dominae tetigisse papillas
<ov. am. 2.15.12>	Et laevam tunicis inseruisse manum,
<ov. am. 2.15.13>	Elabar digito quamvis angustus et haerens,
<ov. am. 2.15.14>	Inque sinum mira laxus ab arte cadam.
<ov. am. 2.15.15>	Idem ego, ut arcanas possim signare tabellas,
<ov. am. 2.15.16>	Neve tenax ceram siccaque gemma trahat, 
<ov. am. 2.15.17>	Umida formosae tangam prius ora puellae --- 
<ov. am. 2.15.18>	Tantum ne signem scripta dolenda mihi.
<ov. am. 2.15.19>	Sit labor, ut condar loculis:  exire negabo,
<ov. am. 2.15.20>	Adstringens digitos orbe minore tuos.
<ov. am. 2.15.21>	Non ego dedecori tibi sum, mea vita, futurus,
<ov. am. 2.15.22>	Quodve tener digitus ferre recuset, onus.
<ov. am. 2.15.23>	Me gere, cum calidis perfundes imbribus artus,
<ov. am. 2.15.24>	Damnaque sub gemmam fer pereuntis aquae --- 
<ov. am. 2.15.25>	Sed, puto, te nuda mea membra libidine surgent,
<ov. am. 2.15.26>	Et peragam partes anulus ille viri.
<ov. am. 2.15.27>	Inrita quid voveo? parvum proficiscere munus;
<ov. am. 2.15.28>	Illa datam tecum sentiat esse fidem!

<ov. am. 2.16.1>	Pars me Sulmo tenet Paeligni tertia ruris --- 
<ov. am. 2.16.2>	Parva, sed inriguis ora salubris aquis.
<ov. am. 2.16.3>	Sol licet admoto tellurem sidere findat,
<ov. am. 2.16.4>	Et micet Icarii stella proterva canis,
<ov. am. 2.16.5>	Arva pererrantur Paeligna liquentibus undis,
<ov. am. 2.16.6>	Et viret in tenero fertilis herba solo.
<ov. am. 2.16.7>	Terra ferax Cereris multoque feracior uvis;
<ov. am. 2.16.8>	Dat quoque baciferam Pallada rarus ager;
<ov. am. 2.16.9>	Perque resurgentes rivis labentibus herbas
<ov. am. 2.16.10>	Gramineus madidam caespes obumbrat humum.
<ov. am. 2.16.11>	At meus ignis abest. verbo peccavimus uno! --- 
<ov. am. 2.16.12>	Quae movet ardores est procul; ardor adest. 
<ov. am. 2.16.13>	Non ego, si medius Polluce et Castore ponar,
<ov. am. 2.16.14>	In caeli sine te parte fuisse velim.
<ov. am. 2.16.15>	Solliciti iaceant terraque premantur iniqua,
<ov. am. 2.16.16>	In longas orbem qui secuere vias! --- 
<ov. am. 2.16.17>	Aut iuvenum comites iussissent ire puellas,
<ov. am. 2.16.18>	Si fuit in longas terra secanda vias!
<ov. am. 2.16.19>	Tum mihi, si premerem ventosas horridus Alpes,
<ov. am. 2.16.20>	Dummodo cum domina, molle fuisset iter.
<ov. am. 2.16.21>	Cum domina Libycas ausim perrumpere Syrtes
<ov. am. 2.16.22>	Et dare non aequis vela ferenda Notis.
<ov. am. 2.16.23>	Non quae virgineo portenta sub inguine latrant,
<ov. am. 2.16.24>	Nec timeam vestros, curva Malea, sinus;
<ov. am. 2.16.25>	Non quae submersis ratibus saturata Charybdis
<ov. am. 2.16.26>	Fundit et effusas ore receptat aquas.
<ov. am. 2.16.27>	Quod si Neptuni ventosa potentia vincat,
<ov. am. 2.16.28>	Et subventuros auferat unda deos,
<ov. am. 2.16.29>	Tu nostris niveos umeris inpone lacertos;
<ov. am. 2.16.30>	Corpore nos facili dulce feremus onus.
<ov. am. 2.16.31>	Saepe petens Hero iuvenis transnaverat undas;
<ov. am. 2.16.32>	Tum quoque transnasset, sed via caeca fuit.
<ov. am. 2.16.33>	At sine te, quamvis operosi vitibus agri
<ov. am. 2.16.34>	Me teneant, quamvis amnibus arva natent,
<ov. am. 2.16.35>	Et vocet in rivos currentem rusticus undam,
<ov. am. 2.16.36>	Frigidaque arboreas mulceat aura comas,
<ov. am. 2.16.37>	Non ego Paelignos videor celebrare salubres,
<ov. am. 2.16.38>	Non ego natalem, rura paterna, locum --- 
<ov. am. 2.16.39>	Sed Scythiam Cilicasque feros viridesque Britannos,
<ov. am. 2.16.40>	Quaeque Prometheo saxa cruore rubent. 
<ov. am. 2.16.41>	Ulmus amat vitem, vitis non deserit ulmum;
<ov. am. 2.16.42>	Separor a domina cur ego saepe mea?
<ov. am. 2.16.43>	At mihi te comitem iuraras usque futuram --- 
<ov. am. 2.16.44>	Per me perque oculos, sidera nostra, tuos!
<ov. am. 2.16.45>	Verba puellarum, foliis leviora caducis,
<ov. am. 2.16.46>	Inrita, qua visum est, ventus et unda ferunt.
<ov. am. 2.16.47>	Siqua mei tamen est in te pia cura relicti,
<ov. am. 2.16.48>	Incipe pollicitis addere facta tuis,
<ov. am. 2.16.49>	Parvaque quamprimum rapientibus esseda mannis
<ov. am. 2.16.50>	Ipsa per admissas concute lora iubas!
<ov. am. 2.16.51>	At vos, qua veniet, tumidi, subsidite, montes,
<ov. am. 2.16.52>	Et faciles curvis vallibus este, viae!

<ov. am. 2.17.1>	Siquis erit, qui turpe putet servire puellae,
<ov. am. 2.17.2>	Illo convincar iudice turpis ego!
<ov. am. 2.17.3>	Sim licet infamis, dum me moderatius urat,
<ov. am. 2.17.4>	Quae Paphon et fluctu pulsa Cythera tenet.
<ov. am. 2.17.5>	Atque utinam dominae miti quoque praeda fuissem
<ov. am. 2.17.6>	Formosae quoniam praeda futurus eram!
<ov. am. 2.17.7>	Dat facies animos. facie violenta Corinna est --- 
<ov. am. 2.17.8>	Me miserum! cur est tam bene nota sibi?
<ov. am. 2.17.9>	Scilicet a speculi sumuntur imagine fastus,
<ov. am. 2.17.10>	Nec nisi conpositam se prius illa videt!
<ov. am. 2.17.11>	Non, tibi si facies animum dat et omina regni --- 
<ov. am. 2.17.12>	O facies oculos nata tenere meos! --- 
<ov. am. 2.17.13>	Collatum idcirco tibi me contemnere debes;
<ov. am. 2.17.14>	Aptari magnis inferiora licet. 
<ov. am. 2.17.15>	Traditur et nymphe mortalis amore Calypso
<ov. am. 2.17.16>	Capta recusantem detinuisse virum.
<ov. am. 2.17.17>	Creditur aequoream Pthio Nereida regi,
<ov. am. 2.17.18>	Egeriam iusto concubuisse Numae,
<ov. am. 2.17.19>	Vulcano Venerem, quamvis incude relicta
<ov. am. 2.17.20>	Turpiter obliquo claudicet ille pede.
<ov. am. 2.17.21>	Carminis hoc ipsum genus inpar; sed tamen apte
<ov. am. 2.17.22>	Iungitur herous cum breviore modo.
<ov. am. 2.17.23>	Tu quoque me, mea lux, in quaslibet accipe leges;
<ov. am. 2.17.24>	Te deceat medio iura dedisse foro.
<ov. am. 2.17.25>	Non tibi crimen ero, nec quo laetere remoto;
<ov. am. 2.17.26>	Non erit hic nobis infitiandus amor.
<ov. am. 2.17.27>	Sunt mihi pro magno felicia carmina censu,
<ov. am. 2.17.28>	Et multae per me nomen habere volunt;
<ov. am. 2.17.29>	Novi aliquam, quae se circumferat esse Corinnam.
<ov. am. 2.17.30>	Ut fiat, quid non illa dedisse velit?
<ov. am. 2.17.31>	Sed neque diversi ripa labuntur eadem
<ov. am. 2.17.32>	Frigidus Eurotas populiferque Padus,
<ov. am. 2.17.33>	Nec nisi tu nostris cantabitur ulla libellis;
<ov. am. 2.17.34>	Ingenio causas tu dabis una meo.

<ov. am. 2.18.1>	Carmen ad iratum dum tu perducis Achillen
<ov. am. 2.18.2>	Primaque iuratis induis arma viris,
<ov. am. 2.18.3>	Nos, Macer, ignava Veneris cessamus in umbra,
<ov. am. 2.18.4>	Et tener ausuros grandia frangit Amor.
<ov. am. 2.18.5>	Saepe meae 'tandem' dixi 'discede' puellae --- 
<ov. am. 2.18.6>	In gremio sedit protinus illa meo.
<ov. am. 2.18.7>	Saepe 'pudet!' dixi --- lacrimis vix illa retentis
<ov. am. 2.18.8>	'Me miseram! iam te' dixit 'amare pudet?' 
<ov. am. 2.18.9>	Inplicuitque suos circum mea colla lacertos
<ov. am. 2.18.10>	Et, quae me perdunt, oscula mille dedit.
<ov. am. 2.18.11>	Vincor, et ingenium sumptis revocatur ab armis,
<ov. am. 2.18.12>	Resque domi gestas et mea bella cano.
<ov. am. 2.18.13>	Sceptra tamen sumpsi, curaque tragoedia nostra
<ov. am. 2.18.14>	Crevit, et huic operi quamlibet aptus eram.
<ov. am. 2.18.15>	Risit Amor pallamque meam pictosque cothurnos
<ov. am. 2.18.16>	Sceptraque privata tam cito sumpta manu.
<ov. am. 2.18.17>	Hinc quoque me dominae numen deduxit iniquae,
<ov. am. 2.18.18>	Deque cothurnato vate triumphat Amor.
<ov. am. 2.18.19>	Quod licet, aut artes teneri profitemur Amoris --- 
<ov. am. 2.18.20>	Ei mihi, praeceptis urgeor ipse meis! --- 
<ov. am. 2.18.21>	Aut, quod Penelopes verbis reddatur Ulixi,
<ov. am. 2.18.22>	Scribimus et lacrimas, Phylli relicta, tuas,
<ov. am. 2.18.23>	Quod Paris et Macareus et quod male gratus Iason
<ov. am. 2.18.24>	Hippolytique parens Hippolytusque legant,
<ov. am. 2.18.25>	Quodque tenens strictum Dido miserabilis ensem
<ov. am. 2.18.26>	Dicat et Aoniae Lesbis amata lyrae.
<ov. am. 2.18.27>	Quam cito de toto rediit meus orbe Sabinus
<ov. am. 2.18.28>	Scriptaque diversis rettulit ille locis!
<ov. am. 2.18.29>	Candida Penelope signum cognovit Ulixis;
<ov. am. 2.18.30>	Legit ab Hippolyto scripta noverca suo.
<ov. am. 2.18.31>	Iam pius Aeneas miserae rescripsit Elissae,
<ov. am. 2.18.32>	Quodque legat Phyllis, si modo vivit, adest.
<ov. am. 2.18.33>	Tristis ad Hypsipylen ab Iasone littera venit;
<ov. am. 2.18.34>	Det votam Phoebo Lesbis amata lyram. 
<ov. am. 2.18.35>	Nec tibi, qua tutum vati, Macer, arma canenti
<ov. am. 2.18.36>	Aureus in medio Marte tacetur Amor.
<ov. am. 2.18.37>	Et Paris est illic et adultera, nobile crimen,
<ov. am. 2.18.38>	Et comes extincto Laodamia viro.
<ov. am. 2.18.39>	Si bene te novi, non bella libentius istis
<ov. am. 2.18.40>	Dicis, et a vestris in mea castra venis.

<ov. am. 2.19.1>	Si tibi non opus est servata, stulte, puella,
<ov. am. 2.19.2>	At mihi fac serves, quo magis ipse velim!
<ov. am. 2.19.3>	Quod licet, ingratum est; quod non licet acrius urit.
<ov. am. 2.19.4>	Ferreus est, siquis, quod sinit alter, amat
<ov. am. 2.19.5>	Speremus pariter, pariter metuamus amantes,
<ov. am. 2.19.6>	Et faciat voto rara repulsa locum.
<ov. am. 2.19.7>	Quo mihi fortunam, quae numquam fallere curet?
<ov. am. 2.19.8>	Nil ego, quod nullo tempore laedat, amo!
<ov. am. 2.19.9>	Viderat hoc in me vitium versuta Corinna,
<ov. am. 2.19.10>	Quaque capi possem, callida norat opem.
<ov. am. 2.19.11>	A, quotiens sani capitis mentita dolores
<ov. am. 2.19.12>	Cunctantem tardo iussit abire pede!
<ov. am. 2.19.13>	A, quotiens finxit culpam, quantumque licebat
<ov. am. 2.19.14>	Insonti, speciem praebuit esse nocens!
<ov. am. 2.19.15>	Sic ubi vexarat tepidosque refoverat ignis,
<ov. am. 2.19.16>	Rursus erat votis comis et apta meis.
<ov. am. 2.19.17>	Quas mihi blanditias, quam dulcia verba parabat
<ov. am. 2.19.18>	Oscula, di magni, qualia quotque dabat! 
<ov. am. 2.19.19>	Tu quoque, quae nostros rapuisti nuper ocellos,
<ov. am. 2.19.20>	Saepe time simulans, saepe rogata nega;
<ov. am. 2.19.21>	Et sine me ante tuos proiectum in limine postis
<ov. am. 2.19.22>	Longa pruinosa frigora nocte pati.
<ov. am. 2.19.23>	Sic mihi durat amor longosque adolescit in annos;
<ov. am. 2.19.24>	Hoc iuvat; haec animi sunt alimenta mei.
<ov. am. 2.19.25>	Pinguis amor nimiumque patens in taedia nobis
<ov. am. 2.19.26>	Vertitur et, stomacho dulcis ut esca, nocet.
<ov. am. 2.19.27>	Si numquam Danaen habuisset aenea turris,
<ov. am. 2.19.28>	Non esset Danae de Iove facta parens;
<ov. am. 2.19.29>	Dum servat Iuno mutatam cornibus Io,
<ov. am. 2.19.30>	Facta est, quam fuerat, gratior illa Iovi.
<ov. am. 2.19.31>	Quod licet et facile est quisquis cupit, arbore frondis
<ov. am. 2.19.32>	Carpat et e magno flumine potet aquam.
<ov. am. 2.19.33>	Siqua volet regnare diu, deludat amantem.
<ov. am. 2.19.34>	Ei mihi, ne monitis torquear ipse meis!
<ov. am. 2.19.35>	Quidlibet eveniat, nocet indulgentia nobis --- 
<ov. am. 2.19.36>	Quod sequitur, fugio; quod fugit, ipse sequor.
<ov. am. 2.19.37>	At tu, formosae nimium secure puellae,
<ov. am. 2.19.38>	Incipe iam prima claudere nocte forem.
<ov. am. 2.19.39>	Incipe, quis totiens furtim tua limina pulset,
<ov. am. 2.19.40>	Quaerere, quid latrent nocte silente canes,
<ov. am. 2.19.41>	Quas ferat et referat sollers ancilla tabellas,
<ov. am. 2.19.42>	Cur totiens vacuo secubet ipsa toro.
<ov. am. 2.19.43>	Mordeat ista tuas aliquando cura medullas,
<ov. am. 2.19.44>	Daque locum nostris materiamque dolis.
<ov. am. 2.19.45>	Ille potest vacuo furari litore harenas,
<ov. am. 2.19.46>	Uxorem stulti siquis amare potest.
<ov. am. 2.19.47>	Iamque ego praemoneo: nisi tu servare puellam
<ov. am. 2.19.48>	Incipis, incipiet desinere esse mea! 
<ov. am. 2.19.49>	Multa diuque tuli; speravi saepe futurum,
<ov. am. 2.19.50>	Cum bene servasses, ut bene verba darem.
<ov. am. 2.19.51>	Lentus es et pateris nulli patienda marito;
<ov. am. 2.19.52>	At mihi concessi finis amoris erit!
<ov. am. 2.19.53>	Scilicet infelix numquam prohibebor adire?
<ov. am. 2.19.54>	Nox mihi sub nullo vindice semper erit?
<ov. am. 2.19.55>	Nil metuam? per nulla traham suspiria somnos?
<ov. am. 2.19.56>	Nil facies, cur te iure perisse velim?
<ov. am. 2.19.57>	Quid mihi cum facili, quid cum lenone marito?
<ov. am. 2.19.58>	Corrumpit vitio gaudia nostra suo.
<ov. am. 2.19.59>	Quin alium, quem tanta iuvat patientia, quaeris?
<ov. am. 2.19.60>	Me tibi rivalem si iuvat esse, veta!



