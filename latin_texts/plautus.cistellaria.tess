<pl. cist.  1>	 Cum ego antehac te amavi et mi amicam esse crevi,
<pl. cist.  2>	 mea Gmnasium, et matrem tuam, tum id mihi hodie
<pl. cist.  3>	 aperuistis, tu atque haec: soror si mea esses,
<pl. cist.  4>	 qui magis potueritis mihi honorem ire habitum,
<pl. cist.  5>	 nescio, nisi, ut meus est animus, fieri non posse arbitror;
<pl. cist.  6>	 ita omnibus relictis rebus mihi frequentem operam dedistis.
<pl. cist.  7>	 eo ego vos amo et eo a me magnam iniistis gratiam.
<pl. cist.  8>	 Pol isto quidem nos pretio facile est frequentare
<pl. cist.  9>	 tibi utilisque habere:
<pl. cist.  10>	 ita in prandio nos lepide ac nitide
<pl. cist.  11>	 accepisti apud te, ut semper meminerimus.
<pl. cist.  12>	 Lubenti edepol animo factum et fiet a me,
<pl. cist.  13>	 quae vos arbitrabor velle, ea ut expetessam.
<pl. cist.  14>	 Quod ille dixit, qui secundo vento vectus est tranquillo mari,
<pl. cist.  15>	 ventum gaudeo---ecastor ad ted, ita hodie hic acceptae sumus
<pl. cist.  16>	 suavibus modis,
<pl. cist.  17>	 nec nisi disciplina apud te fuit quicquam ibi quin mihi placeret.
<pl. cist.  18>	 Quid ita, amabo? Raro nimium dabat quod biberem, id merum infuscabat.
<pl. cist.  19-20>	 Amabo, hicine istud decet? Iusque fasque est:
<pl. cist.  21>	 nemo alienus hic est. Merito vostro amo vos,
<pl. cist.  22>	 quia me colitis et magni facitis. Decet pol, mea Selenium,
<pl. cist.  23>	 hunc esse ordinem benevolentis inter se
<pl. cist.  24>	 beneque amicitia utier,
<pl. cist.  25>	 ubi istas videas summo genere natas, summatis matronas,
<pl. cist.  26>	 ut amicitiam colunt atque ut eam iunctam bene habent inter se.
<pl. cist.  27>	 si idem istud nos faciamus, si idem imitemur, ita tamen vix vivimus
<pl. cist.  28>	 cum invidia summa. suarum opum nos volunt esse indigentes.
<pl. cist.  29-30>	 nostra copia nil volunt nos potesse
<pl. cist.  31>	 suique omnium rerum nos indigere,
<pl. cist.  32>	 ut sibi simus supplices.
<pl. cist.  33>	 eas si adeas, abitum quam aditum malis, ita nostro ordini
<pl. cist.  34>	 palam blandiuntur, clam, si occasio usquam est,
<pl. cist.  35>	 aquam frigidam subdole suffundunt.
<pl. cist.  36>	 viris cum suis praedicant nos solere,
<pl. cist.  37>	 suas paelices esse aiunt, eunt depressum.
<pl. cist.  38>	 quia nos libertinae sumus, et ego et tua mater, ambae
<pl. cist.  39>	 meretrices fuimus: illa te, ego hanc mihi educavi
<pl. cist.  40>	 ex patribus conventiciis. neque ego hanc superbiai
<pl. cist.  41>	 causa pepuli ad meretricium quaestum, nisi ut ne esurirem.
<pl. cist.  42>	 At satius fuerat eam viro dare nuptum potius. Heia,
<pl. cist.  43>	 haec quidem ecastor cottidie viro nubit, nupsitque hodie,
<pl. cist.  44>	 nubet mox noctu: numquam ego hanc viduam cubare sivi.
<pl. cist.  45>	 nam si haec non nubat, lugubri fame familia pereat.
<pl. cist.  46>	 Necesse est, quo tu me modo voles esse, ita esse, mater.
<pl. cist.  47>	 Ecastor haud me paenitet, si ut dicis ita futura es.
<pl. cist.  48>	 nam si quidem ita eris ut volo, numquam senecta fies
<pl. cist.  49>	 semperque istam quam nunc habes aetatulam optinebis,
<pl. cist.  50>	 multisque damno et mihi lucro sine meo saepe eris sumptu.
<pl. cist.  51>	 Di faxint. Sine opera tua di horunc nil facere possunt.
<pl. cist.  52>	 Equidem hercle addam operam sedulo; sed tu aufer istaec verba.
<pl. cist.  53>	 meus oculus, mea Selenium, numquam ego te tristiorem
<pl. cist.  54>	 vidi esse. quid, cedo, te obsecro tam abhorret hilaritudo?
<pl. cist.  55>	 neque munda adaeque es, ut soles (hoc sis vide, ut petivit
<pl. cist.  56>	 suspiritum alte) et pallida es. eloquere utrumque nobis,
<pl. cist.  57>	 et quid tibi est et quid velis nostram operam, ut nos sciamus.
<pl. cist.  58>	 noli, obsecro, lacrumis tuis mi exercitum imperare.
<pl. cist.  59>	 Med excrucio, mea Gymnasium: male mihi est, male maceror;
<pl. cist.  60>	 doleo ab animo, doleo ab oculis, doleo ab aegritudine.
<pl. cist.  61>	 quid dicam, nisi stultitia mea me in maerorem rapi?
<pl. cist.  62>	 Indidem unde oritur facito ut facias stultitiam sepelibilem.
<pl. cist.  63>	 Quid faciam? In latebras abscondas pectore penitissimo.
<pl. cist.  64>	 tuam stultitiam sola facito ut scias sine aliis arbitris.
<pl. cist.  65>	 At mihi cordolium est. Quid? id unde est tibi cor? commemora obsecro;
<pl. cist.  66>	 quod neque ego habeo neque quisquam alia mulier, ut perhibent viri.
<pl. cist.  67>	 Siquid est quod doleat, dolet; si autem non est---tamen hoc hic dolet.
<pl. cist.  68>	 Amat haec mulier. Eho an amare occipere amarum est, obsecro?
<pl. cist.  69>	 Namque ecastor Amor et melle et felle est fecundissimus;
<pl. cist.  70>	 gustui dat dulce, amarum ad satietatem usque oggerit.
<pl. cist.  71>	 Ad istam faciem est morbus, qui me, mea Gymnasium, macerat.
<pl. cist.  72>	 Perfidiosus est Amor. Ergo in me peculatum facit.
<pl. cist.  73>	 Bono animo es, erit isti morbo melius. Confidam fore,
<pl. cist.  74>	 si medicus veniat qui huic morbo facere medicinam potest.
<pl. cist.  75>	 Veniet. Spissum istuc amanti est verbum, veniet, nisi venit.
<pl. cist.  76>	 sed ego mea culpa et stultitia peius misera maceror,
<pl. cist.  77>	 quom ego illum unum mi exoptavi, quicum aetatem degerem.
<pl. cist.  78>	 Matronae magis conducibilest istuc, mea Selenium,
<pl. cist.  79>	 unum amare et cum eo aetatem exigere quoi nuptast semel.
<pl. cist.  80>	 verum enim meretrix fortunati est oppidi simillima:
<pl. cist.  81>	 non potest suam rem obtinere sola sine multis viris.
<pl. cist.  82>	 Hoc volo agatis. qua accersitae causa ad me estis, eloquar.
<pl. cist.  83>	 nam mea mater, quia ego nolo me meretricem dicier,
<pl. cist.  84>	 obsecutast de ea re, gessit morem morigerae mihi,
<pl. cist.  85>	 ut me, quem ego amarem graviter, sineret cum eo vivere.
<pl. cist.  86>	 Stulte ecastor fecit. sed tu enumquam cum quiquam viro
<pl. cist.  87>	 consuevisti? Nisi quidem cum Alcesimarcho, nemine,
<pl. cist.  88>	 neque pudicitiam meam mi alius quisquam imminuit. Obsecro,
<pl. cist.  89>	 quo is homo insinuavit pacto se ad te? Per Dionysia
<pl. cist.  90>	 mater pompam me spectatum duxit. dum redeo domum,
<pl. cist.  91>	 conspicillo consecutust clanculum me usque ad fores.
<pl. cist.  92>	 inde in amicitiam insinuavit cum matre et mecum simul
<pl. cist.  93>	 blanditiis, muneribus, donis. Mihi istunc vellem hominem dari,
<pl. cist.  94>	 ut ego illum vorsarem! Quid opust verbis? consuetudine
<pl. cist.  95>	 coepi amare contra ego illum, et ille me. O mea Selenium,
<pl. cist.  96>	 adsimulare amare oportet. nam si ames, extempulo
<pl. cist.  97>	 melius illi multo, quem ames, consulas quam rei tuae.
<pl. cist.  98>	 At ille conceptis iuravit verbis apud matrem meam,
<pl. cist.  99>	 me uxorem ducturum esse: ei nunc alia ducendast domum,
<pl. cist.  100>	 sua cognata Lemniensis, quae habitat hic in proxumo.
<pl. cist.  101>	 nam eum pater eius subegit. nunc mea mater iratast mihi,
<pl. cist.  102>	 quia non redierim domum ad se, postquam hanc rem resciverim,
<pl. cist.  103>	 eum uxorem ducturum esse aliam. Nihil amori iniuriumst.
<pl. cist.  104>	 Nunc te amabo ut hanc hic unum triduom hoc solum sinas
<pl. cist.  105>	 esse et hic servare apud me. nam ad matrem accersita sum.
<pl. cist.  106>	 Quamquam istud mihi erit molestum triduom, et damnum dabis,
<pl. cist.  107>	 faciam. Facis benigne et amice. sed tu, Gymnasium mea,
<pl. cist.  108>	 si me absente Alcesimarchus veniet, nolito acriter
<pl. cist.  109>	 eum inclamare (utut erga me est meritus, mihi cordi est tamen),
<pl. cist.  110>	 sed, amabo, tranquille: ne quid, quod illi doleat, dixeris.
<pl. cist.  111>	 accipias clavis: si quid opus tibi erit prompto, promito.
<pl. cist.  112>	 ego volo ire. Vt mi excivisti lacrimas. Gymnasium mea,
<pl. cist.  113>	 bene vale. Cura te, amabo. sicine immunda, obsecro,
<pl. cist.  114>	 ibis? Immundas fortunas aequom est squalorem sequi.
<pl. cist.  115>	 Amiculum hoc sustolle saltem. Sine trahi, cum egomet trahor.
<pl. cist.  116>	 Quando ita tibi lubet, vale atque salve. Si possim, velim.---
<pl. cist.  117>	 Numquid me vis, mater, intro quin eam? ecastor mihi
<pl. cist.  118>	 visa amare. Istoc ergo auris graviter obtundo tuas,
<pl. cist.  119>	 ne quem ames. abi intro. Numquid me vis? Vt valeas. Vale.---
<pl. cist.  120>	 Idem mihi magnae quod parti est vitium mulierum
<pl. cist.  121>	 quae hunc quaestum facimus: quae ubi saburratae sumus,
<pl. cist.  122>	 largiloquae extemplo sumus, plus loquimur quam sat est.
<pl. cist.  123>	 nam ego illanc olim, quae hinc flens abiit, parvolam
<pl. cist.  124>	 puellam proiectam ex angiportu sustuli.
<pl. cist.  125>	 [adulescens quidam hic est adprime nobilis
<pl. cist.  126>	 quin ego nunc quia sum onusta mea ex sententia
<pl. cist.  127>	 quiaque adeo me complevi flore Liberi,
<pl. cist.  128>	 magis libera uti lingua conlibitum est mihi,
<pl. cist.  129>	 tacere nequeo misera quod tacito usus est.
<pl. cist.  130>	 Sicyone, summo genere; ei vivit pater.
<pl. cist.  131>	 is amore misere hanc deperit mulierculam,
<pl. cist.  132>	 quae hinc modo flens abiit. contra amore eum haec deperit.]
<pl. cist.  133>	 eam meae ego amicae dono huic meretrici dedi,
<pl. cist.  134>	 quae saepe mecum mentionem fecerat,
<pl. cist.  135>	 puerum aut puellam alicunde ut reperirem sibi,
<pl. cist.  136>	 recens natum, eapse quod sibi supponeret.
<pl. cist.  137>	 ubi mihi potestas primum evenit, ilico
<pl. cist.  138>	 feci eius ei quod me oravit copiam.
<pl. cist.  139>	 postquam eam puellam a me accepit, ilico
<pl. cist.  140>	 eandem puellam peperit quam a me acceperat,
<pl. cist.  141>	 sine obstetricis opera et sine doloribus,
<pl. cist.  142>	 item ut aliae pariunt, quae malum quaerunt sibi.
<pl. cist.  143>	 nam amatorem aibat esse peregrinum sibi
<pl. cist.  144>	 suppositionemque eius facere gratia.
<pl. cist.  145>	 id duae nos solae scimus: ego quae illi dedi
<pl. cist.  146>	 et illa quae a me accepit, praeter vos quidem.
<pl. cist.  147>	 haec sic res gesta est. si quid usus venerit,
<pl. cist.  148>	 meminisse ego hanc rem vos volo. ego abeo domum.---
<pl. cist.  149>	 Vtrumque haec, et multiloqua et multibiba, est anus.
<pl. cist.  150>	 satin vix reliquit deo quod loqueretur loci,
<pl. cist.  151>	 ita properavit de puellae proloqui
<pl. cist.  152>	 suppositione. quod si tacuisset, tamen
<pl. cist.  153>	 ego eram dicturus, deus, qui poteram planius.
<pl. cist.  154>	 nam mihi Auxilio est nomen. nunc operam date,
<pl. cist.  155>	 ut ego argumentum hoc vobis plane perputem.
<pl. cist.  156>	 fuere Sicyoni iam diu Dionysia.
<pl. cist.  157>	 mercator venit huc ad ludos Lemnius,
<pl. cist.  158>	 isque hic compressit virginem, adulescentulus,
<pl. cist.  159>	 vi, vinulentus multa nocte in via.
<pl. cist.  160>	 is ubi malam rem scit se meruisse, ilico
<pl. cist.  161>	 pedibus perfugium peperit, in Lemnum aufugit,
<pl. cist.  162>	 ubi habitabat tum. illa quam compresserat
<pl. cist.  163>	 decumo post mense exacto hic peperit filiam.
<pl. cist.  164>	 quoniam reum eius facti nescit qui siet,
<pl. cist.  165>	 paternum servom sui participat consili,
<pl. cist.  166>	 dat eam puellam ei servo exponendam ad necem.
<pl. cist.  167>	 is eam proiecit. haec puellam sustulit.
<pl. cist.  168>	 ille clam observavit servos qui eam proiecerat
<pl. cist.  169>	 quo aut quas in aedis haec puellam deferat.
<pl. cist.  170>	 ut eampse vos audistis confiterier,
<pl. cist.  171>	 dat eam puellam meretrici Melaenidi,
<pl. cist.  172>	 eaque educavit eam sibi pro filia
<pl. cist.  173>	 bene ac pudice. tum illic autem Lemnius
<pl. cist.  174>	 propinquam uxorem duxit, cognatam suam.
<pl. cist.  175>	 ea diem suom obiit, facta morigera est viro.
<pl. cist.  176>	 postquam ille uxori iusta fecit, ilico
<pl. cist.  177>	 huc commigravit; duxit uxorem hic sibi
<pl. cist.  178>	 eandem quam olim virginem hic compresserat,
<pl. cist.  179>	 et eam cognoscit esse, quam compresserat;
<pl. cist.  180>	 illa illi dicit, eius se ex iniuria
<pl. cist.  181>	 peperisse gnatam atque eam se servo ilico
<pl. cist.  182>	 dedisse exponendam. ille extemplo servolum
<pl. cist.  183>	 iubet illum eundem persequi, si qua queat
<pl. cist.  184>	 reperire quae sustulerit. ei rei nunc suam
<pl. cist.  185>	 operam usque assiduo servos dat, si possiet
<pl. cist.  186>	 meretricem illam invenire, quam olim tollere,
<pl. cist.  187>	 cum ipse exponebat, ex insidiis viderat.
<pl. cist.  188>	 nunc quod relicuom restat volo persolvere,
<pl. cist.  189>	 ut expungatur nomen, ne quid debeam.
<pl. cist.  190>	 adulescens hic est Sicyoni, ei vivit pater;
<pl. cist.  191>	 is amore proiecticiam illam deperit
<pl. cist.  192>	 quae dudum flens hinc abiit ad matrem suam,
<pl. cist.  193>	 et illa hunc contra, qui est amor suavissimus.
<pl. cist.  194>	 ut sunt humana, nihil est perpetuom datum.
<pl. cist.  195>	 pater adulescenti dare volt uxorem; hoc ubi
<pl. cist.  196>	 mater rescivit, iussit accersi eam domum.
<pl. cist.  197>	 haec sic res gesta est. bene valete et vincite
<pl. cist.  198>	 virtute vera, quod fecistis antidhac;
<pl. cist.  199>	 servate vostros socios, veteres et novos,
<pl. cist.  200>	 augete auxilia vostra iustis legibus,
<pl. cist.  201>	 perdite perduelles, parite laudem et lauream,
<pl. cist.  202>	 ut vobis victi Poeni poenas sufferant.---
<pl. cist.  203>	 Credo ego Amorem primum apud homines carnificinam commentum.
<pl. cist.  204>	 hanc ego de me coniecturam domi facio, ni foris quaeram,
<pl. cist.  205>	 qui omnes homines supero [atque] antideo cruciabilitatibus animi.
<pl. cist.  206>	 iactor [crucior] agitor stimulor, versor
<pl. cist.  207>	 in amoris rota, miser exanimor,
<pl. cist.  208>	 feror differor distrahor diripior,
<pl. cist.  209-210>	 ita nubilam mentem animi habeo.
<pl. cist.  211>	 ubi sum, ibi non sum, ubi non sum, ibist animus,
<pl. cist.  212>	 ita mi omnia sunt ingenia;
<pl. cist.  213>	 quod lubet, non lubet iam id continuo,
<pl. cist.  214-215>	 ita me Amor lassum animi ludificat,
<pl. cist.  216>	 fugat, agit, appetit, raptat, retinet,
<pl. cist.  217>	 lactat, largitur: quod dat non dat; deludit:
<pl. cist.  218>	 modo quod suasit, id dissuadet,
<pl. cist.  219-220>	 quod dissuasit, id ostentat.
<pl. cist.  221>	 maritumis moribus mecum experitur
<pl. cist.  222>	 ita meum frangit amantem animum;
<pl. cist.  223>	 neque, nisi quia miser non eo pessum,
<pl. cist.  224>	 mihi ulla abest perdito permities.
<pl. cist.  225>	 ita pater apud villam detinuit
<pl. cist.  226>	 me hos dies sex ruri continuos,
<pl. cist.  227>	 neque licitum interea est meam amicam visere *
<pl. cist.  228>	 estne hoc miserum memoratu?
<pl. cist.  229>	 * * *
<pl. cist.  230>	 nudiussextus
<pl. cist.  231>	 Potine tu homo facinus facere strenuom? Aliorum affatim est
<pl. cist.  232>	 qui faciant. sane ego me nolo fortem perhiberi virum.
<pl. cist.  232a>	 * * *
<pl. cist.  234>	 Quia vivo. Facile id quidem edepol possum, si tu vis. Volo.
<pl. cist.  235>	 At enim ne tu exponas pugno os metuo in imperio meo.
<pl. cist.  236>	 Numquam edepol faciam. Fidem da. Do, non facturum esse me.
<pl. cist.  237>	 sed ego primum, tot qui ab amica abesse potuerim dies,
<pl. cist.  238>	 sum nihili. Nihili hercle vero es. * perdite,
<pl. cist.  239>	 quae me amaret contra. Dignus hercle es infortunio.
<pl. cist.  240>	 Ei me tot tam acerba facere in corde. Frugi nunquam eris.
<pl. cist.  241>	 Praesertim quae coniurasset mecum et firmasset fidem,
<pl. cist.  242>	 Neque deos neque homines aequom est facere tibi posthac bene.
<pl. cist.  243>	 Quae esset aetatem exactura mecum in matrimonio,
<pl. cist.  244>	 Compedes te capere oportet neque eas unquam ponere.
<pl. cist.  245>	 Quae mihi esset commendata et meae fidei concredita,
<pl. cist.  246>	 Hercle te verberibus multum caedi oportere arbitror.
<pl. cist.  247>	 Quae mellillam me vocare et suavium solitast suom.
<pl. cist.  248>	 Ob istuc unum verbum , deciens qui furcam feras.
<pl. cist.  249>	 Egomet laetor. sed quid auctor nunc mihi es? Dicam tibi:
<pl. cist.  250>	 Supplicium illi des, suspendas te, ne tibi suscenseat.
<pl. cist.  251>	 Quian *
<pl. cist.  252>	 Quid tu ergo * te manuleo
<pl. cist.  253>	 * * *
<pl. cist.  273>	 Quid si amo? * * est amor
<pl. cist.  274>	 * atque illam quam te amare intellego
<pl. cist.  275>	 * si conclusos vos me habere in carcere
<pl. cist.  276>	 * amoris noctesque et dies
<pl. cist.  277>	 ni emortuos *
<pl. cist.  278>	 mihi nunquam quisquam *
<pl. cist.  279>	 Immo maxumus.
<pl. cist.  280>	 nam qui amant stulte atque inmodeste atque inprobe
<pl. cist.  281>	 * ne ament.
<pl. cist.  282>	 * * *
<pl. cist.  283>	 * ubi tu es? Ecce me.
<pl. cist.  284>	 I, adfer mihi arma et loricam adducito.
<pl. cist.  285>	 Loricam adducam?
<pl. cist.  286>	 I, curre, equom adfer. Hercle hic insanit miser.
<pl. cist.  287>	 Abi atque hastatos multos, multos velites,
<pl. cist.  288>	 multos cum multis---nil moror precario.
<pl. cist.  289>	 ubi sunt quae iussi? Sanus hic non est satis.
<pl. cist.  290>	 Ab anu esse credo nocitum, cum illaec sic facit.
<pl. cist.  291>	 Vtrum deliras, quaeso, an astans somnias,
<pl. cist.  292>	 qui equom me adferre iubes, loricam adducere,
<pl. cist.  293>	 multos hastatos, post id multos velites,
<pl. cist.  294>	 multos cum multis? haec tu pervorsario
<pl. cist.  295>	 mihi . Dixin ego istaec, obsecro?
<pl. cist.  296>	 Modo quidem hercle haec dixisti. Non praesens quidem.
<pl. cist.  297>	 Praestigiator, siquidem hic non es atque ades.
<pl. cist.  298>	 Video ego te Amoris valde tactum toxico,
<pl. cist.  299>	 adulescens; eo te magis volo monitum. Mone.
<pl. cist.  300>	 Cave sis cum Amore tu unquam bellum sumpseris.
<pl. cist.  301>	 Quid faciam? Ad matrem eius devenias domum,
<pl. cist.  302>	 expurges, iures, ores blande per precem
<pl. cist.  303>	 eamque exores ne tibi suscenseat.
<pl. cist.  304>	 Expurigabo hercle omnia ad raucam ravim.
<pl. cist.  304a>	 * * *
<pl. cist.  305>	 prohibet divitiis maximis, dote altili atque opima.
<pl. cist.  305a>	 * * *
<pl. cist.  307>	 quamquam vetus cantherius sum, etiam nunc, ut ego opinor,
<pl. cist.  308>	 adhinnire equolam possum ego hanc, si detur sola soli.
<pl. cist.  309>	 Nimis opportune mi evenit rediisse Alcesimarchum;
<pl. cist.  310>	 nam sola nulla invitior solet esse. Me vocato,
<pl. cist.  311>	 ne sola sis: ego tecum ero, volo ego agere, ut tu agas aliquid.
<pl. cist.  312>	 Nimis lepide exconcinnavit hasce aedis Alcesimarchus.
<pl. cist.  313>	 Vt quom Venus adgreditur, placet; lepidumst amare semper.
<pl. cist.  314>	 Venerem meram haec aedes olent, quia amator expolivit.
<pl. cist.  315>	 Non modo ipsa lepidast, commode quoque hercle fabulatur.
<pl. cist.  316>	 sed cum dicta huius interpretor, haec herclest, ut ego opinor,
<pl. cist.  317>	 meum quae corrumpit filium. suspiciost eam esse,
<pl. cist.  318>	 utpote quam nunquam viderim; de opinione credo.
<pl. cist.  319>	 nam hasce aedis conductas habet meus gnatus, haec ubi astat:
<pl. cist.  320>	 hoc hanc eam esse opiniost; nam haec illum nominavit.
<pl. cist.  321>	 quid si adeam atque appellem. mali damnique inlecebra, salve.
<pl. cist.  322>	 * vapulabis.
<pl. cist.  323>	 * volo apud te.
<pl. cist.  324>	 * * *
<pl. cist.  330>	 Intro abeo,
<pl. cist.  331>	 nam meretricem astare in via solam prostibuli sanest.
<pl. cist.  332>	 * * *
<pl. cist.  362>	 quid vis.
<pl. cist.  363>	 Volo ex te scire quidquid est *
<pl. cist.  364>	 quid ego usquam male feci tibi aut meus quisquam, id edisserta,
<pl. cist.  365>	 quam ob rem me meumque filium quom matre remque nostram
<pl. cist.  366>	 habes perditui et praedatui? Miser errat, ut ego dixi.
<pl. cist.  367>	 lepidast materies, ludam ego hunc, nam occasio videtur.
<pl. cist.  368>	 potin operam inique equidem malam ut ne des innocenti?
<pl. cist.  369>	 Sed obsecro te, nullusnest tibi amator alius quisquam,
<pl. cist.  370>	 nisi meus modo unus filius? Quem quidem ego amem, alius nemo est.
<pl. cist.  371>	 At ego * Nil moror: damno sunt tui mihi similes.
<pl. cist.  372>	 Quid * isne est id arbitratus?
<pl. cist.  372a>	 * * *
<pl. cist.  373>	 datores
<pl. cist.  373>	 negotioli bellissimi senices soletis esse.
<pl. cist.  373a>	 * * *
<pl. cist.  374>	 Me respondere postulas? iniurium est.
<pl. cist.  375>	 stipulari semper me ultro oportet a viris,
<pl. cist.  376>	 eum quaestum facio, nil viris promittere.
<pl. cist.  376a>	 * * *
<pl. cist.  377>	 siquidem imperes pro copia, pro recula
<pl. cist.  377a>	 * * *
<pl. cist.  378>	 Quin is, si itura es? nimium is vegrandi gradu.
<pl. cist.  379>	 Pol ad cubituram, mater, magis sum exercita
<pl. cist.  380>	 fere quam ad cursuram. eo sum tardiuscula.
<pl. cist.  381>	 meminere officium suom.
<pl. cist.  382>	 ita mustulentus ventus nares attigit.
<pl. cist.  383>	 capillo scisso atque excissatis auribus
<pl. cist.  384>	 quae quasi carnificis angiporta purigans
<pl. cist.  405>	 non quasi nunc haec sunt hic, limaces, lividae,
<pl. cist.  406>	 febriculosae, miserae amicae, osseae,
<pl. cist.  407>	 diobolares, schoeniculae, miraculae,
<pl. cist.  408>	 cum extritis talis, cum todillis crusculis
<pl. cist.  409>	 * * *
<pl. cist.  449>	 Molestus es.
<pl. cist.  450>	 Meae issula sua aedes egent. ad me sine ducam. Aufer manum.
<pl. cist.  451>	 Germana mea sororcula. Repudio te fraterculum.
<pl. cist.  452>	 Tum tu igitur, mea matercula. Repudio te fraterculum.
<pl. cist.  453>	 Opsecro te Valeas. Vt sinas Nil moror. Expurigare me.
<pl. cist.  454>	 * Sine dicam. Satis sapit mihi tuis periuriis.
<pl. cist.  455>	 * at nunc non potest. Supplicium polliceri volo.
<pl. cist.  456>	 At mi aps te accipere non libet. Em omnia
<pl. cist.  457>	 patior iure infelix. Volup est neque tis misereri decet.
<pl. cist.  458>	 quamquam hominem *
<pl. cist.  459>	 verba dare *
<pl. cist.  460>	 non illa * qui frangant foedera
<pl. cist.  461>	 * eos *
<pl. cist.  462>	 dabis.---
<pl. cist.  463>	 At ego nec do neque te amittam hodie, nisi quae volo tecum loqui
<pl. cist.  464>	 das mihi operam.
<pl. cist.  465>	 Potin ut mihi molestus ne sis? Quin id est nomen mihi,
<pl. cist.  466>	 omnes mortales vocant molestum. *
<pl. cist.  467>	 * obsecro. At frustra obsecras.
<pl. cist.  468>	 * * *
<pl. cist.  469>	 quia sine omni * Dabo
<pl. cist.  470>	 ius iurandum. *
<pl. cist.  471>	 At ego nunc ab illo mihi caveo iure iurando tuo;
<pl. cist.  472>	 similest ius iurandum amantum quasi ius confusicium.
<pl. cist.  473>	 Nescia *
<pl. cist.  474>	 * nugas agis.
<pl. cist.  475>	 * * *
<pl. cist.  477>	 Supplicium dabo *
<pl. cist.  478>	 quo modo ego *
<pl. cist.  479>	 * quia es nactus novam,
<pl. cist.  480>	 quae * quaedam quasi tu nescias.
<pl. cist.  481>	 * Di deaeque illam perdant pariter.
<pl. cist.  482>	 * umquam, si hoc fallo. Nil moror
<pl. cist.  483>	 * falsum fallis, eo te * ignorat fides.
<pl. cist.  484>	 postremo, si mihi dedisses verba, deis numquam dares.
<pl. cist.  485>	 Quin equidem illam ducam uxorem. Ducas, si *
<pl. cist.  486>	 nunc hoc si tibi commodumst, quae *
<pl. cist.  487>	 Instruxi illi aurum atque vestem. *
<pl. cist.  488>	 siquidem amabas, * illi instrui.
<pl. cist.  489>	 sed sino. iam hoc mihi responde quod ego te rogavero:
<pl. cist.  490>	 instruxisti *
<pl. cist.  491>	 tibi ita ut voluisti * quod volo.
<pl. cist.  492>	 Eo quia tibi aliast sponsa locuples Lemnia.
<pl. cist.  493>	 habeas. neque nos factione tanta quanta tu sumus
<pl. cist.  494>	 neque opes nostrae tam sunt validae quam tuae; verum tamen
<pl. cist.  495>	 hau metuo ne ius iurandum nostrum quisquam culpitet:
<pl. cist.  496>	 tu iam, si quid tibi dolebit, scies qua doleat gratia.
<pl. cist.  497>	 Di me perdant--- Quodcumque optes, tibi velim contingere.
<pl. cist.  498>	 Si illam uxorem duxero umquam, mihi quam despondit pater.
<pl. cist.  499>	 Et me, si umquam tibi uxorem filiam dedero meam.
<pl. cist.  500>	 Patierin me periurare? Pol te aliquanto facilius,
<pl. cist.  501>	 quam me meamque rem perire et ludificari filiam.
<pl. cist.  502>	 alibi quaere ubi iuri iurando tuo satis sit subsidi:
<pl. cist.  503>	 hic apud nos iam, Alcesimarche, confregisti tesseram.
<pl. cist.  504>	 Face semel periclum. Feci saepe, quod factum queror.
<pl. cist.  505>	 Redde mi illam. Inter novam rem verbum usurpabo vetus:
<pl. cist.  506>	 quod dedi datum non vellem, quod relicuomst non dabo.
<pl. cist.  507>	 Non remissura es mihi illam? Pro me responsas tibi.
<pl. cist.  508>	 Non remittes? Scis iam dudum omnem meam sententiam.
<pl. cist.  509>	 Satin istuc tibi in corde certumst? Quin ego commentor quidem.
<pl. cist.  510>	 Non edepol ego istaec tua dicta nunc in auris recipio.
<pl. cist.  511>	 Non? hem, quid agis igitur? animum advorte iam, ut quid agas scias.
<pl. cist.  512>	 At ita me di deaeque, superi atque inferi et medioxumi,
<pl. cist.  513>	 itaque me Iuno regina et Iovis supremi filia
<pl. cist.  514>	 itaque me Saturnus eius patruos--- Ecastor pater.
<pl. cist.  515>	 Itaque me Ops opulenta illius avia--- Immo mater quidem.
<pl. cist.  516>	 Iuno filia et Saturnus patruos et summus Iuppiter---
<pl. cist.  517>	 tu me delenis, propter te haec pecco. Perge dicere.
<pl. cist.  518>	 Anne etiam, ut quid consultura sis sciam, pergis eloqui?
<pl. cist.  519>	 Non remittam. definitumst. Enim vero ita me Iuppiter
<pl. cist.  520>	 itaque me Iuno itaque Ianus ita---quid dicam nescio.
<pl. cist.  521>	 iam scio. immo, mulier, audi, meam ut scias sententiam.
<pl. cist.  522>	 di me omnes, magni minuti, et etiam patellarii
<pl. cist.  523>	 faxint, ne ego dem vivae vivos savium Selenio,
<pl. cist.  524>	 nisi ego teque tuamque filiam meque hodie obtruncavero,
<pl. cist.  525>	 poste autem cum primo luci cras nisi ambo occidero,
<pl. cist.  526>	 et equidem hercle nisi pedatu tertio omnis efflixero,
<pl. cist.  527>	 nisi tu illam remittis ad me. dixi quae volui. vale.---
<pl. cist.  528>	 Abiit intro iratus. quid ego nunc agam? si redierit
<pl. cist.  529>	 illa ad hunc, ibidem loci res erit: ubi odium occeperit,
<pl. cist.  530>	 illam extrudet, tum hanc uxorem Lemniam ducet domum.
<pl. cist.  531>	 sed tamen ibo et persequar: amens ne quid faciat, cauto opust.
<pl. cist.  532>	 postremo, quando aequa lege pauperi cum divite
<pl. cist.  533>	 non licet, perdam operam potius quam carebo filia.
<pl. cist.  534>	 sed quis hic est qui recta platea cursum huc contendit suom?
<pl. cist.  535>	 et illud paveo et hoc formido, ita tota sum misera in metu.
<pl. cist.  536>	 Anum sectatus sum clamore per vias,
<pl. cist.  537>	 miserrumam habui. ut illaec hodie quot modis
<pl. cist.  538>	 moderatrix linguae fuit atque immemorabilis.
<pl. cist.  539>	 quot illi blanditias, quid illi promisi boni,
<pl. cist.  540>	 quot admoenivi fabricas, quot fallacias
<pl. cist.  541>	 in quaestione. vix exculpsi ut diceret,
<pl. cist.  542>	 quia ei promisi dolium vini dare.
<pl. cist.  543>	 Audire vocem visa sum ante aedis modo
<pl. cist.  544>	 mei Lampadisci servi. Non surda es, era:
<pl. cist.  545>	 recte audivisti. Quid agis hic? Quod gaudeas.
<pl. cist.  546>	 Quid id est? Hinc ex hisce aedibus paulo prius
<pl. cist.  547>	 vidi exeuntem mulierem. Illam quae meam
<pl. cist.  548>	 gnatam sustulerat? Rem tenes. Quid postea?
<pl. cist.  549>	 Dico ei, quo pacto eam ab hippodromo viderim
<pl. cist.  550>	 erilem nostram filiam sustollere.
<pl. cist.  551>	 extimuit tum illa. Iam horret corpus, cor salit.
<pl. cist.  552>	 nam mihi ab hippodromo memini adferri parvolam
<pl. cist.  553>	 puellam eamque me mihi supponere.
<pl. cist.  554>	 Age perge, quaeso. animus audire expetit
<pl. cist.  555>	 ut gesta res sit. Vtinam audire non queas.
<pl. cist.  555a>	 * * *
<pl. cist.  556>	 Pergo illam onerare dictis: illaec ted anus
<pl. cist.  557>	 fortunis ex secundis ad miseras vocat.
<pl. cist.  558>	 nam illaec tibi nutrix est, ne matrem censeas.
<pl. cist.  559>	 ego te reduco et revoco ad summas ditias,
<pl. cist.  560>	 ubi tu locere in luculentam familiam,
<pl. cist.  561>	 unde tibi talenta magna viginti pater
<pl. cist.  562>	 det dotis; non enim hic, ubi ex Tusco modo
<pl. cist.  563>	 tute tibi indigne dotem quaeras corpore.
<pl. cist.  564>	 An, amabo, meretrix illa est quae illam sustulit?
<pl. cist.  565>	 Immo [meretrix] fuit; sed ut sit de ea re, eloquar.
<pl. cist.  566>	 iam perducebam illam ad me suadela mea:
<pl. cist.  567>	 anus ei amplexa est genua, plorans, obsecrans,
<pl. cist.  568>	 ne deserat se: eam suam esse filiam,
<pl. cist.  569>	 seque eam peperisse sancte adiurabat mihi.
<pl. cist.  570>	 istanc quam quaeris inquit ego amicae meae
<pl. cist.  571>	 dedi, quae educaret eam pro filiola sua;
<pl. cist.  572>	 et vivit inquit. ubi ea est? inquam extempulo.
<pl. cist.  573>	 Servate di med obsecro. At me perditis.
<pl. cist.  574>	 Quoi illam dedisset exquisisse oportuit.
<pl. cist.  575>	 Quaesivi, et dixit meretrici Melaenidi.
<pl. cist.  576>	 Meum elocutust nomen, interii oppido.
<pl. cist.  577>	 Vbi elocuta est, ego continuo [anum] interrogo;
<pl. cist.  578>	 ubi habitat? inquam duc ac demonstra mihi.
<pl. cist.  579>	 avecta est inquit peregre hinc habitatum. Obsipat
<pl. cist.  580>	 aculam. Quo avecta est, eo sequemur. sicine
<pl. cist.  581>	 agis nugas? periisti hercle, ni * *
<pl. cist.  582>	 * * non hoc longe destiti
<pl. cist.  583>	 instare, usque adeo donec se adiurat anus
<pl. cist.  584>	 iam mihi monstrare. At non missam oportuit.
<pl. cist.  585>	 Servatur. sed illaec se quandam aibat mulierem
<pl. cist.  586>	 suam bene volentem convenire etiam prius,
<pl. cist.  587>	 commune quacum id esset sibi negotium.
<pl. cist.  588>	 et scio venturam. Me indicabit, et suas
<pl. cist.  589-590>	 ad meas miserias alias faciem consciam.
<pl. cist.  591>	 Quid nunc vis facere me? Intro abi atque animo bono es.
<pl. cist.  592>	 vir tuos si veniet, iube domi opperirier,
<pl. cist.  593>	 ne in quaestione mihi sit, si quid eum velim.
<pl. cist.  594>	 ego ad anum recurro rursum. Lampadio, obsecro,
<pl. cist.  595>	 cura. Perfectum ego hoc dabo negotium.
<pl. cist.  596>	 Deos teque spero.--- Eosdem ego, uti abeas domum.
<pl. cist.  597>	 Adulescens, asta atque audi. Men, mulier, vocas?
<pl. cist.  598>	 Te. Quid negoti est? nam occupatus sum ampliter.
<pl. cist.  599>	 Quis istic habitat? Demipho dominus meus.
<pl. cist.  600>	 Nempe istic est, qui Alcesimarcho filiam
<pl. cist.  601>	 suam despondit in divitias maxumas?
<pl. cist.  602>	 Is ipsust. Eho tu, quam vos igitur filiam
<pl. cist.  603>	 nunc quaeritatis alteram? Ego dicam tibi:
<pl. cist.  604>	 non ex uxore natam uxoris filiam.
<pl. cist.  605>	 Quid istuc est verbi? Ex priore muliere
<pl. cist.  606>	 nata, inquam, meo ero est filia. Certe modo
<pl. cist.  607>	 huius, quae locuta est, quaerere aibas filiam.
<pl. cist.  608>	 Huius ergo quaero. Quo modo igitur, obsecro,
<pl. cist.  609>	 haec est prior, quae nupta nunc est? Conteris
<pl. cist.  610>	 tu tua me oratione, mulier, quisquis es.
<pl. cist.  611>	 medioxumam quam duxit uxorem, ex ea
<pl. cist.  612>	 nata est haec virgo, Alcesimarcho quae datur.
<pl. cist.  613>	 ea uxor diem obiit. iam scis? Teneo istuc satis.
<pl. cist.  614>	 sed ego illud quaero confragosum, quo modo
<pl. cist.  615>	 prior posterior sit et posterior sit prior?
<pl. cist.  616>	 Prius hanc compressit quam uxorem duxit domum,
<pl. cist.  617>	 prius gravida facta est priusque peperit filiam;
<pl. cist.  618>	 eam postquam peperit, iussit parvam proici:
<pl. cist.  619>	 ego eam proieci, alia mulier sustulit,
<pl. cist.  620>	 ego inspectavi. erus hanc duxit postibi.
<pl. cist.  621>	 eam nunc puellam filiam eius quaerimus.
<pl. cist.  622>	 quid nunc supina susum in caelum conspicis?
<pl. cist.  623>	 Ei nunciam istuc quo properabas, nil moror.
<pl. cist.  624>	 nunc intellexi. Dis hercle habeo gratiam,
<pl. cist.  625>	 nam ni intellexes, numquam, credo, amitteres.---
<pl. cist.  626>	 Nunc mihi bonae necessumst esse ingratiis,
<pl. cist.  627>	 quamquam esse nolo. rem palam esse intellego:
<pl. cist.  628>	 nunc egomet potius hanc inibo gratiam
<pl. cist.  629>	 ab illis, quam illaec me indicet. ibo domum,
<pl. cist.  630>	 atque ad parentes redducam Selenium.---
<pl. cist.  631>	 Rem elocuta sum tibi omnem; sequere hac me, Selenium,
<pl. cist.  632>	 ut eorum quoiam esse oportet te sis potius quam mea.
<pl. cist.  633>	 quamquam invita te carebo, animum ego inducam tamen
<pl. cist.  634>	 ut illud quem ad modum tuam in rem bene conducat consulam.
<pl. cist.  635>	 nam hic crepundia insunt, quibuscum te illa olim ad me detulit,
<pl. cist.  636>	 quae mihi dedit, parentes te ut cognoscant facilius.
<pl. cist.  637>	 accipe hanc cistellam, Halisca. agedum pulta illas fores.
<pl. cist.  638>	 dic me orare ut aliquis intus prodeat propere ocius.
<pl. cist.  639-640>	 Recipe me ad te, Mors, amicum et benevolum. Mater mea,
<pl. cist.  641>	 periimus miserae. Vtrum hac me feriam an ab laeva latus?
<pl. cist.  642>	 Quid tibi est? Alcesimarchum non vides? ferrum tenet.
<pl. cist.  643>	 Ecquid agis? remorare. lumen linque. Amabo, accurrite,
<pl. cist.  644>	 ne se interemat. O Salute mea salus salubrior,
<pl. cist.  645>	 tu nunc, si ego volo seu nolo, sola me ut vivam facis.
<pl. cist.  646>	 Haud voluisti istuc severum facere. Nil mecum tibi,
<pl. cist.  647>	 mortuos tibi sum: hanc ut habeo certum est non amittere;
<pl. cist.  648>	 nam hercle iam ad me adglutinandam totam decretum est dare.
<pl. cist.  649>	 ubi estis, servi? occludite aedis pessulis, repagulis
<pl. cist.  650>	 ilico: hanc ego tetulero intra limen.--- Abiit, abstulit
<pl. cist.  651>	 mulierem. ibo, persequar iam illum intro, ut haec ex me sciat
<pl. cist.  652>	 eadem, si possum tranquillum facere ex irato mihi.
<pl. cist.  653>	 Nullam ego me vidisse credo magis anum excruciabilem
<pl. cist.  654>	 quam illaec est, quae dudum fassa est mihi quaene infitias eat.
<pl. cist.  655>	 sed eccam eram video. sed quid hoc est, haec quod cistella hic iacet
<pl. cist.  656>	 cum crepundiis? nec quemquam conspicor alium in via.
<pl. cist.  657>	 faciundum est puerile officium: conquiniscam ad cistulam.
<pl. cist.  658>	 Quid agis, Lampadio? Haec cistella numnam hinc ab nobis domo est?
<pl. cist.  659>	 nam hinc ab ostio iacentem sustuli. Quid nuntias
<pl. cist.  660>	 super anu? Scelestiorem in terra nullam esse alteram.
<pl. cist.  661>	 omnia infitiatur ea quae dudum confessa est mihi.
<pl. cist.  662>	 nam hercle ego quam illam anum inridere me ut sinam, satiust mihi
<pl. cist.  663>	 quovis exitio interire. Di, obsecro vostram fidem.
<pl. cist.  664>	 Quid deos obsecras? Servate nos. Quid est? Crepundia
<pl. cist.  665>	 haec sunt, quibuscum tu extulisti nostram filiolam ad necem.
<pl. cist.  666>	 Sanane es? Haec sunt profecto. Pergin? Haec sunt. Si mihi
<pl. cist.  667>	 alia mulier istoc pacto dicat, dicam esse ebriam.
<pl. cist.  668>	 Non ecastor falsa memoro. Nam, obsecro, unde haec gentium?
<pl. cist.  669>	 aut quis deus obiecit hanc ante ostium nostrum, quasi
<pl. cist.  670>	 dedita opera, in tempore ipso? Spes mihi sancta subveni.
<pl. cist.  671>	 Nisi quid mi opis di dant, disperii, neque unde auxilium expetam habeo.
<pl. cist.  672>	 itaque petulantia mea me animi miseram habet.
<pl. cist.  673>	 quae in tergum meum ne veniant, male formido,
<pl. cist.  674>	 si era mea me sciat tam socordem esse quam sum.
<pl. cist.  675>	 quamne in manibus tenui atque accepi hic ante aedis
<pl. cist.  676>	 cistellam, ubi ea sit nescio, nisi ut opinor
<pl. cist.  677>	 loca haec circiter excidit mihi.
<pl. cist.  678>	 mei homines, mei spectatores, facite indicium, si quis vidit,
<pl. cist.  679>	 quis eam abstulerit quisve sustulerit et utrum hac an illac iter institerit.
<pl. cist.  680>	 non sum scitior, quae hos rogem aut quae fatigem,
<pl. cist.  681>	 qui semper malo muliebri sunt lubentes.
<pl. cist.  682>	 nunc vestigia hic si qua sunt noscitabo.
<pl. cist.  683>	 nam si nemo hac praeter iit, postquam intro abii,
<pl. cist.  684>	 cistella hic iaceret. quid hic? perii, opinor.
<pl. cist.  685>	 actum est, ilicet me infelicem et scelestam.
<pl. cist.  686>	 nulla est, neque ego sum usquam. perdita perdidit me.
<pl. cist.  687>	 sed pergam ut coepi tamen, quaeritabo.
<pl. cist.  688>	 nam et intus paveo et foris formido,
<pl. cist.  688a>	 ita nunc utrubique metus me agitat.
<pl. cist.  689>	 ita sunt homines misere miseri:
<pl. cist.  690>	 ille nunc laetus est, quisquis est, qui illam habet,
<pl. cist.  691>	 quae neque illa illi quicquam usui et mi exitio est.
<pl. cist.  692>	 sed memet moror, quom hoc ago setius.
<pl. cist.  693>	 Halisca, hoc age, ad terram aspice et despice,
<pl. cist.  694>	 oculis investiges, astute augura.
<pl. cist.  695>	 Era. Hem quid est? Haec est. Quis est? Quoi haec excidit cistella.
<pl. cist.  696>	 Certe est, eum locum signat, ubi ea excidit: apparet.
<pl. cist.  697>	 Sed is hac iit, hac socci video
<pl. cist.  698>	 vestigium in pulvere, persequar hac.
<pl. cist.  699>	 in hoc iam loco cum altero constitit. hic
<pl. cist.  699a>	 meis turba oculis modo se obiecit:
<pl. cist.  700>	 neque prorsum iit hac: hic stetit, hinc illo
<pl. cist.  700a>	 exiit. hic concilium fuit.
<pl. cist.  701>	 ad duos attinet, liquidumst. attat,
<pl. cist.  701a>	 singulum video vestigium.
<pl. cist.  702>	 sed is hac abiit. contemplabor. hinc huc iit, hinc nusquam abiit.
<pl. cist.  703>	 actam rem ago. quod periit, periit: meum corium cum cistella.
<pl. cist.  704>	 redeo intro. Mulier, mane. sunt qui volunt te conventam.
<pl. cist.  705>	 Quis me revocat? Bona femina et malus masculus volunt te.
<pl. cist.  706>	 * * postremo ille
<pl. cist.  707>	 plus qui vocat scit quod velit, quam ego quae vocor. revortor.
<pl. cist.  708>	 [ecquem vidisti quaerere hic, amabo, in hac regione
<pl. cist.  709>	 cistellam cum crepundiis, quam ego hic amisi misera?
<pl. cist.  710>	 nam dudum ut accucurrimus ad Alcesimarchum, ne se
<pl. cist.  711>	 vita interemeret, tum eam mihi opinor excidisse.
<pl. cist.  712>	 Cistellam haec mulier perdidit. taceamus, era, parumper.
<pl. cist.  713>	 Disperii misera. quid ego erae dicam? quae me opere tanto
<pl. cist.  714>	 servare iussit, qui suos Selenium parentes
<pl. cist.  715>	 facilius posset noscere, quae erae [meae] supposita est parva,
<pl. cist.  716>	 quam quaedam meretrix ei dedit. Nostram haec rem fabulatur,
<pl. cist.  717>	 hanc scire oportet, filia tua ubi sit, signa ut dicit.
<pl. cist.  718>	 Nunc eam volt suae matri et patri, quibus nata est, reddere ultro.
<pl. cist.  719>	 mi homo, obsecro, alias res geris, ego tibi meas res mando.
<pl. cist.  720>	 Istuc ago, atque istic mihi cibus est, quod fabulare,
<pl. cist.  721>	 sed inter rem agendam istam erae huic respondi quod rogabat.
<pl. cist.  722>	 nunc ad te redeo: si quid est opus, dic, impetratumst.]
<pl. cist.  723>	 quid quaeritabas? Mi homo et mea mulier, vos saluto.
<pl. cist.  724>	 Et nos te. sed quid quaeritas? Vestigium hic requiro,
<pl. cist.  725>	 qua aufugit quaedam * aestio * Quid id? quid nam est?
<pl. cist.  726>	 Alienum * et maerorem familiarem.
<pl. cist.  727>	 Mala mers, era, haec et callida est. Ecastor ita videtur.
<pl. cist.  728>	 Imitatur nequam bestiam et damnificam. Quamnam, amabo?
<pl. cist.  729>	 Involvolum, quae in pampini folio intorta implicat se:
<pl. cist.  730>	 itidem haec exorditur sibi intortam orationem.
<pl. cist.  731>	 quid quaeritas? Cistellula hinc mi, adulescens, evolavit.
<pl. cist.  732>	 In caveam latam oportuit. Non edepol praeda magna.
<pl. cist.  733>	 Mirum quin grex venalium in cistella infuerit una.
<pl. cist.  734>	 Sine dicat. Si dicat quidem. Age loquere [tu] quid ibi infuerit.
<pl. cist.  735>	 Crepundia una. Est quidam homo, qui illam ait se scire ubi sit.
<pl. cist.  736>	 at pol ille a quadam muliere, si eam monstret, gratiam ineat.
<pl. cist.  737>	 At sibi ille quidam volt dari mercedem. At pol illa quaedam,
<pl. cist.  738>	 quae illam cistellam perdidit, quoidam negat esse quod det.
<pl. cist.  739>	 At enim ille quidam operam bonam magis expetit quam argentum.
<pl. cist.  740>	 At pol illi quoidam mulieri nulla opera gratuita est.
<pl. cist.  741>	 Commodule quaedam. tu tibi nunc prodes. confitemur
<pl. cist.  742>	 cistellam habere. At vos Salus servassit. ubi ea nunc est?
<pl. cist.  743>	 Salvam eccam. sed ego rem meam magnam confabulari
<pl. cist.  744>	 tecum volo: sociam te mihi adopto ad meam salutem.
<pl. cist.  745>	 Quid istuc negoti est? aut quis es? Ego sum illius mater,
<pl. cist.  746>	 quae haec gestitavit. Hicine tu ergo habitas? Hariolare.
<pl. cist.  747>	 sed quaeso, ambages, mulier, mitte atque hoc age.
<pl. cist.  748>	 eloquere, unde haec sunt tibi, cito, crepundia.
<pl. cist.  749>	 Mea haec erilis gestitavit filia.
<pl. cist.  750>	 Mentiris, nam mea gestitavit, non tua.
<pl. cist.  751>	 Ne obloquere. Taceo. Mulier, perge dicere.
<pl. cist.  752>	 ubi ea est, quae gestitavit? Hic in proximo.
<pl. cist.  753>	 Istic quidem edepol mei viri habitat gener.
<pl. cist.  753a>	 * * *
<pl. cist.  753b>	 Ne obloquere rusus. perge porro dicere.
<pl. cist.  755>	 quot annos nata dicitur? Septemdecim.
<pl. cist.  756>	 Mea est. East: u * numerus annorum attulit.
<pl. cist.  757>	 Quid qua tibi causa haec dixi? iam quaero meam.
<pl. cist.  758>	 At pol ego * sunt, quaero tertiam.
<pl. cist.  759>	 Quod quaeritabam, filiam inveni meam.
<pl. cist.  760>	 Aequom est reponi per fidem quod creditum est,
<pl. cist.  761>	 ne bene merenti sit malo benignitas.
<pl. cist.  762>	 nostra haec alumna est, tua profecto filia:
<pl. cist.  762a>	 * * *
<pl. cist.  762b>	 et redditura est tuam tibi, et ea gratia
<pl. cist.  762c>	 domo profecta est. ceterum ex ipsa, obsecro,
<pl. cist.  765>	 exquaeritote: ego serva sum. Aequom postulas.
<pl. cist.  766>	 Illius ego istanc esse malo gratiam.
<pl. cist.  767>	 sed istanc cistellam te opsecro ut reddas mihi.
<pl. cist.  768>	 Quid fit, Lampadio? Quod tuom est teneas tuom.
<pl. cist.  769>	 At me huius miseret. Sic faciundum censeo:
<pl. cist.  770>	 da isti cistellam et intro abi cum istac semul.
<pl. cist.  771>	 Tibi auscultabo. tene tu cistellam tibi,
<pl. cist.  772>	 abeamus intro. sed quid est nomen tuae
<pl. cist.  773>	 dominae? Melaenis. I prae, iam ego te sequar.---
<pl. cist.  774>	 Quid hoc negoti est, quod omnes homines fabulantur per vias
<pl. cist.  775>	 mihi esse filiam inventam? et Lampadionem me in foro
<pl. cist.  776>	 quaesivisse aiunt. Ere, unde is? Ex senatu. Gaudeo
<pl. cist.  777>	 tibi mea opera liberorum esse amplius. Enim non placet.
<pl. cist.  778>	 nil moror aliena mi opera fieri pluris liberos.
<pl. cist.  779>	 sed quid istuc est? Propera ire intro huc ad adfinem tuom,
<pl. cist.  780>	 filiam tuam iam cognosces intus. ibidem uxor tua est.
<pl. cist.  781>	 abi cito. Praevorti hoc certumst rebus aliis omnibus.---
<pl. cist.  782>	 Ne exspectetis, spectatores, dum illi huc ad vos exeant:
<pl. cist.  783>	 nemo exibit, omnes intus conficient negotium.
<pl. cist.  784>	 ubi id erit factum, ornamenta ponent; postidea loci
<pl. cist.  785>	 qui deliquit vapulabit, qui non deliquit bibet.
<pl. cist.  786>	 nunc quod ad vos, spectatores, relicuom relinquitur,
<pl. cist.  787>	 more maiorum date plausum postrema in comoedia.
