<aus. urb. 1.1> PRIMA URBES INTER, DIVUM DOMUS, AUREA ROMA.
<aus. urb. 2.1> CONSTANTINOPOLI adsurgit Carthago priori,
<aus. urb. 2.2> non toto cessura gradu, quia tertia dici
<aus. urb. 2.3> fastidit, non ausa locum sperare secundum,
<aus. urb. 2.4> qui fuit ambarum, vetus hanc opulentia praefert,
<aus. urb. 2.5> hanc fortuna recens; fuit haec, subit ista novisque
<aus. urb. 2.6> excellens meritis veterem praestringit honorem
<aus. urb. 2.7> et Constantino concedere cogit Elissam.
<aus. urb. 2.8> accusat Carthago deos iam plena pudoris,
<aus. urb. 2.9> nunc quoque si cedat, Romam vix passa priorem.
<aus. urb. 2.10> Conponat vestros fortuna antiqua tumores.
<aus. urb. 2.11> ite pares, tandem memores, quod numine divum
<aus. urb. 2.12> angustas mutastis opes et nomina: tu cum
<aus. urb. 2.13> Byzantina Lygos, tu Punica Byrsa fuisti.
<aus. urb. 4.1> TERTIA Phoebeae lauri domus Antiochia,
<aus. urb. 4.2> vellet Alexandri si quarta colonia poni:
<aus. urb. 4.3> ambarum locus unus. et has furor ambitionis
<aus. urb. 4.4> in certamen agit vitiorum: turbida vulgo
<aus. urb. 4.5> utraque et amentis populi male sana tumultu.
<aus. urb. 4.6> haec Nilo munita quod est penitusque repostis
<aus. urb. 4.7> insinuata locis, fecunda et tuta superbit,
<aus. urb. 4.8> illa, quod infidis opponitur aemula Persis.
<aus. urb. 4.9> Et vos ite pares Macetumque adtollite nomen,
<aus. urb. 4.10> magnus Alexander te condidit; illa Seleucum
<aus. urb. 4.11> nuncupat, ingenuum cuius fuit ancora signum,
<aus. urb. 4.12> qualis inusta solet, generis nota certa; per omnem
<aus. urb. 4.13> nam subolis seriem nativa cucurrit imago.
<aus. urb. 6.1> ARMIPOTENS dudum celebrari Gallia gestit
<aus. urb. 6.2> TREVERICAEque urbis solium, quae proxima Rheno
<aus. urb. 6.3> pacis ut in mediae gremio secura quiescit,
<aus. urb. 6.4> imperii vires quod alit, quod vestit et armat,
<aus. urb. 6.5> lata per extentum procurrunt moenia collem:
<aus. urb. 6.6> largus tranquillo praelabitur amne Mosella,
<aus. urb. 6.7> longinqua omnigenae vectans conmercia terrae.
<aus. urb. 7.1> ET MEDIOLANI mira omnia, copia rerum,
<aus. urb. 7.2> innumerae cultaeque domus, facunda virorum
<aus. urb. 7.3> ingenia et mores laeti; tum duplice muro
<aus. urb. 7.4> amplificata loci species populique voluptas
<aus. urb. 7.5> circus et inclusi moles cuneata theatri;
<aus. urb. 7.6> templa Palatinaeque arces opulensque moneta
<aus. urb. 7.7> et regio Herculei celebris sub honore lavacri;
<aus. urb. 7.8> cunctaque marmoreis ornata peristyla signis
<aus. urb. 7.9> moeniaque in valli formam circumdata limbo:
<aus. urb. 7.10> omnia quae magnis operum velut aemula formis
<aus. urb. 7.11> excellunt: nec iuncta premit vicinia Romae.
<aus. urb. 8.1> NEC CAPUAM pol agri 1 cultuque penuque potentem,
<aus. urb. 8.2> deliciis, opibus famaque priore silebo,
<aus. urb. 8.3> fortuna variante vices, quae freta secundis
<aus. urb. 8.4> nescivit servare modum, nunc subdita Romae
<aus. urb. 8.5> ¦aemula, nunc fidei memor; ante infida, senatum
<aus. urb. 8.6> sperneret, an coleret dubitans, sperare curules
<aus. urb. 8.7> Campanis ausa auspiciis unoque suorum
<aus. urb. 8.8> consule, ut imperium divisi adtolleret orbis.
<aus. urb. 8.9> quin etiam rerum dominam Latiique parentem
<aus. urb. 8.10> adpetiit bello, ducibus non freta togatis.
<aus. urb. 8.11> Hannibalis iurata armis deceptaque in hostis
<aus. urb. 8.12> servitium demens specie transivit erili.
<aus. urb. 8.13> mox — ut in occasum vitiis communibus acti
<aus. urb. 8.14> conruerunt Poeni luxu, Campania fasto,
<aus. urb. 8.15> (heu numquam stabilem sortita superbia sedem!) —
<aus. urb. 8.16> illa potens opibusque valens, Roma altera quondam,
<aus. urb. 8.17> comere quae paribus potuit fastigia conis,
<aus. urb. 8.18> octavum reiecta locum vix paene tuetur.
<aus. urb. 9.1> NON erat iste locus: merito tamen aucta recenti,
<aus. urb. 9.2> nona inter claras Aquileia cieberis urbes,
<aus. urb. 9.3> Itala ad Illyricos obiecta colonia montes,
<aus. urb. 9.4> moenibus et portu celeberrima, sed magis illud
<aus. urb. 9.5> eminet, extremo quod te sub tempore legit,
<aus. urb. 9.6> solveret exacto cui sera piacula lustro
<aus. urb. 9.7> Maximus, armigeri quondam sub nomine lixa.
<aus. urb. 9.8> felix, quae tanti spectatrix laeta triumphi
<aus. urb. 9.9> punisti Ausonio Rutupinum Marte latronem.
<aus. urb. 10.1> PANDE, duplex Arelate, tuos blanda hospita portus,
<aus. urb. 10.2> Gallula Roma Arelas, quam Narbo Martius et quam
<aus. urb. 10.3> accolit Alpinis opulenta Vienna colonis,
<aus. urb. 10.4> praecipitis Rhodani sic intercisa fluentis,
<aus. urb. 10.5> ut mediam facias navali ponte plateam,
<aus. urb. 10.6> per quem Romani commercia suscipis orbis
<aus. urb. 10.7> nec cohibes, populosque alios et moenia ditas,
<aus. urb. 10.8> Gallia quis fruitur gremioque Aquitania lato.
<aus. urb. 11.1> CARA mihi post has memorabere, nomen Hiberum,
<aus. urb. 11.2> Hispalis,1 aequoreus quam praeterlabitur amnis,
<aus. urb. 11.3> submittit cui tota suos Hispania fasces.
<aus. urb. 11.4> Corduba non, non arce potens tibi Tarraco certat
<aus. urb. 11.5> quaeque sinu pelagi iactat se BRACARA dives.
<aus. urb. 15.1> NUNC et terrigenis patribus memoremus Athenas,
<aus. urb. 15.2> Pallados et Consi quondam certaminis arcem,
<aus. urb. 15.3> paciferae primum cui contigit arbor olivae,
<aus. urb. 15.4> Attica facundae cuius mera gloria linguae,
<aus. urb. 15.5> unde per Ioniae populos et nomen Achaeum
<aus. urb. 15.6> versa Graia manus centum se effudit in urbes.
<aus. urb. 16.1> QUIS CATINAM sileat? quis quadruplices Syracusas?
<aus. urb. 16.2> hanc ambustorum fratrum pietate celebrem,
<aus. urb. 16.3> illam conplexam miracula fontis et amnis,
<aus. urb. 16.4> qua maris Ionii subter vada salsa meantes
<aus. urb. 16.5> consociant dulces placita sibi sede liquores,
<aus. urb. 16.6> incorruptarum miscentes oscula aquarum.
<aus. urb. 18.1> NON umquam altricem nostri reticebo Tolosam,
<aus. urb. 18.2> coctilibus muris quam circuit ambitus ingens
<aus. urb. 18.3> perque latus pulchro praelabitur amne Garumna,
<aus. urb. 18.4> innumeris cultam populis, confinia propter
<aus. urb. 18.5> ninguida Pyrenes et pinea Cebennarum,
<aus. urb. 18.6> inter Aquitanas gentes et nomen Hiberum,
<aus. urb. 18.7> quae modo quadruplices ex se cum effuderit urbes,
<aus. urb. 18.8> non ulla exhaustae sentit dispendia plebis,
<aus. urb. 18.9> quos genuit cunctos gremio conplexa colonos. 1
<aus. urb. 19.1> NEC tu, Martie Narbo, silebere, nomine cuius
<aus. urb. 19.2> fusa per inmensum quondam Provincia regnum
<aus. urb. 19.3> optinuit multos dominandi iure colonos,
<aus. urb. 19.4> insinuant qua se Grais Allobroges oris
<aus. urb. 19.5> excluduntque Italos Alpina cacumina fines,
<aus. urb. 19.6> qua Pyrenaicis nivibus dirimuntur Hiberi,
<aus. urb. 19.7> qua rapitur praeceps Rhodanus genitore Lemanno
<aus. urb. 19.8> interiusque premunt Aquitanica rura Cebennae,
<aus. urb. 19.9> usque in Teutosagos paganaque nomina Belcas,
<aus. urb. 19.10> totum Narbo fuit: tu Gallia prima togati
<aus. urb. 19.11> nominis adtollis Latio proconsule fasces.
<aus. urb. 19.12> Quid memorem portusque tuos montesque lacusque?
<aus. urb. 19.13> quid populos vario discrimine vestis et oris?
<aus. urb. 19.14> quodque tibi Pario quondam de marmore templum
<aus. urb. 19.15> tantae molis erat, quantam non sperneret olim
<aus. urb. 19.16> Tarquinius Catulusque iterum, postremus et ille,
<aus. urb. 19.17> aurea qui statuit Capitoli culmina, Caesar?
<aus. urb. 19.18> te maris Eoi merces et Hiberica ditant
<aus. urb. 19.19> aequora, te classes Libyci Siculique profundi,
<aus. urb. 19.20> et quidquid vario per flumina, per freta cursu
<aus. urb. 19.21> advehitur: toto tibi navigat orbe cataplus.
<aus. urb. 20.1> IMPIA iamdudum condemno silentia, quod te,
<aus. urb. 20.2> o patria, insignem Baccho fluviisque virisque,
<aus. urb. 20.3> moribus ingeniisque hominum procerumque senatu,
<aus. urb. 20.4> non inter primas memorem, quasi conscius urbis
<aus. urb. 20.5> exiguae inmeritas dubitem contingere laudes.
<aus. urb. 20.6> non pudor hinc nobis; nec enim mihi barbara Rheni
<aus. urb. 20.7> ora nec arctoo domus est glacialis in Haemo:
<aus. urb. 20.8> BURDIGALA est natale solum; clementia caeli
<aus. urb. 20.9> mitis ubi et riguae larga indulgentia terrae,
<aus. urb. 20.10> ver longum brumaeque novo cum sole tepentes
<aus. urb. 20.11> aestifluique amnes, quorum iuga vitea subter
<aus. urb. 20.12> fervent aequoreos imitata fluenta meatus,
<aus. urb. 20.13> quadrua murorum species, sic turribus altis
<aus. urb. 20.14> ardua, ut aerias intrent fastigia nubes,
<aus. urb. 20.15> distinctas interne vias mirere, domorum
<aus. urb. 20.16> dispositum et latas nomen servare plateas,
<aus. urb. 20.17> tum respondentes directa in compita portas;
<aus. urb. 20.18> per mediumque urbis fontani fluminis alveum,
<aus. urb. 20.19> quem pater Oceanus refluo cum impleverit aestu,
<aus. urb. 20.20> adlabi totum spectabis classibus aequor.
<aus. urb. 20.21> Quid memorem Pario contectum marmore fontem
<aus. urb. 20.22> Euripi fervere freto? quanta unda profundi!
<aus. urb. 20.23> quantus in amne tumor! quanto ruit agmine praeceps
<aus. urb. 20.24> marginis extenti bis sena per ostia cursu,
<aus. urb. 20.25> innumeros populi non umquam exhaustus ad usus!
<aus. urb. 20.26> hunc cuperes, rex Mede, tuis contingere castris,
<aus. urb. 20.27> flumina consumpto cum defecere meatu,
<aus. urb. 20.28> huius fontis aquas peregrinas ferre per urbes,
<aus. urb. 20.29> unum per cunctas solitus potare Choaspen.
<aus. urb. 20.30> Salve, fons ignote ortu, sacer, alme, perennis,
<aus. urb. 20.31> vitree, glauce, profunde, sonore, inlimis, opace.
<aus. urb. 20.32> salve, urbis genius, medico potabilis haustu,
<aus. urb. 20.33> Divona Celtarum lingua, fons addite divis.
<aus. urb. 20.34> non Aponus potu, vitrea non luce Nemausus
<aus. urb. 20.35> purior, aequoreo non plenior amne Timavus.
<aus. urb. 20.36> Hic labor extremus celebres collegerit urbes,
<aus. urb. 20.37> utque caput numeri Roma inclita, sic capite isto
<aus. urb. 20.38> BURDIGALA ancipiti confirmet vertice sedem,
<aus. urb. 20.39> haec patria est: patrias sed Roma supervenit omnes,
<aus. urb. 20.40> diligo Burdigalam, Romam colo; civis in hac sum,
<aus. urb. 20.41> consul in ambabus; cunae hic, ibi sella curulis.
