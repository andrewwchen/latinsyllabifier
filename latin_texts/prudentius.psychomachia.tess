

<prud. psych. 1.1> Senex fidelis prima credendi uia
<prud. psych. 1.2> Abram, beati seminis serus pater,
<prud. psych. 1.3> adiecta cuius nomen auxit syllaba,
<prud. psych. 1.4> Abram parenti dictus, Abraham Deo,
<prud. psych. 1.5> senile pignus qui dicauit uictimae,
<prud. psych. 1.6> docens ad aram cum litare quis uelit,
<prud. psych. 1.7> quod dulce cordi, quod pium, quod unicum
<prud. psych. 1.8> deo libenter offerendum credito,
<prud. psych. 1.9> pugnare nosmet cum profanis gentibus
<prud. psych. 1.10> suasit, suumque suasor exemplum dedit,
<prud. psych. 1.11> nec ante prolem coniugalem gignere
<prud. psych. 1.12> deo placentem, matre uirtute editam,
<prud. psych. 1.13> quam strage multa bellicosus spiritus
<prud. psych. 1.14> portenta cordis seruientis uicerit.
<prud. psych. 1.15> uictum feroces forte reges ceperant
<prud. psych. 1.16> Loth inmorantem criminosis urbibus
<prud. psych. 1.17> Sodomae et Gomorrae, quas fouebat aduena
<prud. psych. 1.18> pollens honore patruelis gloriae.
<prud. psych. 1.19> Abram sinistris excitatus nuntiis 
<prud. psych. 1.20> audit propinquum sorte captum bellica
<prud. psych. 1.21> seruire duris barbarorum uinculis:
<prud. psych. 1.22> armat trecentos terque senos uernulas, 
<prud. psych. 1.23> pergant ut hostis terga euntis caedere.
<prud. psych. 1.24> quem gaza diues ac triumphus nobilis
<prud. psych. 1.25> captis tenebant inpeditum copiis.
<prud. psych. 1.26> quin ipse ferrum stringit et plenus deo
<prud. psych. 1.27> reges superbos mole praedarum graues
<prud. psych. 1.28> pellit fugatos, sauciatos proterit,
<prud. psych. 1.29> frangit catenas et rapinam liberat:
<prud. psych. 1.30> aurum, puellas, paruulos, monilia, 
<prud. psych. 1.31> greges equarum, uasa, uestem, buculas.
<prud. psych. 1.32> Loth ipse ruptis expeditus nexibus
<prud. psych. 1.33> attrita bacis colla liber erigit.
<prud. psych. 1.34> Abram triumphi dissipator hostici
<prud. psych. 1.35> redit recepta prole fratris inclytus
<prud. psych. 1.36> ne quam fidelis sanguinis prosapiam
<prud. psych. 1.37> uis pessimorum possideret principum.
<prud. psych. 1.38> adhuc recentem caede de tanta uirum
<prud. psych. 1.39> donat sacerdos ferculis caelestibus,
<prud. psych. 1.40> dei sacerdos, rex et idem praepotens,
<prud. psych. 1.41> origo cuius fonte inenarrabili
<prud. psych. 1.42> secreta nullum prodit auctorem sui,
<prud. psych. 1.43> Melchisedech, qua stirpe, quis maioribus
<prud. psych. 1.44> ignotus, uni cognitus tantum deo.
<prud. psych. 1.45> mox et triformis angelorum trinitas
<prud. psych. 1.46> senis reuisit hospitis mapalia,
<prud. psych. 1.47> et iam uietam Sarra in aluum fertilis
<prud. psych. 1.48> munus iuuentae mater exsanguis stupet,
<prud. psych. 1.49> herede guadens, et cachinni paenitens.
<prud. psych. 1.50> haec ad figuram praenotata est linea,
<prud. psych. 1.51> quam nostra recto uita resculpat pede:
<prud. psych. 1.52> uigilandum in armis pectorum fidelium,
<prud. psych. 1.53> omnemque nostri portionem corporis, 
<prud. psych. 1.54> quae capta foedae seruiat libidini,
<prud. psych. 1.55> domi coactis liberandam uiribus;
<prud. psych. 1.56> nos esse large uernularum diuites,
<prud. psych. 1.57> si quid trecenti bis nouenis additis
<prud. psych. 1.58> possint figura nouerimus mystica.
<prud. psych. 1.59> mox ipse Christus, qui sacerdos uerus est,
<prud. psych. 1.60> parente inenarrabili atque uno satus,
<prud. psych. 1.61> cibum beatis offerens uictoribus
<prud. psych. 1.62> paruam pudici cordis intrabit casam,
<prud. psych. 1.63> monstrans honorem trinitatis hospitae.
<prud. psych. 1.64> animam deinde spiritus conplexibus
<prud. psych. 1.65> pie maritam, prolis expertem diu,
<prud. psych. 1.66> faciet perenni fertilem de semine, 
<prud. psych. 1.67> tunc sera dotem possidens puerpera 
<prud. psych. 1.68> herede digno patris inplebit domum.


<prud. psych. 2.1> Christe, graues hominum semper miserate labores,
<prud. psych. 2.2> qui patria uirtute cluis propriaque, sed una,
<prud. psych. 2.3> (unum namque deum colimus de nomine utroque,
<prud. psych. 2.4> non tamen et solum, quia tu deus ex patre, Christe)
<prud. psych. 2.5> dissere, rex noster, quo milite pellere culpas 
<prud. psych. 2.6> mens armata queat nostri de pectoris antro,
<prud. psych. 2.7> exoritur quotiens turbatis sensibus intus
<prud. psych. 2.8> seditio atque animam morborum rixa fatigat,
<prud. psych. 2.9> quod tunc praesidium pro libertate tuenda
<prud. psych. 2.10> quaeue acies furiis inter praecordia mixtis
<prud. psych. 2.11> obsistat meliore manu. nec enim, bone ductor,
<prud. psych. 2.12> magnarum virtutum inopes neruisque carentes
<prud. psych. 2.13> Christicolas uitiis populantibus exposuisti.
<prud. psych. 2.14> ipse salutiferas obsesso in corpore turmas
<prud. psych. 2.15> depugnare iubes, ipse excellentibus armas
<prud. psych. 2.16> artibus ingenium, quibus ad ludibria cordis 
<prud. psych. 2.17> oppugnanda potens tibi dimicet et tibi uincat.
<prud. psych. 2.18> uincendi praesens ratio est, si comminus ipsas 
<prud. psych. 2.19> uirtutum facies et conluctantia contra
<prud. psych. 2.20> uiribus infestis liceat portenta notare.
<prud. psych. 2.21> prima petit campum dubia sub sorte duelli
<prud. psych. 2.22> pugnatura Fides, agresti turbida cultu,
<prud. psych. 2.23> nuda umeros, intonsa comas, exerta lacertos;
<prud. psych. 2.24> namque repentinus laudis calor ad noua feruens
<prud. psych. 2.25> proelia nec telis meminit nec tegmine cingi,
<prud. psych. 2.26> pectore sed fidens ualido membrisque retectis
<prud. psych. 2.27> prouocat insani frangenda pericula belli.
<prud. psych. 2.28> ecce lacessentem conlatis uiribus audet
<prud. psych. 2.29> prima ferire Fidem Veterum Cultura Deorum.
<prud. psych. 2.30> illa hostile caput phalerataque tempora uittis
<prud. psych. 2.31> altior insurgens labefactat, et ora cruore
<prud. psych. 2.32> de pecudum satiata solo adplicat et pede calcat
<prud. psych. 2.33> elisos in morte oculos, animamque malignam 
<prud. psych. 2.34> fracta intercepti commercia gutturis artant,
<prud. psych. 2.35> difficilemque obitum suspiria longa fatigant.
<prud. psych. 2.36> exultat uictrix legio, quam mille coactam
<prud. psych. 2.37> martyribus regina Fides animarat in hostem.
<prud. psych. 2.38> nunc fortes socios parta pro laude coronat
<prud. psych. 2.39> floribus ardentique iubet uestirier ostro.
<prud. psych. 2.40> exim gramineo in campo concurrere prompta
<prud. psych. 2.41> uirgo Pudicitia speciosis fulget in armis,
<prud. psych. 2.42> quam patrias succincta faces Sodomita Libido
<prud. psych. 2.43> adgreditur piceamque ardenti sulpure pinum
<prud. psych. 2.44> ingerit in faciem pudibundaque lumina flammis
<prud. psych. 2.45> adpetit, et taetro temptat subfundere fumo.
<prud. psych. 2.46> sed dextram furiae flagrantis et ignea dirae
<prud. psych. 2.47> tela lupae saxo ferit inperterrita uirgo,
<prud. psych. 2.48> excussasque sacro taedas depellit ab ore.
<prud. psych. 2.49> tunc exarmatae iugulum meretricis adacto
<prud. psych. 2.50> transfigit gladio; calidos uomit illa uapores
<prud. psych. 2.51> sanguine concretos caenoso; spiritus inde
<prud. psych. 2.52> sordidus exhalans uicinas polluit auras.
<prud. psych. 2.53> "hoc habet," exclamat uictrix regina, "supremus 
<prud. psych. 2.54> hic tibi finis erit, semper prostrata iacebis,
<prud. psych. 2.55> nec iam mortiferas audebis spargere flammas 
<prud. psych. 2.56> in famulos famulasue dei, quibus intima casti 
<prud. psych. 2.57> uena animi sola feruet de lampade Christi.
<prud. psych. 2.58> tene, o uexatrix hominum, potuisse resumptis
<prud. psych. 2.59> uiribus extincti capitis recalescere flatu,
<prud. psych. 2.60> Assyrium postquam thalamum ceruix Olofernis
<prud. psych. 2.61> caesa cupidineo madefactum sanguine lauit,
<prud. psych. 2.62> gemmantemque torum moechi ducis aspera Iudith
<prud. psych. 2.63> spreuit et incestos conpescuit ense furores,
<prud. psych. 2.64> famosum mulier referens ex hoste tropaeum
<prud. psych. 2.65> non trepidante manu uindex mea caelitus audax?
<prud. psych. 2.66> at fortasse parum fortis matrona sub umbra
<prud. psych. 2.67> legis adhuc pugnans, dum tempora nostra figurat,
<prud. psych. 2.68> uera quibus uirtus terrena in corpora fluxit
<prud. psych. 2.69> grande per infirmos caput excisura ministros.
<prud. psych. 2.70> numquid et intactae post partum uirginis ullum
<prud. psych. 2.71> fas tibi iam superest? post partum uirginis, ex quo
<prud. psych. 2.72> corporis humani naturam pristina origo 
<prud. psych. 2.73> deseruit carnemque nouam uis ardua seuit,
<prud. psych. 2.74> atque innupta deum concepit femina Christum,
<prud. psych. 2.75> mortali de matre hominem, sed cum patre numen.
<prud. psych. 2.76> inde omnis iam diua caro est quae concipit illum
<prud. psych. 2.77> naturamque dei consortis foedere sumit.
<prud. psych. 2.78> Verbum quippe caro factum non destitit esse
<prud. psych. 2.79> quod fuerat, Verbum, dum carnis glutinat usum,
<prud. psych. 2.80> maiestate quidem non degenerante per usum
<prud. psych. 2.81> carnis, sed miseros ad nobiliora trahente.
<prud. psych. 2.82> ille manet quod semper erat, quod non erat esse
<prud. psych. 2.83> incipiens: nos quod fuimus iam non sumus, aucti
<prud. psych. 2.84> nascendo in melius: mihi contulit et sibi mansit.
<prud. psych. 2.85> nec deus ex nostris minuit sua, sed sua nostris
<prud. psych. 2.86> dum tribuit nosmet dona ad caelestia uexit.
<prud. psych. 2.87> dona haec sunt, quod uicta iaces, lutulenta Libido,
<prud. psych. 2.88> nec mea post Mariam potis es perfringere iura.
<prud. psych. 2.89> tu princeps ad mortis iter, tu ianua leti,
<prud. psych. 2.90> corpora conmaculans animas in tartara mergis.
<prud. psych. 2.91> abde caput tristi, iam frigida pestis, abysso;
<prud. psych. 2.92> occide, prostibulum; manes pete, claudere Auerno,
<prud. psych. 2.93> inque tenebrosum noctis detrudere fundum.
<prud. psych. 2.94> te uoluant subter uada flammea, te uada nigra
<prud. psych. 2.95> sulpureusque rotet per stagna sonantia uertex,
<prud. psych. 2.96> nec iam Christicolas, furiarum maxima, temptes,
<prud. psych. 2.97> ut purgata suo seruentur corpora regi."
<prud. psych. 2.98> dixerat haec et laeta Libidinis interfectae
<prud. psych. 2.99> morte Pudicitia gladium Iordanis in undis
<prud. psych. 2.100> abluit infectum, sanies cui rore rubenti
<prud. psych. 2.101> haeserat et nitidum macularat uulnere ferrum.
<prud. psych. 2.102> expiat ergo aciem fluuiali docta lauacro
<prud. psych. 2.103> uictricem uictrix, abolens baptismate labem
<prud. psych. 2.104> hostilis iuguli; nec iam contenta piatum
<prud. psych. 2.105> condere uaginae gladium, ne tecta rubigo 
<prud. psych. 2.106> occupet ablutum scabrosa sorde nitorem,
<prud. psych. 2.107> catholico in templo diuini fontis ad aram
<prud. psych. 2.108> consecrat, aeterna splendens ubi luce coruscet.
<prud. psych. 2.109> ecce modesta graui stabat Patientia uultu
<prud. psych. 2.110> per medias inmota acies uariosque tumultus,
<prud. psych. 2.111> uulneraque et rigidis uitalia peruia pilis
<prud. psych. 2.112> spectabat defixa oculos et lenta manebat.
<prud. psych. 2.113> hanc procul Ira tumens, spumanti feruida rictu,
<prud. psych. 2.114> sanguinea intorquens subfuso lumina felle,
<prud. psych. 2.115> ut belli exsortem teloque et uoce lacessit,
<prud. psych. 2.116> inpatiensque morae conto petit, increpat ore,
<prud. psych. 2.117> hirsutas quatiens galeato in uertice cristas.
<prud. psych. 2.118> "en tibi Martis," ait, "spectatrix libera nostri,
<prud. psych. 2.119> excipe mortiferum securo pectore ferrum,
<prud. psych. 2.120> nec doleas, quia turpe tibi gemuisse dolorem."
<prud. psych. 2.121> sic ait, et stridens sequitur conuicia pinus
<prud. psych. 2.122> per teneros crispata notos, et certa sub ipsum
<prud. psych. 2.123> defertur stomachum rectoque inliditur ictu, 
<prud. psych. 2.124> sed resilit duro loricae excussa repulsu.
<prud. psych. 2.125> prouida nam Virtus conserto adamante trilicem
<prud. psych. 2.126> induerat thoraca umeris squamosaque ferri
<prud. psych. 2.127> texta per intortos conmiserat undique neruos.
<prud. psych. 2.128> inde quieta manet Patientia, fortis ad omnes
<prud. psych. 2.129> telorum nimbos et non penetrabile durans.
<prud. psych. 2.130> nec mota est iaculo monstri sine more furentis,
<prud. psych. 2.131> opperiens propriis perituram uiribus Iram.
<prud. psych. 2.132> scilicet indomitos postquam stomachando lacertos
<prud. psych. 2.133> barbara bellatrix inpenderat et iaculorum
<prud. psych. 2.134> nube superuacuam lassauerat inrita dextram,
<prud. psych. 2.135> cum uentosa leui cecidissent tela uolatu,
<prud. psych. 2.136> iactibus et uacuis hastilia fracta iacerent,
<prud. psych. 2.137> uertitur ad capulum manus inproba et ense corusco
<prud. psych. 2.138> conisa in plagam dextra sublimis ab aure
<prud. psych. 2.139> erigitur mediumque ferit librata cerebrum.
<prud. psych. 2.140> aerea sed cocto cassis formata metallo
<prud. psych. 2.141> tinnitum percussa refert aciemque retundit
<prud. psych. 2.142> dura resultantem, frangit quoque uena rebellis
<prud. psych. 2.143> inlisum chalybem, dum cedere nescia cassos
<prud. psych. 2.144> excipit adsultus ferienti et tuta resistit.
<prud. psych. 2.145> Ira, ubi truncati mucronis fragmina uidit
<prud. psych. 2.146> et procul in partes ensem crepuisse minutas,
<prud. psych. 2.147> iam capulum retinente manu sine pondere ferri,
<prud. psych. 2.148> mentis inops ebur infelix decorisque pudendi
<prud. psych. 2.149> perfida signa abicit monumentaque tristia longe
<prud. psych. 2.150> spernit, et ad proprium succenditur effera letum.
<prud. psych. 2.151> missile de multis, quae frustra sparserat, unum
<prud. psych. 2.152> puluere de campi peruersos sumit in usus:
<prud. psych. 2.153> rasile figit humi lignum ac se cuspide uersa
<prud. psych. 2.154> perfodit et calido pulmonem uulnere transit.
<prud. psych. 2.155> quam super adsistens Patientia "uicimus," inquit,
<prud. psych. 2.156> "exultans Vitium solita uirtute, sine ullo
<prud. psych. 2.157> sanguinis ac uitae discrimine; lex habet istud
<prud. psych. 2.158> nostra genus belli, furias omnemque malorum 
<prud. psych. 2.159> militiam et rabidas tolerando extinguere uires.
<prud. psych. 2.160> ipsa sibi est hostis uesania seque furendo
<prud. psych. 2.161> interimit moriturque suis Ira ignea telis."
<prud. psych. 2.162> haec effata secat medias inpune cohortes
<prud. psych. 2.163> egregio comitata uiro; nam proximus Iob
<prud. psych. 2.164> haeserat inuictae dura inter bella magistrae,
<prud. psych. 2.165> fronte seuerus adhuc et multo funere anhelus,
<prud. psych. 2.166> sed iam clausa truci subridens ulcera uultu,
<prud. psych. 2.167> perque cicatricum numerum sudata recensens
<prud. psych. 2.168> millia pugnarum, sua praemia, dedecus hostis.
<prud. psych. 2.169> illum diua iubet tandem requiescere ab omni
<prud. psych. 2.170> armorum strepitu, captis et perdita quaeque
<prud. psych. 2.171> multiplicare opibus, nec iam peritura referre.
<prud. psych. 2.172> ipsa globos legionum et concurrentia rumpit
<prud. psych. 2.173> agmina, uulniferos gradiens intacta per imbres.
<prud. psych. 2.174> omnibus una comes uirtutibus adsociatur,
<prud. psych. 2.175> auxiliumque suum fortis Patientia miscet.
<prud. psych. 2.176> nulla anceps luctamen init uirtute sine ista
<prud. psych. 2.177> uirtus, nam uidua est quam non Patientia firmat.
<prud. psych. 2.178> forte per effusas inflata Superbia turmas
<prud. psych. 2.179> effreni uolitabat equo, quem pelle leonis
<prud. psych. 2.180> texerat et ualidos uillis onerauerat armos,
<prud. psych. 2.181> quo se fulta iubis iactantius illa ferinis
<prud. psych. 2.182> inferret tumido despectans agmina fastu.
<prud. psych. 2.183> turritum tortis caput adcumularat in altum
<prud. psych. 2.184> crinibus, extructos augeret ut addita cirros
<prud. psych. 2.185> congeries celsumque apicem frons ardua ferret.
<prud. psych. 2.186> carbasea ex umeris summo collecta coibat
<prud. psych. 2.187> palla sinu teretem nectens a pectore nodum.
<prud. psych. 2.188> a ceruice fluens tenui uelamine limbus
<prud. psych. 2.189> concipit infestas textis turgentibus auras.
<prud. psych. 2.190> nec minus instabili sonipes feritate superbit,
<prud. psych. 2.191> inpatiens madidis frenarier ora lupatis.
<prud. psych. 2.192> huc illuc frendens obuertit terga, negata
<prud. psych. 2.193> libertate fugae, pressisque tumescit habenis.
<prud. psych. 2.194> hoc sese ostentans habitu uentosa uirago
<prud. psych. 2.195> inter utramque aciem supereminet et phaleratum
<prud. psych. 2.196> circumflectit equum, uultuque et uoce minatur
<prud. psych. 2.197> aduersum spectans cuneum, quem milite raro
<prud. psych. 2.198> et paupertinis ad bella coegerat armis
<prud. psych. 2.199> Mens Humilis, regina quidem, sed egens alieni
<prud. psych. 2.200> auxilii proprio nec sat confisa paratu.
<prud. psych. 2.201> Spem sibi collegam coniunxerat, edita cuius
<prud. psych. 2.202> et suspensa ab humo est opulentia diuite regno.
<prud. psych. 2.203> ergo Humilem postquam male sana Superbia Mentem
<prud. psych. 2.204> uilibus instructam nullo ostentamine telis 
<prud. psych. 2.205> aspicit, in uocem dictis se effundit amaris:
<prud. psych. 2.206> "non pudet, o miseri, plebeio milite claros
<prud. psych. 2.207> adtemptare duces ferroque lacessere gentem
<prud. psych. 2.208> insignem titulis, ueteres cui bellica uirtus
<prud. psych. 2.209> diuitias peperit, laetos et gramine colles 
<prud. psych. 2.210> imperio calcare dedit? nunc aduena nudus
<prud. psych. 2.211> nititur antiquos, si fas est, pellere reges!
<prud. psych. 2.212> en qui nostra suis in praedam cedere dextris
<prud. psych. 2.213> sceptra uolunt! en qui nostras sulcare nouales
<prud. psych. 2.214> aruaque capta manu popularier hospite aratro
<prud. psych. 2.215> contendunt, duros et pellere Marte colonos!
<prud. psych. 2.216> nempe, o ridiculum uulgus, natalibus horis
<prud. psych. 2.217> totum hominem et calidos a matre amplectimur artus,
<prud. psych. 2.218> uimque potestatum per membra recentis alumni
<prud. psych. 2.219> spargimus, et rudibus dominamur in ossibus omnes.
<prud. psych. 2.220> quis locus in nostra tunc uobis sede dabatur, 
<prud. psych. 2.221> congenitis cum regna simul dicionibus aequo 
<prud. psych. 2.222> robore crescebant? nati iam luce sub una
<prud. psych. 2.223> et domus et domini paribus adoleuimus annis,
<prud. psych. 2.224> ex quo plasma nouum de consaepto paradisi
<prud. psych. 2.225> limite progrediens amplum transfugit in orbem,
<prud. psych. 2.226> pellitosque habitus sumpsit uenerabilis Adam,
<prud. psych. 2.227> nudus adhuc, ni nostra foret praecepta secutus.
<prud. psych. 2.228> quisnam iste ignotis hostis nunc surgit ab oris
<prud. psych. 2.229> inportunus, iners, infelix, degener, amens,
<prud. psych. 2.230> qui sibi tam serum ius uindicat, hactenus exul?
<prud. psych. 2.231> nimirum uacuae credentur friuola famae,
<prud. psych. 2.232> quae miseros optare iubet quandoque futuri
<prud. psych. 2.233> spem fortasse boni, lenta ut solacia mollem 
<prud. psych. 2.234> desidiam pigro rerum meditamine palpent.
<prud. psych. 2.235> quidni illos spes palpet iners, quos puluere in isto
<prud. psych. 2.236> tirones Bellona truci non excitat aere,
<prud. psych. 2.237> inbellesque animos uirtus tepefacta resoluit?
<prud. psych. 2.238> anne Pudicitiae gelidum iecur utile bello est?
<prud. psych. 2.239> an tenerum Pietatis opus sudatur in armis?
<prud. psych. 2.240> quam pudet, o Mauors et uirtus conscia, talem
<prud. psych. 2.241> contra stare aciem ferroque lacessere nugas,
<prud. psych. 2.242> et cum uirgineis dextram conferre choreis,
<prud. psych. 2.243> Iustitia est ubi semper egens et pauper Honestas,
<prud. psych. 2.244> arida Sobrietas, albo Ieiunia uultu,
<prud. psych. 2.245> sanguine uix tenui Pudor interfusus, aperta
<prud. psych. 2.246> Simplicitas et ad omne patens sine tegmine uulnus,
<prud. psych. 2.247> et prostrata in humum nec libera iudice sese
<prud. psych. 2.248> Mens Humilis, quam degenerem trepidatio prodit!
<prud. psych. 2.249> faxo ego, sub pedibus stipularum more teratur 
<prud. psych. 2.250> inualida ista manus; neque enim perfringere duris
<prud. psych. 2.251> dignamur gladiis, algenti et sanguine ferrum
<prud. psych. 2.252> inbuere fragilique uiros foedare triumpho."
<prud. psych. 2.253> talia uociferans rapidum calcaribus urget
<prud. psych. 2.254> cornipedem laxisque uolat temeraria frenis,
<prud. psych. 2.255> hostem humilem cupiens inpulsu umbonis equini
<prud. psych. 2.256> sternere deiectamque supercalcare ruinam.
<prud. psych. 2.257> sed cadit in foueam praeceps, quam callida forte
<prud. psych. 2.258> Fraus interciso subfoderat aequore furtim,
<prud. psych. 2.259> Fraus detestandis Vitiorum e pestibus una,
<prud. psych. 2.260> fallendi uersuta opifex, quae praescia belli
<prud. psych. 2.261> planitiem scrobibus uitiauerat insidiosis
<prud. psych. 2.262> hostili de parte latens, ut fossa ruentes
<prud. psych. 2.263> exciperet cuneos atque agmina mersa uoraret;
<prud. psych. 2.264> ac ne fallacem puteum deprendere posset
<prud. psych. 2.265> cauta acies, uirgis adopertas texerat oras,
<prud. psych. 2.266> et superinposito simularat caespite campum.
<prud. psych. 2.267> at regina humilis, quamuis ignara, manebat
<prud. psych. 2.268> ulteriore loco nec adhuc ad Fraudis opertum
<prud. psych. 2.269> uenerat aut foueae calcarat furta malignae.
<prud. psych. 2.270> hunc eques illa dolum, dum fertur praepete cursu,
<prud. psych. 2.271> incidit, et caecum subito patefecit hiatum.
<prud. psych. 2.272> prona ruentis equi ceruice inuoluitur, ac sub
<prud. psych. 2.273> pectoris inpressu fracta inter crura rotatur.
<prud. psych. 2.274> at Virtus placidi moderaminis, ut leuitatem
<prud. psych. 2.275> prospicit obtritam monstri sub morte iacentis,
<prud. psych. 2.276> intendit gressum mediocriter, os quoque parce
<prud. psych. 2.277> erigit et comi moderatur gaudia uultu.
<prud. psych. 2.278> cunctanti Spes fida comes succurrit et offert
<prud. psych. 2.279> ultorem gladium laudisque inspirat amorem.
<prud. psych. 2.280> illa cruentatam correptis crinibus hostem
<prud. psych. 2.281> protrahit et faciem laeua reuocante supinat,
<prud. psych. 2.282> tunc caput orantis flexa ceruice resectum
<prud. psych. 2.283> eripit ac madido suspendit colla capillo.
<prud. psych. 2.284> extinctum Vitium sancto Spes increpat ore:
<prud. psych. 2.285> "desine grande loqui; frangit deus omne superbum,
<prud. psych. 2.286> magna cadunt, inflata crepant, tumefacta premuntur.
<prud. psych. 2.287> disce supercilium deponere, disce cauere 
<prud. psych. 2.288> ante pedes foueam, quisquis sublime minaris.
<prud. psych. 2.289> peruulgata uiget nostri sententia Christi 
<prud. psych. 2.290> scandere celsa humiles et ad ima redire feroces.
<prud. psych. 2.291> uidimus horrendum membris animisque Goliam
<prud. psych. 2.292> inualida cecidisse manu: puerilis in illum
<prud. psych. 2.293> dextera fundali torsit stridore lapillum
<prud. psych. 2.294> traiectamque cauo penetrauit uulnere frontem.
<prud. psych. 2.295> ille minax, rigidus, iactans, truculentus, amarus,
<prud. psych. 2.296> dum tumet indomitum, dum formidabile feruet,
<prud. psych. 2.297> dum sese ostentat, clipeo dum territat auras,
<prud. psych. 2.298> expertus pueri quid possint ludicra parui
<prud. psych. 2.299> subcubuit teneris bellator turbidus annis.
<prud. psych. 2.300> me tunc ille puer uirtutis pube secutus
<prud. psych. 2.301> florentes animos sursum in mea regna tetendit,
<prud. psych. 2.302> seruatur quia certa mihi domus omnipotentis
<prud. psych. 2.303> sub pedibus domini, meque ad sublime uocantem
<prud. psych. 2.304> uictores caesa culparum labe capessunt."
<prud. psych. 2.305> dixit, et auratis praestringens aëra pinnis
<prud. psych. 2.306> in caelum se uirgo rapit. mirantur euntem
<prud. psych. 2.307> Virtutes tolluntque animos in uota uolentes
<prud. psych. 2.308> ire simul, ni bella duces terrena retardent.
<prud. psych. 2.309> confligunt Vitiis seque ad sua praemia seruant.
<prud. psych. 2.310> uenerat occiduis mundi de finibus hostis
<prud. psych. 2.311> Luxuria, extinctae iamdudum prodiga famae,
<prud. psych. 2.312> delibuta comas, oculis uaga, languida uoce,
<prud. psych. 2.313> perdita deliciis, uitae cui causa uoluptas,
<prud. psych. 2.314> elumbem mollire animum, petulanter amoenas 
<prud. psych. 2.315> haurire inlecebras et fractos soluere sensus.
<prud. psych. 2.316> ac tunc peruigilem ructabat marcida cenam,
<prud. psych. 2.317> sub lucem quia forte iacens ad fercula raucos
<prud. psych. 2.318> audierat lituos, atque inde tepentia linquens
<prud. psych. 2.319> pocula lapsanti per uina et balsama gressu
<prud. psych. 2.320> ebria calcatis ad bellum floribus ibat.
<prud. psych. 2.321> non tamen illa pedes, sed curru inuecta uenusto 
<prud. psych. 2.322> saucia mirantum capiebat corda uirorum.
<prud. psych. 2.323> o noua pugnandi species! non ales harundo
<prud. psych. 2.324> neruum pulsa fugit, nec stridula lancea torto
<prud. psych. 2.325> emicat amento, frameam nec dextra minatur;
<prud. psych. 2.326> sed uiolas lasciua iacit foliisque rosarum
<prud. psych. 2.327> dimicat et calathos inimica per agmina fundit.
<prud. psych. 2.328> inde eblanditis Virtutibus halitus inlex
<prud. psych. 2.329> inspirat tenerum labefacta per ossa uenenum,
<prud. psych. 2.330> et male dulcis odor domat ora et pectora et arma
<prud. psych. 2.331> ferratosque toros obliso robore mulcet.
<prud. psych. 2.332> deiciunt animos ceu uicti et spicula ponunt,
<prud. psych. 2.333> turpiter, heu, dextris languentibus obstupefacti
<prud. psych. 2.334> dum currum uaria gemmarum luce micantem
<prud. psych. 2.335> mirantur, dum bratteolis crepitantia lora
<prud. psych. 2.336> et solido ex auro pretiosi ponderis axem
<prud. psych. 2.337> defixis inhiant obtutibus et radiorum 
<prud. psych. 2.338> argento albentem seriem, quam summa rotarum
<prud. psych. 2.339> flexura electri pallentis continet orbe.
<prud. psych. 2.340> et iam cuncta acies in deditionis amorem
<prud. psych. 2.341> sponte sua uersis transibat perfida signis
<prud. psych. 2.342> Luxuriae seruire uolens dominaeque fluentis
<prud. psych. 2.343> iura pati et laxa ganearum lege teneri.
<prud. psych. 2.344> ingemuit tam triste nefas fortissima Virtus
<prud. psych. 2.345> Sobrietas, dextro socios decedere cornu
<prud. psych. 2.346> inuictamque manum quondam sine caede perire.
<prud. psych. 2.347> uexillum sublime crucis, quod in agmine primo 
<prud. psych. 2.348> dux bona praetulerat, defixa cuspide sistit,
<prud. psych. 2.349> instauratque leuem dictis mordacibus alam
<prud. psych. 2.350> exstimulans animos nunc probris, nunc prece mixta:
<prud. psych. 2.351> "quis furor insanas agitat caligine mentes?
<prud. psych. 2.352> quo ruitis? cui colla datis? quae uincula tandem,
<prud. psych. 2.353> pro pudor, armigeris amor est perferre lacertis,
<prud. psych. 2.354> lilia luteolis interlucentia sertis
<prud. psych. 2.355> et ferrugineo uernantes flore coronas?
<prud. psych. 2.356> his placet adsuetas bello iam tradere palmas
<prud. psych. 2.357> nexibus, his rigidas nodis innectier ulnas,
<prud. psych. 2.358> ut mitra caesariem cohibens aurata uirilem
<prud. psych. 2.359> conbibat infusum croceo religamine nardum,
<prud. psych. 2.360> post inscripta oleo frontis signacula, per quae
<prud. psych. 2.361> unguentum regale datum est et chrisma perenne,
<prud. psych. 2.362> ut tener incessus uestigia syrmate uerrat
<prud. psych. 2.363> sericaque infractis fluitent ut pallia membris,
<prud. psych. 2.364> post inmortalem tunicam quam pollice docto
<prud. psych. 2.365> texuit alma Fides, dans inpenetrabile tegmen
<prud. psych. 2.366> pectoribus lotis, dederat quibus ipsa renasci,
<prud. psych. 2.367> inde ad nocturnas epulas, ubi cantharus ingens
<prud. psych. 2.368> despuit effusi spumantia damna Falerni
<prud. psych. 2.369> in mensam cyathis stillantibus, uda ubi multo
<prud. psych. 2.370> fulcra mero ueterique toreumata rore rigantur?
<prud. psych. 2.371> excidit ergo animis eremi sitis, excidit ille
<prud. psych. 2.372> fons patribus de rupe datus, quem mystica uirga
<prud. psych. 2.373> elicuit scissi salientem uertice saxi?
<prud. psych. 2.374> angelicusne cibus prima in tentoria uestris
<prud. psych. 2.375> fluxit auis, quem nunc sero felicior aeuo
<prud. psych. 2.376> uespertinus edit populus de corpore Christi?
<prud. psych. 2.377> his uos inbutos dapibus iam crapula turpis
<prud. psych. 2.378> Luxuriae ad madidum rapit inportuna lupanar,
<prud. psych. 2.379> quosque uiros non Ira fremens, non idola bello 
<prud. psych. 2.380> cedere conpulerant, saltatrix ebria flexit!
<prud. psych. 2.381> state, precor, uestri memores, memores quoque Christi
<prud. psych. 2.382> quae sit uestra tribus, quae gloria, quis deus et rex,
<prud. psych. 2.383> quis dominus meminisse decet. uos nobile Iudae
<prud. psych. 2.384> germen ad usque dei genetricem, qua deus ipse
<prud. psych. 2.385> esset homo, procerum uenistis sanguine longo.
<prud. psych. 2.386> excitet egregias mentes celeberrima Dauid
<prud. psych. 2.387> gloria continuis bellorum exercita curis,
<prud. psych. 2.388> excitet et Samuel, spolium qui diuite ab hoste
<prud. psych. 2.389> adtrectare uetat nec uictum uiuere regem
<prud. psych. 2.390> incircumcisum patitur, ne praeda superstes
<prud. psych. 2.391> uictorem placidum recidiua in proelia poscat.
<prud. psych. 2.392> parcere iam capto crimen putat ille tyranno,
<prud. psych. 2.393> at uobis contra uinci et subcumbere uotum est.
<prud. psych. 2.394> paeniteat, per si qua mouet reuerentia summi 
<prud. psych. 2.395> numinis, hoc tam dulce malum uoluisse nefanda
<prud. psych. 2.396> proditione sequi; si paenitet, haud nocet error.
<prud. psych. 2.397> paenituit Ionatham ieiunia sobria dulci
<prud. psych. 2.398> conuiolasse fauo sceptri mellisque sapore
<prud. psych. 2.399> heu male gustato, regni dum blanda uoluptas
<prud. psych. 2.400> oblectat iuuenem iurataque sacra resoluit.
<prud. psych. 2.401> sed quis paenituit, nec sors lacrimabilis illa est,
<prud. psych. 2.402> nec tinguit patrias sententia saeua secures.
<prud. psych. 2.403> en ego Sobrietas, si conspirare paratis, 
<prud. psych. 2.404> pando uiam cunctis Virtutibus, ut malesuada
<prud. psych. 2.405> Luxuries, multo stipata satellite, poenas 
<prud. psych. 2.406> cum legione sua Christo sub iudice pendat."
<prud. psych. 2.407> sic effata crucem domini feruentibus offert
<prud. psych. 2.408> obuia quadriiugis, lignum uenerabile in ipsos
<prud. psych. 2.409> intentans frenos. quod ut expauere feroces
<prud. psych. 2.410> cornibus obpansis et summa fronte coruscum,
<prud. psych. 2.411> uertunt praecipitem caeca formidine fusi
<prud. psych. 2.412> per praerupta fugam. fertur resupina reductis
<prud. psych. 2.413> nequiquam loris auriga comamque madentem
<prud. psych. 2.414> puluere foedatur. tunc et uertigo rotarum
<prud. psych. 2.415> inplicat excussam dominam; nam prona sub axem
<prud. psych. 2.416> labitur et lacero tardat sufflamine currum.
<prud. psych. 2.417> addit Sobrietas uulnus letale iacenti,
<prud. psych. 2.418> coniciens silicem rupis de parte molarem.
<prud. psych. 2.419> hunc uexilliferae quoniam fors obtulit ictum
<prud. psych. 2.420> spicula nulla manu sed belli insigne gerenti,
<prud. psych. 2.421> casus agit saxum, medii spiramen ut oris
<prud. psych. 2.422> frangeret, et recauo misceret labra palato.
<prud. psych. 2.423> dentibus introrsum resolutis lingua resectam
<prud. psych. 2.424> dilaniata gulam frustis cum sanguinis inplet.
<prud. psych. 2.425> insolitis dapibus crudescit guttur, et ossa 
<prud. psych. 2.426> conliquefacta uorans reuomit quas hauserat offas.
<prud. psych. 2.427> "ebibe iam proprium post pocula multa cruorem,"
<prud. psych. 2.428> uirgo ait increpitans, "sint haec tibi fercula tandem
<prud. psych. 2.429> tristia praeteriti nimiis pro dulcibus aeui.
<prud. psych. 2.430> lasciuas uitae inlecebras gustatus amarae
<prud. psych. 2.431> mortis et horrifico sapor ultimus asperat haustu."
<prud. psych. 2.432> caede ducis dispersa fugit trepidante pauore
<prud. psych. 2.433> nugatrix acies. Iocus et Petulantia primi
<prud. psych. 2.434> cymbala proiciunt; bellum nam talibus armis 
<prud. psych. 2.435> ludebant resono meditantes uulnera sistro.
<prud. psych. 2.436> dat tergum fugitiuus Amor, lita tela ueneno
<prud. psych. 2.437> et lapsum ex umeris arcum pharetramque cadentem
<prud. psych. 2.438> pallidus ipse metu sua post uestigia linquit.
<prud. psych. 2.439> Pompa, ostentatrix uani splendoris, inani
<prud. psych. 2.440> exuitur nudata peplo; discissa trahuntur
<prud. psych. 2.441> serta Venustatis collique ac uerticis aurum
<prud. psych. 2.442> soluitur, et gemmas Discordia dissona turbat.
<prud. psych. 2.443> non piget adtritis pedibus per acuta frutecta
<prud. psych. 2.444> ire Voluptatem, quoniam uis maior acerbam
<prud. psych. 2.445> conpellit tolerare fugam; formido pericli
<prud. psych. 2.446> praedurat teneras iter ad cruciabile plantas.
<prud. psych. 2.447> qua se cumque fugax trepidis fert cursibus agmen, 
<prud. psych. 2.448> damna iacent, crinalis acus, redimicula, uittae,
<prud. psych. 2.449> fibula, flammeolum, strophium, diadema, monile.
<prud. psych. 2.450> his se Sobrietas et totus Sobrietatis
<prud. psych. 2.451> abstinet exuuiis miles damnataque castis
<prud. psych. 2.452> scandala proculcat pedibus, nec fronte seueros
<prud. psych. 2.453> coniuente oculos praedarum ad gaudia flectit.
<prud. psych. 2.454> fertur Auaritia gremio praecincta capaci,
<prud. psych. 2.455> quidquid Luxus edax pretiosum liquerat, unca
<prud. psych. 2.456> corripuisse manu, pulchra in ludibria uasto
<prud. psych. 2.457> ore inhians aurique legens fragmenta caduci 
<prud. psych. 2.458> inter harenarum cumulos. nec sufficit amplos
<prud. psych. 2.459> inpleuisse sinus; iuuat infercire cruminis 
<prud. psych. 2.460> turpe lucrum et grauidos furtis distendere fiscos,
<prud. psych. 2.461> quos laeua celante tegit laterisque sinistri
<prud. psych. 2.462> uelat opermento; uelox nam dextra rapinas
<prud. psych. 2.463> abradit spoliisque ungues exercet aënos. 
<prud. psych. 2.464> Cura, Famis, Metus, Anxietas, Periuria, Pallor,
<prud. psych. 2.465> Corruptela, Dolus, Commenta, Insomnia, Sordes,
<prud. psych. 2.466> Eumenides uariae monstri comitatus aguntur.
<prud. psych. 2.467> nec minus interea rabidorum more luporum
<prud. psych. 2.468> Crimina persultant toto grassantia campo,
<prud. psych. 2.469> matris Auaritiae nigro de lacte creata.
<prud. psych. 2.470> si fratris galeam fuluis radiare ceraunis
<prud. psych. 2.471> germanus uidit conmilito, non timet ensem
<prud. psych. 2.472> exerere atque caput socio mucrone ferire,
<prud. psych. 2.473> de consanguineo rapturus uertice gemmas.
<prud. psych. 2.474> filius extinctum belli sub sorte cadauer
<prud. psych. 2.475> aspexit si forte patris, fulgentia bullis
<prud. psych. 2.476> cingula et exuuias gaudet rapuisse cruentas:
<prud. psych. 2.477> cognatam Ciuilis agit Discordia praedam,
<prud. psych. 2.478> nec parcit propriis Amor insatiatus Habendi
<prud. psych. 2.479> pigneribus spoliatque suos Famis inpia natos.
<prud. psych. 2.480> talia per populos edebat funera uictrix
<prud. psych. 2.481> orbis Auaritia, sternens centena uirorum
<prud. psych. 2.482> millia uulneribus uariis: hunc lumine adempto
<prud. psych. 2.483> effossisque oculis uelut in caligine noctis
<prud. psych. 2.484> caecum errare sinit perque offensacula multa
<prud. psych. 2.485> ire, nec oppositum baculo temptare periclum.
<prud. psych. 2.486> porro alium capit intuitu fallitque uidentem,
<prud. psych. 2.487> insigne ostentans aliquid, quod dum petit ille,
<prud. psych. 2.488> excipitur telo incautus cordisque sub ipso
<prud. psych. 2.489> saucius occulto ferrum suspirat adactum.
<prud. psych. 2.490> multos praecipitans in aperta incendia cogit
<prud. psych. 2.491> nec patitur uitare focos, quibus aestuat aurum,
<prud. psych. 2.492> quod petit arsurus pariter speculator auarus.
<prud. psych. 2.493> omne hominum rapit illa genus, mortalia cuncta
<prud. psych. 2.494> occupat interitu, neque est uiolentius ullum
<prud. psych. 2.495> terrarum Vitium, quod tantis cladibus aeuum
<prud. psych. 2.496> mundani inuoluat populi damnetque gehennae.
<prud. psych. 2.497> quin ipsos temptare manu, si credere dignum est,
<prud. psych. 2.498> ausa sacerdotes domini, qui proelia forte
<prud. psych. 2.499> ductores primam ante aciem pro laude gerebant
<prud. psych. 2.500> uirtutum, magnoque inplebant classica flatu.
<prud. psych. 2.501> et fors innocuo tinxisset sanguine ferrum,
<prud. psych. 2.502> ni Ratio armipotens, gentis Leuitidis una
<prud. psych. 2.503> semper fida comes, clipeum obiectasset et atrae
<prud. psych. 2.504> hostis ab incursu claros texisset alumnos.
<prud. psych. 2.505> stant tuti Rationis ope, stant turbine ab omni
<prud. psych. 2.506> inmunes fortesque animi; uix in cute summa
<prud. psych. 2.507> praestringens paucos tenui de uulnere laedit
<prud. psych. 2.508> cuspis Auaritiae. stupuit Luis inproba castis 
<prud. psych. 2.509> heroum iugulis longe sua tela repelli;
<prud. psych. 2.510> ingemit et dictis ardens furialibus infit:
<prud. psych. 2.511> "uincimur, heu, segnes nec nostra potentia perfert
<prud. psych. 2.512> uim solitam, languet uiolentia saeua nocendi,
<prud. psych. 2.513> sueuerat inuictis quae uiribus omnia ubique 
<prud. psych. 2.514> rumpere corda hominum; nec enim tam ferrea quemquam
<prud. psych. 2.515> durauit natura uirum, cuius rigor aera
<prud. psych. 2.516> sperneret aut nostro foret inpenetrabilis auro.
<prud. psych. 2.517> ingenium omne neci dedimus; tenera, aspera, dura,
<prud. psych. 2.518> docta, indocta simul, bruta et sapientia, nec non
<prud. psych. 2.519> casta, incesta meae patuerunt pectora dextrae.
<prud. psych. 2.520> sola igitur rapui quidquid Styx abdit auaris
<prud. psych. 2.521> gurgitibus. nobis ditissima Tartara debent
<prud. psych. 2.522> quos retinent populos. quod uoluunt saecula nostrum est,
<prud. psych. 2.523> quod miscet mundus, uesana negotia, nostrum.
<prud. psych. 2.524> qui fit praeualidas quod pollens gloria uires
<prud. psych. 2.525> deserit et cassos ludit fortuna lacertos?
<prud. psych. 2.526> sordet Christicolis rutilantis fulua monetae
<prud. psych. 2.527> effigies, sordent argenti emblemata, et omnis
<prud. psych. 2.528> thensaurus nigrante oculis uilescit honore.
<prud. psych. 2.529> quid sibi docta uolunt fastidia? nonne triumphum
<prud. psych. 2.530> egimus e Scarioth, magnus qui discipulorum
<prud. psych. 2.531> et conuiua dei, dum fallit foedere mensae
<prud. psych. 2.532> haudquaquam ignarum dextramque parabside iungit,
<prud. psych. 2.533> incidit in nostrum flammante cupidine telum,
<prud. psych. 2.534> infamem mercatus agrum de sanguine amici
<prud. psych. 2.535> numinis, obliso luiturus iugera collo?
<prud. psych. 2.536> uiderat et Iericho propria inter funera quantum
<prud. psych. 2.537> posset nostra manus, cum uictor concidit Achar.
<prud. psych. 2.538> caedibus insignis murali et strage superbus
<prud. psych. 2.539> subcubuit capto uictis ex hostibus auro,
<prud. psych. 2.540> dum uetitis insigne legens anathema fauillis
<prud. psych. 2.541> maesta ruinarum spolia insatiabilis haurit.
<prud. psych. 2.542> non illum generosa tribus, non plebis auitae
<prud. psych. 2.543> iuuit Iuda parens, Christo quandoque propinquo 
<prud. psych. 2.544> nobilis et tali felix patriarcha nepote.
<prud. psych. 2.545> quis placet exemplum generis, placeat quoque forma
<prud. psych. 2.546> exitii: sit poena eadem, quibus et genus unum est.
<prud. psych. 2.547> quid moror aut Iudae populares aut populares
<prud. psych. 2.548> sacricolae summi (summus nam fertur Aaron)
<prud. psych. 2.549> fallere fraude aliqua Martis congressibus inpar?
<prud. psych. 2.550> nil refert armis contingat palma dolisue."
<prud. psych. 2.551> dixerat et toruam faciem furialiaque arma
<prud. psych. 2.552> exuit inque habitum sese transformat honestum;
<prud. psych. 2.553> fit Virtus specie uultuque et ueste seuera
<prud. psych. 2.554> quam memorant Frugi, parce cui uiuere cordi est
<prud. psych. 2.555> et seruare suum; tamquam nil raptet auare,
<prud. psych. 2.556> artis adumbratae meruit ceu sedula laudem. 
<prud. psych. 2.557> huius se specie mendax Bellona coaptat,
<prud. psych. 2.558> non ut auara lues, sed Virtus parca putetur;
<prud. psych. 2.559> nec non et tenero pietatis tegmine crines
<prud. psych. 2.560> obtegit anguinos, ut candida palla latentem
<prud. psych. 2.561> dissimulet rabiem diroque obtenta furori,
<prud. psych. 2.562> quod rapere et clepere est auideque abscondere parta,
<prud. psych. 2.563> natorum curam dulci sub nomine iactet.
<prud. psych. 2.564> talibus inludens male credula corda uirorum
<prud. psych. 2.565> fallit imaginibus, monstrumque ferale sequuntur
<prud. psych. 2.566> dum credunt Virtutis opus; capit inpia Erinys
<prud. psych. 2.567> consensu faciles manicisque tenacibus artat.
<prud. psych. 2.568> attonitis ducibus perturbatisque maniplis
<prud. psych. 2.569> nutabat Virtutum acies errore biformis
<prud. psych. 2.570> portenti, ignorans quid amicum credat in illo 
<prud. psych. 2.571> quidue hostile notet: letum uersatile et anceps
<prud. psych. 2.572> lubricat incertos dubia sub imagine uisus,
<prud. psych. 2.573> cum subito in medium frendens Operatio campum
<prud. psych. 2.574> prosilit auxilio sociis, pugnamque capessit
<prud. psych. 2.575> militiae postrema gradu, sed sola duello
<prud. psych. 2.576> inpositura manum, ne quid iam triste supersit.
<prud. psych. 2.577> omne onus ex umeris reiecerat, omnibus ibat
<prud. psych. 2.578> nudata induuiis multo et se fasce leuarat,
<prud. psych. 2.579> olim diuitiis grauibusque oppressa talentis,
<prud. psych. 2.580> libera nunc miserando inopum, quos larga benigne
<prud. psych. 2.581> fouerat effundens patrium bene prodiga censum.
<prud. psych. 2.582> iam loculos ditata fidem spectabat inanes,
<prud. psych. 2.583> aeternam numerans redituro faenore summam.
<prud. psych. 2.584> horruit inuictae Virtutis fulmen et inpos
<prud. psych. 2.585> mentis Auaritia stupefactis sensibus haesit
<prud. psych. 2.586> certa mori: nam quae fraudis uia restet, ut ipsa
<prud. psych. 2.587> calcatrix mundi mundanis uicta fatiscat
<prud. psych. 2.588> inlecebris spretoque iterum sese inplicet auro?
<prud. psych. 2.589> inuadit trepidam Virtus fortissima duris
<prud. psych. 2.590> ulnarum nodis, obliso et gutture frangit
<prud. psych. 2.591> exsanguem siccamque gulam; conpressa ligantur
<prud. psych. 2.592> uincla lacertorum sub mentum et faucibus artis
<prud. psych. 2.593> extorquent animam, nullo quae uulnere rapta
<prud. psych. 2.594> palpitat atque aditu spiraminis intercepto
<prud. psych. 2.595> inclusam patitur uenarum carcere mortem.
<prud. psych. 2.596> illa reluctanti genibusque et calcibus instans
<prud. psych. 2.597> perfodit et costas atque ilia rumpit anhela, 
<prud. psych. 2.598> mox spolia exstincto de corpore diripit, auri
<prud. psych. 2.599> sordida frusta rudis nec adhuc fornace recoctam
<prud. psych. 2.600> materiam, tineis etiam marsuppia crebris
<prud. psych. 2.601> exesa et uirides obducta aerugine nummos
<prud. psych. 2.602> dispergit seruata diu uictrix et egenis
<prud. psych. 2.603> dissipat ac tenues captiuo munere donat.
<prud. psych. 2.604> tunc circumfusam uultu exultante coronam
<prud. psych. 2.605> respiciens alacris media inter milia clamat:
<prud. psych. 2.606> "soluite procinctum, iusti, et discedite ab armis!
<prud. psych. 2.607> causa mali tanti iacet interfecta; lucrandi
<prud. psych. 2.608> ingluuie pereunte licet requiescere sanctis.
<prud. psych. 2.609> summa quies nil uelle super quam postulet usus
<prud. psych. 2.610> debitus, ut simplex alimonia uestis et una
<prud. psych. 2.611> infirmos tegat ac recreet mediocriter artus
<prud. psych. 2.612> expletumque modum naturae non trahat extra.
<prud. psych. 2.613> intressurus iter peram ne tollito, neue
<prud. psych. 2.614> de tunicae alterius gestamine prouidus ito,
<prud. psych. 2.615> nec te sollicitet res crastina, ne cibus aluo
<prud. psych. 2.616> defuerit: redeunt escae cum sole diurnae.
<prud. psych. 2.617> nonne uides ut nulla auium cras cogitet ac se
<prud. psych. 2.618> pascendam, praestante deo, non anxia credat?
<prud. psych. 2.619> confidunt uolucres uictum non defore uiles,
<prud. psych. 2.620> passeribusque subest modico uenalibus asse
<prud. psych. 2.621> indubitata fides dominum curare potentem
<prud. psych. 2.622> ne pereant. tu, cura dei, facies quoque Christi,
<prud. psych. 2.623> addubitas ne te tuus umquam deserat auctor?
<prud. psych. 2.624> ne trepidate, homines; uitae dator et dator escae est.
<prud. psych. 2.625> quaerite luciferum caelesti dogmate pastum,
<prud. psych. 2.626> qui spem multiplicans alat inuitiabilis aeui,
<prud. psych. 2.627> corporis inmemores: memor est qui condidit illud
<prud. psych. 2.628> subpeditare cibos atque indiga membra fouere."
<prud. psych. 2.629> his dictis curae emotae, Metus et Labor et Vis
<prud. psych. 2.630> et Scelus et placitae fidei Fraus infitiatrix
<prud. psych. 2.631> depulsae uertere solum. Pax inde fugatis 
<prud. psych. 2.632> hostibus alma abigit bellum, discingitur omnis 
<prud. psych. 2.633> terror et auulsis exfibulat ilia zonis.
<prud. psych. 2.634> uestis ad usque pedes descendens defluit imos,
<prud. psych. 2.635> temperat et rapidum priuata modestia gressum.
<prud. psych. 2.636> cornicinum curua aera silent, placabilis inplet
<prud. psych. 2.637> uaginam gladius, sedato et puluere campi
<prud. psych. 2.638> suda redit facies liquidae sine nube diei,
<prud. psych. 2.639> purpuream uideas caeli clarescere lucem.
<prud. psych. 2.640> agmina casta super uultum sensere Tonantis
<prud. psych. 2.641> adridere hilares pulso certamine turmae,
<prud. psych. 2.642> et Christum gaudere suis uictoribus arce
<prud. psych. 2.643> aetheris ac patrium famulis aperire profundum.
<prud. psych. 2.644> dat signum felix Concordia reddere castris 
<prud. psych. 2.645> uictrices aquilas atque in tentoria cogi.
<prud. psych. 2.646> numquam tanta fuit species nec par decus ulli
<prud. psych. 2.647> militiae, cum dispositis bifida agmina longe
<prud. psych. 2.648> duceret ordinibus peditum psallente caterua,
<prud. psych. 2.649> ast alia de parte equitum resonantibus hymnis.
<prud. psych. 2.650> non aliter cecinit respectans uictor hiantem
<prud. psych. 2.651> Istrahel rabiem ponti post terga minacis,
<prud. psych. 2.652> cum iam progrediens calcaret litora sicco
<prud. psych. 2.653> ulteriora pede, stridensque per extima calcis
<prud. psych. 2.654> mons rueret pendentis aquae nigrosque relapso
<prud. psych. 2.655> gurgite Nilicolas fundo deprenderet imo,
<prud. psych. 2.656> ac refluente sinu iam redderet unda natatum 
<prud. psych. 2.657> piscibus et nudas praeceps operiret harenas.
<prud. psych. 2.658> pulsauit resono modulantia tympana plectro
<prud. psych. 2.659> turba dei celebrans mirum ac memorabile saeclis
<prud. psych. 2.660> omnipotentis opus, liquidas inter freta ripas
<prud. psych. 2.661> fluctibus incisis et subsistente procella
<prud. psych. 2.662> crescere suspensosque globos potuisse teneri.
<prud. psych. 2.663> sic expugnata Vitiorum gente resultant
<prud. psych. 2.664> mystica dulcimodis Virtutum carmina psalmis.
<prud. psych. 2.665> uentum erat ad fauces portae castrensis, ubi artum
<prud. psych. 2.666> liminis introitum bifori dant cardine claustra.
<prud. psych. 2.667> nascitur hic inopina mali lacrimabilis astu
<prud. psych. 2.668> tempestas, placidae turbatrix inuida pacis, 
<prud. psych. 2.669> quae tantum subita uexaret clade triumphum.
<prud. psych. 2.670> inter confertos cuneos Concordia forte
<prud. psych. 2.671> dum stipata pedem iam tutis moenibus infert,
<prud. psych. 2.672> excipit occultum Vitii latitantis ab ictu
<prud. psych. 2.673> mucronem laeuo in latere, squalentia quamuis
<prud. psych. 2.674> texta catenato ferri subtegmine corpus
<prud. psych. 2.675> ambirent sutis et acumen uulneris hamis
<prud. psych. 2.676> respuerent, rigidis nec fila tenacia nodis
<prud. psych. 2.677> inpactum sinerent penetrare in uiscera telum.
<prud. psych. 2.678> rara tamen chalybem tenui transmittere puncto
<prud. psych. 2.679> commissura dedit, qua sese extrema politae
<prud. psych. 2.680> squama ligat tunicae sinus et sibi conserit oras.
<prud. psych. 2.681> intulit hoc uulnus pugnatrix subdola uictae
<prud. psych. 2.682> partis et incautis uictoribus insidiata est.
<prud. psych. 2.683> nam pulsa culparum acie Discordia nostros
<prud. psych. 2.684> intrarat cuneos sociam mentita figuram.
<prud. psych. 2.685> scissa procul palla structum et serpente flagellum
<prud. psych. 2.686> multiplici media camporum in strage iacebant.
<prud. psych. 2.687> ipsa redimitos olea frondente capillos
<prud. psych. 2.688> ostentans festis respondet laeta choreis.
<prud. psych. 2.689> sed sicam sub ueste tegit, te, maxima Virtus,
<prud. psych. 2.690> te solam tanto e numero, Concordia, tristi 
<prud. psych. 2.691> fraude petens. sed non uitalia rumpere sacri 
<prud. psych. 2.692> corporis est licitum, summo tenus extima tactu
<prud. psych. 2.693> laesa cutis tenuem signauit sanguine riuum.
<prud. psych. 2.694> exclamat Virtus subito turbata: "quid hoc est?
<prud. psych. 2.695> quae manus hic inimica latet, quae prospera nostra
<prud. psych. 2.696> uulnerat et ferrum tanta inter gaudia uibrat?
<prud. psych. 2.697> quid iuuat indomitos bello sedasse Furores
<prud. psych. 2.698> et sanctum Vitiis pereuntibus omne receptum,
<prud. psych. 2.699> si Virtus sub pace cadit?" trepida agmina maestos
<prud. psych. 2.700> conuertere oculos: stillabat uulneris index 
<prud. psych. 2.701> ferrata de ueste cruor, mox et pauor hostem
<prud. psych. 2.702> comminus adstantem prodit; nam pallor in ore 
<prud. psych. 2.703> conscius audacis facti dat signa reatus
<prud. psych. 2.704> et deprensa tremunt languens manus et color albens.
<prud. psych. 2.705> circumstat propere strictis mucronibus omnis
<prud. psych. 2.706> Virtutum legio exquirens feruente tumultu
<prud. psych. 2.707> et genus et nomen, patriam sectamque, deumque
<prud. psych. 2.708> quem colat et missu cuiatis uenerit. illa
<prud. psych. 2.709> exsanguis turbante metu: "Discordia dicor,
<prud. psych. 2.710> cognomento Heresis; deus est mihi discolor," inquit,
<prud. psych. 2.711> "nunc minor, aut maior, modo duplex et modo simplex,
<prud. psych. 2.712> cum placet, aërius et de phantasmate uisus,
<prud. psych. 2.713> aut innata anima est quoties uolo ludere numen;
<prud. psych. 2.714> praeceptor Belia mihi, domus et plaga mundus."
<prud. psych. 2.715> non tulit ulterius capti blasphemia monstri
<prud. psych. 2.716> Virtutum regina Fides, sed uerba loquentis
<prud. psych. 2.717> inpedit et uocis claudit spiramina pilo,
<prud. psych. 2.718> pollutam rigida transfigens cuspide linguam.
<prud. psych. 2.719> carpitur innumeris feralis bestia dextris;
<prud. psych. 2.720> frustatim sibi quisque rapit quod spargat in auras
<prud. psych. 2.721> quod canibus donet, coruis quod edacibus ultro
<prud. psych. 2.722> offerat, inmundis caeno exhalante cloacis
<prud. psych. 2.723> quod trudat, monstris quod mandet habere marinis.
<prud. psych. 2.724> discissum foedis animalibus omne cadauer
<prud. psych. 2.725> diuiditur, ruptis Heresis perit horrida membris.
<prud. psych. 2.726> conpositis igitur rerum morumque secundis
<prud. psych. 2.727> in commune bonis, tranquillae plebis ad unum
<prud. psych. 2.728> sensibus in tuta valli statione locatis
<prud. psych. 2.729> struitur media castrorum sede tribunal
<prud. psych. 2.730> editiore loco, tumulus quem uerti
<prud. psych. 2.731> exstruitur media castrorum sede tribunal
<prud. psych. 2.732> editiore loco, tumulus quem uertice acuto
<prud. psych. 2.733> excitat in speculam, subiecta unde omnia late
<prud. psych. 2.734> liber inoffenso circum inspicit aëre uisus.
<prud. psych. 2.735> hunc sincera Fides simul et Concordia, sacro 
<prud. psych. 2.736> foedere iuratae Christi sub amore sorores,
<prud. psych. 2.737> conscendunt apicem; mox et sublime tribunal
<prud. psych. 2.738> par sanctum carumque sibi supereminet aequo 
<prud. psych. 2.739> iure potestatis, consistunt aggere summo
<prud. psych. 2.740> conspicuae populosque iubent adstare frequentes.
<prud. psych. 2.741> concurrunt alacres castris ex omnibus omnes,
<prud. psych. 2.742> nulla latet pars Mentis iners, quae corporis ullo
<prud. psych. 2.743> intercepta sinu per conceptacula sese
<prud. psych. 2.744> degeneri languore tegat, tentoria apertis
<prud. psych. 2.745> cuncta patent uelis, reserantur carbasa, ne quis
<prud. psych. 2.746> marceat obscuro stertens habitator operto.
<prud. psych. 2.747> auribus intentis expectant contio, quidnam
<prud. psych. 2.748> uictores post bella uocet Concordia princeps,
<prud. psych. 2.749> quam uelit atque Fides Virtutibus addere legem.
<prud. psych. 2.750> erumpit prima in uocem Concordia tali
<prud. psych. 2.751> adloquio: "cumulata quidem iam gloria uobis,
<prud. psych. 2.752> o patris, o domini fidissima pignera Christi,
<prud. psych. 2.753> contigit: extincta est multo certamine saeua 
<prud. psych. 2.754> barbaries, sanctae quae circumsaepserat urbis 
<prud. psych. 2.755> indigenas, ferroque uiros flammaque premebat.
<prud. psych. 2.756> publica sed requies priuatis rure foroque 
<prud. psych. 2.757> constat amicitiis: scissura domestica turbat
<prud. psych. 2.758> rem populi, titubatque foris quod dissidet intus.
<prud. psych. 2.759> ergo cauete, uiri, ne sit sententia discors
<prud. psych. 2.760> Sensibus in nostris, ne secta exotica tectis
<prud. psych. 2.761> nascatur conflata odiis, quia fissa uoluntas
<prud. psych. 2.762> confundit uariis arcana biformia fibris.
<prud. psych. 2.763> quod sapimus coniungat amor; quod uiuimus uno
<prud. psych. 2.764> conspiret studio: nil dissociabile firmum est.
<prud. psych. 2.765> utque homini atque deo medius interuenit Iesus,
<prud. psych. 2.766> qui sociat mortale patri, ne carnea distent
<prud. psych. 2.767> Spiritui aeterno sitque ut deus unus utrumque,
<prud. psych. 2.768> sic, quidquid gerimus mentisque et corporis actu,
<prud. psych. 2.769> spiritus unimodis texat conpagibus unus.
<prud. psych. 2.770> pax plenum Virtutis opus, pax summa laborum,
<prud. psych. 2.771> pax belli exacti pretium est pretiumque pericli.
<prud. psych. 2.772> sidera pace uigent, consistunt terrea pace.
<prud. psych. 2.773> nil placitum sine pace deo: non munus ad aram
<prud. psych. 2.774> cum cupias offerre probat, si turbida fratrem
<prud. psych. 2.775> mens inpacati sub pectoris oderit antro,
<prud. psych. 2.776> nec, si flammicomis Christi pro nomine martyr
<prud. psych. 2.777> ignibus insilias seruans inamabile uotum
<prud. psych. 2.778> bile sub obliqua, pretiosam proderit Iesu
<prud. psych. 2.779> inpendisse animam, meriti quia clausula pax est.
<prud. psych. 2.780> non inflata tumet, non inuidet aemula fratri,
<prud. psych. 2.781> omnia perpetitur patiens atque omnia credit,
<prud. psych. 2.782> nunquam laesa dolet, cuncta offensacula donat,
<prud. psych. 2.783> occasum lucis uenia praecurrere gestit,
<prud. psych. 2.784> anxia ne stabilem linquat sol conscius iram.
<prud. psych. 2.785> quisque litare deo mactatis uult holocaustis,
<prud. psych. 2.786> offerat in primis pacem: nulla hostia Christo 
<prud. psych. 2.787> dulcior: hoc solo sancta ad donaria uultum
<prud. psych. 2.788> munere conuertens liquido oblectatur odore.
<prud. psych. 2.789> sed tamen et niueis tradit deus ipse columbis 
<prud. psych. 2.790> pinnatum tenera plumarum ueste colubrum
<prud. psych. 2.791> rimante ingenio docte internoscere mixtum
<prud. psych. 2.792> innocuis auibus; latet et lupus ore cruento
<prud. psych. 2.793> lacteolam mentitus ouem sub uellere molli,
<prud. psych. 2.794> cruda per agninos exercens funera rictus.
<prud. psych. 2.795> hac sese occultat Photinus et Arrius arte,
<prud. psych. 2.796> inmanes feritate lupi. discrimina produnt
<prud. psych. 2.797> nostra recensque cruor, quamuis de corpore summo,
<prud. psych. 2.798> quid possit furtiua manus." gemitum dedit omnis
<prud. psych. 2.799> Virtutum populus casu concussus acerbo.
<prud. psych. 2.800> tum generosa Fides haec subdidit: "immo secundis
<prud. psych. 2.801> in rebus cesset gemitus. Concordia laesa est,
<prud. psych. 2.802> sed defensa Fides: quin et Concordia sospes,
<prud. psych. 2.803> germanam comitata Fidem, sua uulnera ridet.
<prud. psych. 2.804> haec mea sola salus, nihil hac mihi triste recepta.
<prud. psych. 2.805> unum opus egregio restat post bella labori,
<prud. psych. 2.806> o proceres, regni quod tandem pacifer heres
<prud. psych. 2.807> belligeri, armatae successor inermus et aulae,
<prud. psych. 2.808> instituit Solomon, quoniam genitoris anheli
<prud. psych. 2.809> fumarat calido regum de sanguine dextra.
<prud. psych. 2.810> sanguine nam terso templum fundatur et ara
<prud. psych. 2.811> ponitur auratis Christi domus ardua tectis.
<prud. psych. 2.812> tunc Hierusalem templo inlustrata quietum
<prud. psych. 2.813> suscepit iam diua deum, circumuaga postquam
<prud. psych. 2.814> sedit marmoreis fundata altaribus arca.
<prud. psych. 2.815> surgat et in nostris templum uenerabile castris,
<prud. psych. 2.816> omnipotens cuius sanctorum sancta reuisat.
<prud. psych. 2.817> nam quid terrigenas ferro pepulisse phalangas
<prud. psych. 2.818> Culparum prodest, hominis si Filius arce
<prud. psych. 2.819> aetheris inlapsus purgati corporis urbem
<prud. psych. 2.820> intret inornatam templi splendentis egenus?
<prud. psych. 2.821> hactenus alternis sudatum est comminus armis:
<prud. psych. 2.822> munia nunc agitet tacitae toga candida pacis,
<prud. psych. 2.823> atque sacris sedem properet discincta iuuentus."
<prud. psych. 2.824> haec ubi dicta dedit, gradibus regina superbis
<prud. psych. 2.825> desiluit tantique operis Concordia consors
<prud. psych. 2.826> metatura nouum iacto fundamine templum.
<prud. psych. 2.827> aurea planitiem spatiis percurrit harundo
<prud. psych. 2.828> dimensis, quadrent ut quattuor undique frontes,
<prud. psych. 2.829> ne commissuris distantibus angulus inpar
<prud. psych. 2.830> argutam mutilet per dissona semetra normam.
<prud. psych. 2.831> Aurorae de parte tribus plaga lucida portis
<prud. psych. 2.832> inlustrata patet, triplex aperitur ad austrum
<prud. psych. 2.833> portarum numerus, tris occidualibus offert
<prud. psych. 2.834> ianua trina fores, totiens aquilonis ad axem
<prud. psych. 2.835> panditur alta domus. nullum illic structile saxum,
<prud. psych. 2.836> sed caua per solidum multoque forata dolatu
<prud. psych. 2.837> gemma relucenti limen conplectitur arcu,
<prud. psych. 2.838> uestibulumque lapis penetrabile concipit unus.
<prud. psych. 2.839> portarum summis inscripta in postibus auro
<prud. psych. 2.840> nomina apostolici fulgent bis sena senatus.
<prud. psych. 2.841> Spiritus his titulis arcana recondita mentis
<prud. psych. 2.842> ambit et electos uocat in praecordia sensus;
<prud. psych. 2.843> quaque hominis natura uiget, quam corpore toto
<prud. psych. 2.844> quadrua uis animat, trinis ingressibus aram
<prud. psych. 2.845> cordis adit castisque colit sacraria uotis;
<prud. psych. 2.846> seu pueros sol primus agat, seu feruor ephebos
<prud. psych. 2.847> incendat nimius, seu consummabilis aeui
<prud. psych. 2.848> perficiat lux plena uiros, siue algida borrae
<prud. psych. 2.849> aetas decrepitam uocet ad pia sacra senectam, 
<prud. psych. 2.850> occurrit trinum quadrina ad compita nomen,
<prud. psych. 2.851> quod bene discipulis disponit rex duodenis.
<prud. psych. 2.852> quin etiam totidem gemmarum insignia textis
<prud. psych. 2.853> parietibus distincta micant, animasque colorum
<prud. psych. 2.854> uiuentes liquido lux euomit alta profundo.
<prud. psych. 2.855> ingens chrysolitus, natiuo interlitus auro,
<prud. psych. 2.856> hinc sibi sapphirum sociauerat, inde beryllum,
<prud. psych. 2.857> distantesque nitor medius uariabat honores.
<prud. psych. 2.858> hic chalcedon hebes perfunditur ex hyacinthi
<prud. psych. 2.859> lumine uicino; nam forte cyanea propter
<prud. psych. 2.860> stagna lapis cohibens ostro fulgebat aquoso.
<prud. psych. 2.861> sardonicem pingunt amethystina, pingit iaspis
<prud. psych. 2.862> sardium iuxta adpositum pulcherque topazon.
<prud. psych. 2.863> has inter species smaragdina gramine uerno
<prud. psych. 2.864> prata uirent uoluitque uagos lux herbida fluctus.
<prud. psych. 2.865> te quoque conspicuum structura interserit, ardens
<prud. psych. 2.866> chrysoprase, et sidus saxis stellantibus addit.
<prud. psych. 2.867> stridebat grauidis funalis machina uinclis
<prud. psych. 2.868> inmensas rapiens alta ad fastigia gemmas.
<prud. psych. 2.869> at domus interior septem subnixa columnis
<prud. psych. 2.870> crystalli algentis uitrea de rupe recisis
<prud. psych. 2.871> construitur, quarum tegit edita calculus albens
<prud. psych. 2.872> in conum caesus capita et sinuamine subter
<prud. psych. 2.873> subductus conchae in speciem, quod mille talentis 
<prud. psych. 2.874> margaritum ingens, opibusque et censibus hastae
<prud. psych. 2.875> addictis, animosa Fides mercata pararat.
<prud. psych. 2.876> hoc residet solio pollens Sapientia et omne
<prud. psych. 2.877> consilium regni celsa disponit ab aula, 
<prud. psych. 2.878> tutandique hominis leges sub corde retractat.
<prud. psych. 2.879> in manibus dominae sceptrum non arte politum
<prud. psych. 2.880> sed ligno uiuum uiridi est, quod stirpe reciso,
<prud. psych. 2.881> quamuis nullus alat terreni caespitis umor,
<prud. psych. 2.882> fronde tamen uiret incolumi, tum sanguine tinctis
<prud. psych. 2.883> intertexta rosis candentia lilia miscet
<prud. psych. 2.884> nescia marcenti florem submittere collo.
<prud. psych. 2.885> huius forma fuit sceptri gestamen Aaron
<prud. psych. 2.886> floriferum, sicco quod germina cortice trudens 
<prud. psych. 2.887> explicuit tenerum spe pubescente decorem
<prud. psych. 2.888> inque nouos subito tumuit uirga arida fetus.
<prud. psych. 2.889> reddimus aeternas, indulgentissime doctor,
<prud. psych. 2.890> grates, Christe, tibi, meritosque sacramus honores
<prud. psych. 2.891> ore pio; nam cor uitiorum stercore sordet.
<prud. psych. 2.892> tu nos corporei latebrosa pericula operti
<prud. psych. 2.893> luctantisque animae uoluisti agnoscere casus.
<prud. psych. 2.894> nouimus ancipites nebuloso in pectore sensus
<prud. psych. 2.895> sudare alternis conflictibus, et uariato 
<prud. psych. 2.896> pugnarum euentu nunc indole crescere dextra,
<prud. psych. 2.897> nunc inclinatis uirtutibus ad iuga uitae
<prud. psych. 2.898> deteriora trahi seseque addicere noxis
<prud. psych. 2.899> turpibus et propriae iacturam ferre salutis.
<prud. psych. 2.900> o quotiens animam, uitiorum peste repulsa,
<prud. psych. 2.901> sensimus incaluisse deo! quotiens tepefactum
<prud. psych. 2.902> caeleste ingenium post gaudia candida taetro
<prud. psych. 2.903> cessisse stomacho! feruent bella horrida, feruent
<prud. psych. 2.904> ossibus inclusa, fremit et discordibus armis
<prud. psych. 2.905> non simplex natura hominis; nam uiscera limo
<prud. psych. 2.906> effigiata premunt animam, contra ille sereno
<prud. psych. 2.907> editus adflatu nigrantis carcere cordis
<prud. psych. 2.908> aestuat, et sordes arta inter uincla recusat.
<prud. psych. 2.909> spiritibus pugnant uariis lux atque tenebrae,
<prud. psych. 2.910> distantesque animat duplex substantia uires,
<prud. psych. 2.911> donec praesidio Christus deus adsit et omnes 
<prud. psych. 2.912> uirtutum gemmas conponat sede piata,
<prud. psych. 2.913> atque, ubi peccatum regnauerat, aurea templi
<prud. psych. 2.914> atria constituens texat spectamine morum
<prud. psych. 2.915> ornamenta animae, quibus oblectata decoro
<prud. psych. 2.916> aeternum solio diues Sapientia regnet.
