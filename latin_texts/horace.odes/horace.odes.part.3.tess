<hor. od. 3.1.1>	Odi profanum volgus et arceo.
<hor. od. 3.1.2>	favete linguis: carmina non prius
<hor. od. 3.1.3>	audita Musarum sacerdos
<hor. od. 3.1.4>	virginibus puerisque canto.
<hor. od. 3.1.5>	regum timendorum in proprios greges,
<hor. od. 3.1.6>	reges in ipsos imperium est Iovis,
<hor. od. 3.1.7>	clari Giganteo triumpho,
<hor. od. 3.1.8>	cuncta supercilio moventis.
<hor. od. 3.1.9>	est ut viro vir latius ordinet
<hor. od. 3.1.10>	arbusta sulcis, hic generosior
<hor. od. 3.1.11>	descendat in campum petitor,
<hor. od. 3.1.12>	moribus hic meliorque fama
<hor. od. 3.1.13>	contendat, illi turba clientium
<hor. od. 3.1.14>	sit maior: aequa lege Necessitas
<hor. od. 3.1.15>	sortitur insignis et imos,
<hor. od. 3.1.16>	omne capax movet urna nomen.
<hor. od. 3.1.17>	destrictus ensis cui super inpia
<hor. od. 3.1.18>	cervice pendet, non Siculae dapes
<hor. od. 3.1.19>	dulcem elaborabunt saporem,
<hor. od. 3.1.20>	non avium citharaeque cantus
<hor. od. 3.1.21>	somnum reducent: somnus agrestium
<hor. od. 3.1.22>	lenis virorum non humilis domos
<hor. od. 3.1.23>	fastidit umbrosamque ripam,
<hor. od. 3.1.24>	non Zephyris agitata Tempe.
<hor. od. 3.1.25>	desiderantem quod satis est neque
<hor. od. 3.1.26>	tumultuosum sollicitat mare
<hor. od. 3.1.27>	nec saevus Arcturi cadentis
<hor. od. 3.1.28>	impetus aut orientis Haedi,
<hor. od. 3.1.29>	non verberatae grandine vineae
<hor. od. 3.1.30>	fundusque mendax arbore nunc aquas
<hor. od. 3.1.31>	culpante, nunc torrentia agros
<hor. od. 3.1.32>	sidera, nunc hiemes iniquas.
<hor. od. 3.1.33>	contracta pisces aequora sentiunt
<hor. od. 3.1.34>	iactis in altum molibus: huc frequens
<hor. od. 3.1.35>	caementa demittit redemptor
<hor. od. 3.1.36>	cum famulis dominusque terrae
<hor. od. 3.1.37>	fastidiosus: sed Timor et Minae
<hor. od. 3.1.38>	scandunt eodem, quo dominus, neque
<hor. od. 3.1.39>	decedit aerata triremi et
<hor. od. 3.1.40>	post equitem sedet atra Cura.
<hor. od. 3.1.41>	quodsi dolentem nec Phrygius lapis
<hor. od. 3.1.42>	nec purpurarum sidere clarior
<hor. od. 3.1.43>	delenit usus nec Falerna
<hor. od. 3.1.44>	vitis Achaemeniumque costum,
<hor. od. 3.1.45>	cur invidendis postibus et novo
<hor. od. 3.1.46>	sublime ritu moliar atrium?
<hor. od. 3.1.47>	cur valle permutem Sabina
<hor. od. 3.1.48>	divitias operosiores?

<hor. od. 3.2.1>	Angustam amice pauperiem pati
<hor. od. 3.2.2>	robustus acri militia puer
<hor. od. 3.2.3>	condiscat et Parthos ferocis
<hor. od. 3.2.4>	vexet eques metuendus hasta
<hor. od. 3.2.5>	vitamque sub divo et trepidis agat
<hor. od. 3.2.6>	in rebus. illum ex moenibus hosticis
<hor. od. 3.2.7>	matrona bellantis tyranni
<hor. od. 3.2.8>	prospiciens et adulta virgo
<hor. od. 3.2.9>	suspiret “eheu, ne rudis agminum
<hor. od. 3.2.10>	sponsus lacessat regius asperum
<hor. od. 3.2.11>	tactu leonem, quem cruenta
<hor. od. 3.2.12>	per medias rapit ira caedes.”
<hor. od. 3.2.13>	dulce et decorum est pro patria mori:
<hor. od. 3.2.14>	mors et fugacem persequitur virum
<hor. od. 3.2.15>	nec parcit inbellis iuventae
<hor. od. 3.2.16>	poplitibus timidoque tergo.
<hor. od. 3.2.17>	Virtus, repulsae nescia sordidae,
<hor. od. 3.2.18>	intaminatis fulget honoribus
<hor. od. 3.2.19>	nec sumit aut ponit securis
<hor. od. 3.2.20>	arbitrio popularis aurae.
<hor. od. 3.2.21>	Virtus, recludens inmeritis mori
<hor. od. 3.2.22>	caelum, negata temptat iter via
<hor. od. 3.2.23>	coetusque volgaris et udam
<hor. od. 3.2.24>	spernit humum fugiente penna.
<hor. od. 3.2.25>	est et fideli tuta silentio
<hor. od. 3.2.26>	merces: vetabo, qui Cereris sacrum
<hor. od. 3.2.27>	volgarit arcanae, sub isdem
<hor. od. 3.2.28>	sit trabibus fragilemque mecum
<hor. od. 3.2.29>	solvat phaselon; saepe Diespiter
<hor. od. 3.2.30>	neglectus incesto addidit integrum,
<hor. od. 3.2.31>	raro antecedentem scelestum
<hor. od. 3.2.32>	deseruit pede Poena claudo.

<hor. od. 3.3.1>	Iustum et tenacem propositi virum
<hor. od. 3.3.2>	non civium ardor prava iubentium,
<hor. od. 3.3.3>	non voltus instantis tyranni
<hor. od. 3.3.4>	mente quatit solida neque Auster,
<hor. od. 3.3.5>	dux inquieti turbidus Hadriae,
<hor. od. 3.3.6>	nec fulminantis magna manus Iovis:
<hor. od. 3.3.7>	si fractus inlabatur orbis,
<hor. od. 3.3.8>	inpavidum ferient ruinae.
<hor. od. 3.3.9>	hac arte Pollux et vagus Hercules
<hor. od. 3.3.10>	enisus arcis attigit igneas,
<hor. od. 3.3.11>	quos inter Augustus recumbens
<hor. od. 3.3.12>	purpureo bibet ore nectar,
<hor. od. 3.3.13>	hac te merentem, Bacche pater, tuae
<hor. od. 3.3.14>	vexere tigres indocili iugum
<hor. od. 3.3.15>	collo trahentes, hac Quirinus
<hor. od. 3.3.16>	Martis equis Acheronta fugit,
<hor. od. 3.3.17>	gratum elocuta consiliantibus
<hor. od. 3.3.18>	Iunone divis: “Ilion, Ilion
<hor. od. 3.3.19>	fatalis incestusque iudex
<hor. od. 3.3.20>	et mulier peregrina vertit
<hor. od. 3.3.21>	in pulverem  ex quo destituit deos
<hor. od. 3.3.22>	mercede pacta Laomedon, mihi
<hor. od. 3.3.23>	castaeque damnatum Minervae
<hor. od. 3.3.24>	cum populo et duce fraudulento.
<hor. od. 3.3.25>	iam nec Lacaenae splendet adulterae
<hor. od. 3.3.26>	famosus hospes nec Priami domus
<hor. od. 3.3.27>	periura pugnacis Achivos
<hor. od. 3.3.28>	Hectoreis opibus refringit
<hor. od. 3.3.29>	nostrisque ductum seditionibus
<hor. od. 3.3.30>	bellum resedit; protinus et gravis
<hor. od. 3.3.31>	iras et invisum nepotem,
<hor. od. 3.3.32>	Troica quem peperit sacerdos,
<hor. od. 3.3.33>	Marti redonabo; illum ego lucidas
<hor. od. 3.3.34>	inire sedes, discere nectaris
<hor. od. 3.3.35>	sucos et adscribi quietis
<hor. od. 3.3.36>	ordinibus patiar deorum.
<hor. od. 3.3.37>	dum longus inter saeviat Ilion
<hor. od. 3.3.38>	Romamque pontus, qualibet exsules
<hor. od. 3.3.39>	in parte regnanto beati;
<hor. od. 3.3.40>	dum Priami Paridisque busto
<hor. od. 3.3.41>	insultet armentum et catulos ferae
<hor. od. 3.3.42>	celent inultae, stet Capitolium
<hor. od. 3.3.43>	fulgens triumphatisque possit
<hor. od. 3.3.44>	Roma ferox dare iura Medis.
<hor. od. 3.3.45>	horrenda late nomen in ultimas
<hor. od. 3.3.46>	extendat oras, qua medius liquor
<hor. od. 3.3.47>	secernit Europen ab Afro,
<hor. od. 3.3.48>	qua tumidus rigat arva Nilus.
<hor. od. 3.3.49>	aurum inrepertum et sic melius situm,
<hor. od. 3.3.50>	cum terra celat, spernere fortior
<hor. od. 3.3.51>	quam cogere humanos in usus
<hor. od. 3.3.52>	omne sacrum rapiente dextra,
<hor. od. 3.3.53>	quicumque mundo terminus obstitit
<hor. od. 3.3.54>	hunc tanget armis, visere gestiens,
<hor. od. 3.3.55>	qua parte debacchentur ignes,
<hor. od. 3.3.56>	qua nebulae pluviique rores.
<hor. od. 3.3.57>	sed bellicosis fata Quiritibus
<hor. od. 3.3.58>	hac lege dico, ne nimium pii
<hor. od. 3.3.59>	rebusque fidentes avitae
<hor. od. 3.3.60>	tecta velint reparare Troiae.
<hor. od. 3.3.61>	Troiae renascens alite lugubri
<hor. od. 3.3.62>	fortuna tristi clade iterabitur
<hor. od. 3.3.63>	ducente victrices catervas
<hor. od. 3.3.64>	coniuge me Iovis et sorore.
<hor. od. 3.3.65>	ter si resurgat murus aeneus
<hor. od. 3.3.66>	auctore Phoebo, ter pereat meis
<hor. od. 3.3.67>	excisus Argivis, ter uxor
<hor. od. 3.3.68>	capta virum puerosque ploret”
<hor. od. 3.3.69>	non hoc iocosae conveniet lyrae —
<hor. od. 3.3.70>	quo, Musa, tendis? desine pervicax
<hor. od. 3.3.71>	referre sermones deorum et
<hor. od. 3.3.72>	magna modis tenuare parvis.

<hor. od. 3.4.1>	Descende caelo et dic age tibia
<hor. od. 3.4.2>	regina longum Calliope melos,
<hor. od. 3.4.3>	seu voce nunc mavis acuta
<hor. od. 3.4.4>	seu fidibus citharave Phoebi.
<hor. od. 3.4.5>	auditis? an me ludit amabilis
<hor. od. 3.4.6>	insania?  audire et videor pios
<hor. od. 3.4.7>	errare per lucos, amoenae
<hor. od. 3.4.8>	quos et aquae subeunt et aurae.
<hor. od. 3.4.9>	me fabulosae Volture in Apulo
<hor. od. 3.4.10>	nutricis extra limina Pulliae
<hor. od. 3.4.11>	ludo fatigatumque somno
<hor. od. 3.4.12>	fronde nova puerum palumbes
<hor. od. 3.4.13>	texere, mirum quod foret omnibus
<hor. od. 3.4.14>	quicumque celsae nidum Aceruntiae
<hor. od. 3.4.15>	saltusque Bantinos et arvum
<hor. od. 3.4.16>	pingue tenent humilis Forenti,
<hor. od. 3.4.17>	ut tuto ab atris corpore viperis
<hor. od. 3.4.18>	dormirem et ursis, ut premerer sacra
<hor. od. 3.4.19>	lauroque conlataque myrto
<hor. od. 3.4.20>	non sine dis animosus infans.
<hor. od. 3.4.21>	vester, Camenae, vester in arduos
<hor. od. 3.4.22>	tollor Sabinos, seu mihi frigidum
<hor. od. 3.4.23>	Praeneste seu Tibur supinum
<hor. od. 3.4.24>	seu liquidae placuere Baiae.
<hor. od. 3.4.25>	vestris amicum fontibus et choris
<hor. od. 3.4.26>	non me Philippis versa acies retro,
<hor. od. 3.4.27>	devota non extinxit arbor
<hor. od. 3.4.28>	nec Sicula Palinurus unda.
<hor. od. 3.4.29>	utcumque mecum vos eritis, libens
<hor. od. 3.4.30>	insanientem navita Bosporum
<hor. od. 3.4.31>	temptabo et urentis harenas
<hor. od. 3.4.32>	litoris Assyrii viator,
<hor. od. 3.4.33>	visam Britannos hospitibus feros
<hor. od. 3.4.34>	et laetum equino sanguine Concanum,
<hor. od. 3.4.35>	visam pharetratos Gelonos
<hor. od. 3.4.36>	et Scythicum inviolatus amnem.
<hor. od. 3.4.37>	vos Caesarem altum, militia simul
<hor. od. 3.4.38>	fessas cohortes abdidit oppidis,
<hor. od. 3.4.39>	finire quaerentem labores
<hor. od. 3.4.40>	Pierio recreatis antro.
<hor. od. 3.4.41>	vos lene consilium et datis et dato
<hor. od. 3.4.42>	gaudetis, almae. scimus, ut inpios
<hor. od. 3.4.43>	Titanas immanemque turbam
<hor. od. 3.4.44>	fulmine sustulerit caduco
<hor. od. 3.4.45>	qui terram inertem, qui mare temperat
<hor. od. 3.4.46>	ventosum et urbis regnaque tristia
<hor. od. 3.4.47>	divosque mortalisque turmas
<hor. od. 3.4.48>	imperio regit unus aequo.
<hor. od. 3.4.49>	magnum illa terrorem intulerat Iovi
<hor. od. 3.4.50>	fidens iuventus horrida bracchiis
<hor. od. 3.4.51>	fratresque tendentes opaco
<hor. od. 3.4.52>	Pelion inposuisse Olympo.
<hor. od. 3.4.53>	sed quid Typhoeus et validus Mimas
<hor. od. 3.4.54>	aut quid minaci Porphyrion statu,
<hor. od. 3.4.55>	quid Rhoetus evolsisque truncis
<hor. od. 3.4.56>	Enceladus iaculator audax
<hor. od. 3.4.57>	contra sonantem Palladis aegida
<hor. od. 3.4.58>	possent ruentes? hinc avidus stetit
<hor. od. 3.4.59>	Volcanus, hinc matrona Iuno et
<hor. od. 3.4.60>	numquam umeris positurus arcum
<hor. od. 3.4.61>	qui rore puro Castaliae lavit
<hor. od. 3.4.62>	crinis solutos, qui Lyciae tenet
<hor. od. 3.4.63>	dumeta natalemque silvam
<hor. od. 3.4.64>	Delius et Patareus Apollo.
<hor. od. 3.4.65>	vis consili expers mole ruit sua,
<hor. od. 3.4.66>	vim temperatam di quoque provehunt
<hor. od. 3.4.67>	in maius; idem odere viris
<hor. od. 3.4.68>	omne nefas animo moventis.
<hor. od. 3.4.69>	testis mearum centimanus Gyas
<hor. od. 3.4.70>	sententiarum, notus et integrae
<hor. od. 3.4.71>	temptator Orion Dianae
<hor. od. 3.4.72>	virginea domitus sagitta.
<hor. od. 3.4.73>	iniecta monstris Terra dolet suis
<hor. od. 3.4.74>	maeretque partus fulmine luridum
<hor. od. 3.4.75>	missos ad Orcum; nec peredit
<hor. od. 3.4.76>	inpositam celer ignis Aetnen
<hor. od. 3.4.77>	incontinentis nec Tityi iecur
<hor. od. 3.4.78>	reliquit ales, nequitiae additus
<hor. od. 3.4.79>	custos; amatorem trecentae
<hor. od. 3.4.80>	Pirithoum cohibent catenae.

<hor. od. 3.5.1>	Caelo tonantem credidimus Iovem
<hor. od. 3.5.2>	regnare; praesens divus habebitur
<hor. od. 3.5.3>	Augustus adiectis Britannis
<hor. od. 3.5.4>	imperio gravibusque Persis.
<hor. od. 3.5.5>	milesne Crassi coniuge barbara
<hor. od. 3.5.6>	turpis maritus vixit et hostium,
<hor. od. 3.5.7>	pro curia inversique mores!
<hor. od. 3.5.8>	consenuit socerorum in armis
<hor. od. 3.5.9>	sub rege Medo Marsus et Apulus,
<hor. od. 3.5.10>	anciliorum et nominis et togae
<hor. od. 3.5.11>	oblitus aeternaeque Vestae,
<hor. od. 3.5.12>	incolumi Iove et urbe Roma?
<hor. od. 3.5.13>	hoc caverat mens provida Reguli
<hor. od. 3.5.14>	dissentientis condicionibus
<hor. od. 3.5.15>	foedis et exemplo trahentis
<hor. od. 3.5.16>	perniciem veniens in aevum,
<hor. od. 3.5.17>	si non periret inmiserabilis
<hor. od. 3.5.18>	captiva pubes. “signa ego Punicis
<hor. od. 3.5.19>	adfixa delubris et arma
<hor. od. 3.5.20>	militibus sine caede” dixit
<hor. od. 3.5.21>	“derepta vidi, vidi ego civium
<hor. od. 3.5.22>	retorta tergo bracchia libero
<hor. od. 3.5.23>	portasque non clausas et arva
<hor. od. 3.5.24>	Marte coli populata nostro.
<hor. od. 3.5.25>	auro repensus scilicet acrior
<hor. od. 3.5.26>	miles redibit: flagitio additis
<hor. od. 3.5.27>	damnum; neque amissos colores
<hor. od. 3.5.28>	lana refert medicata fuco
<hor. od. 3.5.29>	nec vera virtus, cum semel excidit,
<hor. od. 3.5.30>	curat reponi deterioribus.
<hor. od. 3.5.31>	si pugnat extricata densis
<hor. od. 3.5.32>	cerva plagis, erit ille fortis
<hor. od. 3.5.33>	qui perfidis se credidit hostibus
<hor. od. 3.5.34>	et Marte Poenos proteret altero;
<hor. od. 3.5.35>	qui lora restrictis lacertis
<hor. od. 3.5.36>	sensit iners timuitque mortem,
<hor. od. 3.5.37>	hic, unde vitam sumeret inscius,
<hor. od. 3.5.38>	pacem duello miscuit. o pudor!
<hor. od. 3.5.39>	o magna Carthago, probrosis
<hor. od. 3.5.40>	altior Italiae ruinis!”
<hor. od. 3.5.41>	fertur pudicae coniugis osculum
<hor. od. 3.5.42>	parvosque natos ut capitis minor
<hor. od. 3.5.43>	ab se removisse et virilem
<hor. od. 3.5.44>	torvus humi posuisse voltum,
<hor. od. 3.5.45>	donec labantis consilio patres
<hor. od. 3.5.46>	firmaret auctor numquam alias dato
<hor. od. 3.5.47>	interque maerentis amicos
<hor. od. 3.5.48>	egregius properaret exul.
<hor. od. 3.5.49>	atqui sciebat, quae sibi barbarus
<hor. od. 3.5.50>	tortor pararet: non aliter tamen
<hor. od. 3.5.51>	dimovit obstantis propinquos
<hor. od. 3.5.52>	et populum reditus morantem
<hor. od. 3.5.53>	quam si clientum longa negotia
<hor. od. 3.5.54>	diiudicata lite relinqueret
<hor. od. 3.5.55>	tendens Venafranos in agros
<hor. od. 3.5.56>	aut Lacedaemonium Tarentum.

<hor. od. 3.6.1>	Delicta maiorum inmeritus lues,
<hor. od. 3.6.2>	Romane, donec templa refeceris
<hor. od. 3.6.3>	aedisque labentis deorum et
<hor. od. 3.6.4>	foeda nigro simulacra fumo.
<hor. od. 3.6.5>	dis te minorem quod geris, imperas:
<hor. od. 3.6.6>	hinc omne principium, huc refer exitum:
<hor. od. 3.6.7>	di multa neglecti dederunt
<hor. od. 3.6.8>	Hesperiae mala luctuosae.
<hor. od. 3.6.9>	iam bis Monaeses et Pacori manus
<hor. od. 3.6.10>	inauspicatos contudit impetus
<hor. od. 3.6.11>	nostros et adiecisse praedam
<hor. od. 3.6.12>	torquibus exiguis renidet.
<hor. od. 3.6.13>	paene occupatam seditionibus
<hor. od. 3.6.14>	delevit urbem Dacus et Aethiops,
<hor. od. 3.6.15>	hic classe formidatus, ille
<hor. od. 3.6.16>	missilibus melior sagittis.
<hor. od. 3.6.17>	fecunda culpae saecula nuptias
<hor. od. 3.6.18>	primum inquinavere et genus et domos:
<hor. od. 3.6.19>	hoc fonte derivata clades
<hor. od. 3.6.20>	in patriam populumque fluxit.
<hor. od. 3.6.21>	motus doceri gaudet Ionicos
<hor. od. 3.6.22>	matura virgo et fingitur artibus
<hor. od. 3.6.23>	iam nunc et incestos amores
<hor. od. 3.6.24>	de tenero meditatur ungui.
<hor. od. 3.6.25>	mox iuniores quaerit adulteros
<hor. od. 3.6.26>	inter mariti vina neque eligit
<hor. od. 3.6.27>	cui donet inpermissa raptim
<hor. od. 3.6.28>	gaudia luminibus remotis,
<hor. od. 3.6.29>	sed iussa coram non sine conscio
<hor. od. 3.6.30>	surgit marito, seu vocat institor
<hor. od. 3.6.31>	seu navis Hispanae magister,
<hor. od. 3.6.32>	dedecorum pretiosus emptor.
<hor. od. 3.6.33>	non his iuventus orta parentibus
<hor. od. 3.6.34>	infecit aequor sanguine Punico
<hor. od. 3.6.35>	Pyrrhumque et ingentem cecidit
<hor. od. 3.6.36>	Antiochum Hannibalemque dirum,
<hor. od. 3.6.37>	sed rusticorum mascula militum
<hor. od. 3.6.38>	proles, Sabellis docta ligonibus
<hor. od. 3.6.39>	versare glaebas et severae
<hor. od. 3.6.40>	matris ad arbitrium recisos
<hor. od. 3.6.41>	portare fustis, sol ubi montium
<hor. od. 3.6.42>	mutaret umbras et iuga demeret
<hor. od. 3.6.43>	bubus fatigatis amicum
<hor. od. 3.6.44>	tempus agens abeunte curru.
<hor. od. 3.6.45>	damnosa quid non inminuit dies?
<hor. od. 3.6.46>	aetas parentum, peior avis, tulit
<hor. od. 3.6.47>	nos nequiores, mox daturos
<hor. od. 3.6.48>	progeniem vitiosiorem.

<hor. od. 3.7.1>	Quid fles, Asterie, quem tibi, candidi
<hor. od. 3.7.2>	primo restituent vere Favonii
<hor. od. 3.7.3>	Thyna merce beatum,
<hor. od. 3.7.4>	constantis iuvenem fide
<hor. od. 3.7.5>	Gygen? ille Notis actus ad Oricum
<hor. od. 3.7.6>	post insana Caprae sidera frigidas
<hor. od. 3.7.7>	noctis non sine multis
<hor. od. 3.7.8>	insomnis lacrimis agit.
<hor. od. 3.7.9>	atqui sollicitae nuntius hospitae,
<hor. od. 3.7.10>	suspirare Chloen et miseram tuis
<hor. od. 3.7.11>	dicens ignibus uri,
<hor. od. 3.7.12>	temptat mille vafer modis:
<hor. od. 3.7.13>	ut Proetum mulier perfida credulum
<hor. od. 3.7.14>	falsis inpulerit criminibus nimis
<hor. od. 3.7.15>	casto Bellerophontae
<hor. od. 3.7.16>	maturare necem, refert;
<hor. od. 3.7.17>	narrat paene datum Pelea Tartaro,
<hor. od. 3.7.18>	Magnessam Hippolyten dum fugit abstinens,
<hor. od. 3.7.19>	et peccare docentis
<hor. od. 3.7.20>	fallax historias movet.
<hor. od. 3.7.21>	frustra: nam scopulis surdior Icari
<hor. od. 3.7.22>	voces audit adhuc integer. at tibi
<hor. od. 3.7.23>	ne vicinus Enipeus
<hor. od. 3.7.24>	plus iusto placeat cave;
<hor. od. 3.7.25>	quamvis non alius flectere equum sciens
<hor. od. 3.7.26>	aeque conspicitur gramine Martio,
<hor. od. 3.7.27>	nec quisquam citus aeque
<hor. od. 3.7.28>	Tusco denatat alveo.
<hor. od. 3.7.29>	prima nocte domum claude neque in vias
<hor. od. 3.7.30>	sub cantu querulae despice tibiae
<hor. od. 3.7.31>	et te saepe vocanti
<hor. od. 3.7.32>	duram difficilis mane.

<hor. od. 3.8.1>	Martiis caelebs quid agam kalendis,
<hor. od. 3.8.2>	quid velint flores et acerra turis
<hor. od. 3.8.3>	plena miraris positusque carbo in
<hor. od. 3.8.4>	caespite vivo,
<hor. od. 3.8.5>	docte sermones utriusque linguae?
<hor. od. 3.8.6>	voveram dulcis epulas et album
<hor. od. 3.8.7>	Libero caprum prope funeratus
<hor. od. 3.8.8>	arboris ictu.
<hor. od. 3.8.9>	hic dies anno redeunte festus
<hor. od. 3.8.10>	corticem adstrictum pice dimovebit
<hor. od. 3.8.11>	amphorae fumum bibere institutae
<hor. od. 3.8.12>	consule Tullo.
<hor. od. 3.8.13>	sume, Maecenas, cyathos amici
<hor. od. 3.8.14>	sospitis centum et vigiles lucernas
<hor. od. 3.8.15>	perfer in lucem: procul omnis esto
<hor. od. 3.8.16>	clamor et ira.
<hor. od. 3.8.17>	mitte civilis super urbe curas:
<hor. od. 3.8.18>	occidit Daci Cotisonis agmen,
<hor. od. 3.8.19>	Medus infestus sibi luctuosis
<hor. od. 3.8.20>	dissidet armis,
<hor. od. 3.8.21>	servit Hispanae vetus hostis orae
<hor. od. 3.8.22>	Cantaber, sera domitus catena,
<hor. od. 3.8.23>	iam Scythae laxo meditantur arcu
<hor. od. 3.8.24>	cedere campis.
<hor. od. 3.8.25>	neglegens, ne qua populus laboret,
<hor. od. 3.8.26>	parce privatus nimium cavere et
<hor. od. 3.8.27>	dona praesentis cape laetus horae,
<hor. od. 3.8.28>	linque severa.

<hor. od. 3.9.1>	“Donec gratus eram tibi
<hor. od. 3.9.2>	nec quisquam potior bracchia candidae
<hor. od. 3.9.3>	cervici iuvenis dabat,
<hor. od. 3.9.4>	Persarum vigui rege beatior.”
<hor. od. 3.9.5>	“donec non alia magis
<hor. od. 3.9.6>	arsisti neque erat Lydia post Chloen,
<hor. od. 3.9.7>	multi Lydia nominis,
<hor. od. 3.9.8>	Romana vigui clarior Ilia.”
<hor. od. 3.9.9>	“me nunc Thressa Chloe regit,
<hor. od. 3.9.10>	dulcis docta modos et citharae sciens,
<hor. od. 3.9.11>	pro qua non metuam mori,
<hor. od. 3.9.12>	si parcent animae fata superstiti”
<hor. od. 3.9.13>	“me torret face mutua
<hor. od. 3.9.14>	Thurini Calais filius Ornyti,
<hor. od. 3.9.15>	pro quo bis patiar mori,
<hor. od. 3.9.16>	si parcent puero fata superstiti.”
<hor. od. 3.9.17>	“quid si prisca redit Venus
<hor. od. 3.9.18>	diductosque iugo cogit aeneo?
<hor. od. 3.9.19>	si flava excutitur Chloe
<hor. od. 3.9.20>	reiectaeque patet ianua Lydiae?”
<hor. od. 3.9.21>	“quamquam sidere pulchrior
<hor. od. 3.9.22>	ille est, tu levior cortice et inprobo
<hor. od. 3.9.23>	iracundior Hadria:
<hor. od. 3.9.24>	tecum vivere amem, tecum obeam lubens.”

<hor. od. 3.10.1>	Extremum Tanain si biberes, Lyce,
<hor. od. 3.10.2>	saevo nupta viro, me tamen asperas
<hor. od. 3.10.3>	porrectum ante foris obicere incolis
<hor. od. 3.10.4>	plorares Aquilonibus
<hor. od. 3.10.5>	audis, quo strepitu ianua, quo nemus
<hor. od. 3.10.6>	inter pulcra satum tecta remugiat
<hor. od. 3.10.7>	ventis et positas ut glaciet nives
<hor. od. 3.10.8>	puro numine Iuppiter?
<hor. od. 3.10.9>	ingratam Veneri pone superbiam,
<hor. od. 3.10.10>	ne currente retro funis eat rota:
<hor. od. 3.10.11>	non te Penelopen difficilem procis
<hor. od. 3.10.12>	Tyrrhenus genuit parens.
<hor. od. 3.10.13>	o quamvis neque te munera nec preces
<hor. od. 3.10.14>	nec tinctus viola pallor amantium
<hor. od. 3.10.15>	nec vir Pieria paelice saucius
<hor. od. 3.10.16>	curvat, supplicibus tuis
<hor. od. 3.10.17>	parcas, nec rigida mollior aesculo
<hor. od. 3.10.18>	nec Mauris animum mitior anguibus:
<hor. od. 3.10.19>	non hoc semper erit liminis aut aquae
<hor. od. 3.10.20>	caelestis patiens latus.

<hor. od. 3.11.1>	Mercuri, nam te docilis magistro
<hor. od. 3.11.2>	movit Amphion lapides canendo,
<hor. od. 3.11.3>	tuque testudo resonare septem
<hor. od. 3.11.4>	callida nervis,
<hor. od. 3.11.5>	nec loquax olim neque grata, nunc et
<hor. od. 3.11.6>	divitum mensis et amica templis,
<hor. od. 3.11.7>	dic modos, Lyde quibus obstinatas
<hor. od. 3.11.8>	adplicet auris,
<hor. od. 3.11.9>	quae velut latis equa trima campis
<hor. od. 3.11.10>	ludit exsultim metuitque tangi
<hor. od. 3.11.11>	nuptiarum expers et adhuc protervo
<hor. od. 3.11.12>	cruda marito.
<hor. od. 3.11.13>	tu potes tigris comitesque silvas
<hor. od. 3.11.14>	ducere et rivos celeres morari;
<hor. od. 3.11.15>	cessit immanis tibi blandienti
<hor. od. 3.11.16>	ianitor aulae
<hor. od. 3.11.17>	Cerberus, quamvis furiale centum
<hor. od. 3.11.18>	muniant angues caput eius atque
<hor. od. 3.11.19>	spiritus taeter saniesque manet
<hor. od. 3.11.20>	ore trilingui;
<hor. od. 3.11.21>	quin et Ixion Tityosque voltu
<hor. od. 3.11.22>	risit invito, stetit urna paulum
<hor. od. 3.11.23>	sicca, dum grato Danai puellas
<hor. od. 3.11.24>	carmine mulces.
<hor. od. 3.11.25>	audiat Lyde scelus atque notas
<hor. od. 3.11.26>	virginum poenas et inane lymphae
<hor. od. 3.11.27>	dolium fundo pereuntis imo
<hor. od. 3.11.28>	seraque fata,
<hor. od. 3.11.29>	quae manent culpas etiam sub Orco.
<hor. od. 3.11.30>	inpiae, (nam quid potuere maius?)
<hor. od. 3.11.31>	inpiae sponsos potuere duro
<hor. od. 3.11.32>	perdere ferro.
<hor. od. 3.11.33>	una de multis face nuptiali
<hor. od. 3.11.34>	digna periurum fuit in parentem
<hor. od. 3.11.35>	splendide mendax et in omne virgo
<hor. od. 3.11.36>	nobilis aevum,
<hor. od. 3.11.37>	“surge” quae dixit iuveni marito,
<hor. od. 3.11.38>	“surge, ne longus tibi somnus unde
<hor. od. 3.11.39>	non times detur; socerum et scelestas
<hor. od. 3.11.40>	falle sorores,
<hor. od. 3.11.41>	quae velut nactae vitulos leaenae
<hor. od. 3.11.42>	singulos eheu lacerant: ego illis
<hor. od. 3.11.43>	mollior nec te feriam neque intra
<hor. od. 3.11.44>	claustra tenebo.
<hor. od. 3.11.45>	me pater saevis oneret catenis,
<hor. od. 3.11.46>	quod viro clemens misero peperci,
<hor. od. 3.11.47>	me vel extremos Numidarum in agros
<hor. od. 3.11.48>	classe releget:
<hor. od. 3.11.49>	i pedes quo te rapiunt et aurae,
<hor. od. 3.11.50>	dum favet nox et Venus, i secundo
<hor. od. 3.11.51>	omine et nostri memorem sepulcro
<hor. od. 3.11.52>	scalpe querelam.”

<hor. od. 3.12.1>	Miserarum est neque amori dare ludum neque dulci
<hor. od. 3.12.2>	mala vino lavere, aut exanimari metuentis
<hor. od. 3.12.3>	patruae verbera linguae.
<hor. od. 3.12.4>	tibi qualum Cythereae puer ales, tibi telas
<hor. od. 3.12.5>	operosaeque Minervae studium aufert, Neobule,
<hor. od. 3.12.6>	Liparaei nitor Hebri,
<hor. od. 3.12.7>	simul unctos Tiberinis umeros lavit in undis,
<hor. od. 3.12.8>	eques ipso melior Bellerophonte, neque pugno
<hor. od. 3.12.9>	neque segni pede victus,
<hor. od. 3.12.10>	catus idem per apertum fugientis agitato
<hor. od. 3.12.11>	grege cervos iaculari et celer arto latitantem
<hor. od. 3.12.12>	fruticeto excipere aprum.

<hor. od. 3.13.1>	O fons Bandusiae splendidior vitro,
<hor. od. 3.13.2>	dulci digne mero non sine floribus,
<hor. od. 3.13.3>	cras donaberis haedo,
<hor. od. 3.13.4>	cui frons turgida cornibus
<hor. od. 3.13.5>	primis et venerem et proelia destinat;
<hor. od. 3.13.6>	frustra: nam gelidos inficiet tibi
<hor. od. 3.13.7>	rubro sanguine rivos
<hor. od. 3.13.8>	lascivi suboles gregis.
<hor. od. 3.13.9>	te flagrantis atrox hora Caniculae
<hor. od. 3.13.10>	nescit tangere, tu frigus amabile
<hor. od. 3.13.11>	fessis vomere tauris
<hor. od. 3.13.12>	praebes et pecori vago.
<hor. od. 3.13.13>	fies nobilium tu quoque fontium
<hor. od. 3.13.14>	me dicente cavis inpositam ilicem
<hor. od. 3.13.15>	saxis, unde loquaces
<hor. od. 3.13.16>	lymphae desiliunt tuae.

<hor. od. 3.14.1>	Herculis ritu modo dictus, o plebs,
<hor. od. 3.14.2>	morte venalem petiisse laurum
<hor. od. 3.14.3>	Caesar Hispana repetit penatis
<hor. od. 3.14.4>	victor ab ora.
<hor. od. 3.14.5>	unico gaudens mulier marito
<hor. od. 3.14.6>	prodeat iustis operata sacris
<hor. od. 3.14.7>	et soror clari ducis et decorae
<hor. od. 3.14.8>	supplice vitta
<hor. od. 3.14.9>	virginum matres iuvenumque nuper
<hor. od. 3.14.10>	sospitum; vos, o pueri et puellae
<hor. od. 3.14.11>	iam virum expertae, male nominatis
<hor. od. 3.14.12>	parcite verbis.
<hor. od. 3.14.13>	hic dies vere mihi festus atras
<hor. od. 3.14.14>	exiget curas ego nec tumultum
<hor. od. 3.14.15>	nec mori per vim metuam tenente
<hor. od. 3.14.16>	Caesare terras.
<hor. od. 3.14.17>	i pete unguentum, puer, et coronas
<hor. od. 3.14.18>	et cadum Marsi memorem duelli,
<hor. od. 3.14.19>	Spartacum siqua potuit vagantem
<hor. od. 3.14.20>	fallere testa.
<hor. od. 3.14.21>	dic et argutae properet Neaerae
<hor. od. 3.14.22>	murreum nodo cohibere crinem;
<hor. od. 3.14.23>	si per invisum mora ianitorem
<hor. od. 3.14.24>	fiet, abito.
<hor. od. 3.14.25>	lenit albescens animos capillus
<hor. od. 3.14.26>	litium et rixae cupidos protervae;
<hor. od. 3.14.27>	non ego hoc ferrem calidus iuventa
<hor. od. 3.14.28>	consule Planco.

<hor. od. 3.15.1>	Uxor pauperis Ibyci,
<hor. od. 3.15.2>	tandem nequitiae fige modum tuae
<hor. od. 3.15.3>	famosisque laboribus;
<hor. od. 3.15.4>	maturo propior desine funeri
<hor. od. 3.15.5>	inter ludere virgines
<hor. od. 3.15.6>	et stellis nebulam spargere candidis.
<hor. od. 3.15.7>	non, siquid Pholoen, satis
<hor. od. 3.15.8>	et te, Chlori, decet: filia rectius
<hor. od. 3.15.9>	expugnat iuvenum domos,
<hor. od. 3.15.10>	pulso Thyias uti concita tympano.
<hor. od. 3.15.11>	illam cogit amor Nothi
<hor. od. 3.15.12>	lascivae similem ludere capreae,
<hor. od. 3.15.13>	te lanae prope nobilem
<hor. od. 3.15.14>	tonsae Luceriam, non citharae decent
<hor. od. 3.15.15>	nec flos purpureus rosae
<hor. od. 3.15.16>	nec poti, vetulam, faece tenus cadi.

<hor. od. 3.16.1>	Inclusam Danaen turris aenea
<hor. od. 3.16.2>	robustaeque fores et vigilum canum
<hor. od. 3.16.3>	tristes excubiae munierant satis
<hor. od. 3.16.4>	nocturnis ab adulteris,
<hor. od. 3.16.5>	si non Acrisium virginis abditae
<hor. od. 3.16.6>	custodem pavidum Iuppiter et Venus
<hor. od. 3.16.7>	risissent: fore enim tutum iter et patens
<hor. od. 3.16.8>	converso in pretium deo.
<hor. od. 3.16.9>	aurum per medios ire satellites
<hor. od. 3.16.10>	et perrumpere amat saxa potentius
<hor. od. 3.16.11>	ictu fulmineo: concidit auguris
<hor. od. 3.16.12>	Argivi domus ob lucrum
<hor. od. 3.16.13>	demersa exitio; diffidit urbium
<hor. od. 3.16.14>	portas vir Macedo et subruit aemulos
<hor. od. 3.16.15>	reges muneribus; munera navium
<hor. od. 3.16.16>	saevos inlaqueant duces.
<hor. od. 3.16.17>	crescentem sequitur cura pecuniam
<hor. od. 3.16.18>	maiorumque fames.  iure perhorrui
<hor. od. 3.16.19>	late conspicuum tollere verticem,
<hor. od. 3.16.20>	Maecenas, equitum decus.
<hor. od. 3.16.21>	quanto quisque sibi plura negaverit,
<hor. od. 3.16.22>	ab dis plura feret nil cupientium
<hor. od. 3.16.23>	nudus castra peto et transfuga divitum
<hor. od. 3.16.24>	partis linquere gestio,
<hor. od. 3.16.25>	contemptae dominus splendidior rei,
<hor. od. 3.16.26>	quam si quidquid arat inpiger Apulus
<hor. od. 3.16.27>	occultare meis dicerer horreis,
<hor. od. 3.16.28>	magnas inter opes inops.
<hor. od. 3.16.29>	purae rivos aquae silvaque iugerum
<hor. od. 3.16.30>	paucorum et segetis certa fides meae
<hor. od. 3.16.31>	fulgentem imperio fertilis Africae
<hor. od. 3.16.32>	fallit sorte beatior.
<hor. od. 3.16.33>	quamquam nec Calabrae mella ferunt apes
<hor. od. 3.16.34>	nec Laestrygonia Bacchus in amphora
<hor. od. 3.16.35>	languescit mihi nec pinguia Gallicis
<hor. od. 3.16.36>	crescunt vellera pascuis:
<hor. od. 3.16.37>	inportuna tamen pauperies abest
<hor. od. 3.16.38>	nec, si plura velim, tu dare deneges.
<hor. od. 3.16.39>	contracto melius parva cupidine
<hor. od. 3.16.40>	vectigalia porrigam
<hor. od. 3.16.41>	quam si Mygdoniis regnum Alyattei
<hor. od. 3.16.42>	campis continuem. multa petentibus
<hor. od. 3.16.43>	desunt multa: bene est cui deus obtulit
<hor. od. 3.16.44>	parca quod satis est manu.

<hor. od. 3.17.1>	Aeli vetusto nobilis ab Lamo,
<hor. od. 3.17.2>	quando et priores hinc Lamias ferunt
<hor. od. 3.17.3>	denominatos et nepotum
<hor. od. 3.17.4>	per memores genus omne fastos,
<hor. od. 3.17.5>	auctore ab illo ducis originem,
<hor. od. 3.17.6>	qui Formiarum moenia dicitur
<hor. od. 3.17.7>	princeps et innantem Maricae
<hor. od. 3.17.8>	litoribus tenuisse Lirim,
<hor. od. 3.17.9>	late tyrannus:— cras foliis nemus
<hor. od. 3.17.10>	multis et alga litus inutili
<hor. od. 3.17.11>	demissa tempestas ab Euro
<hor. od. 3.17.12>	sternet, aquae nisi fallit augur
<hor. od. 3.17.13>	annosa cornix. dum potes, aridum
<hor. od. 3.17.14>	conpone lignum: cras genium mero
<hor. od. 3.17.15>	curabis et porco bimenstri
<hor. od. 3.17.16>	cum famulis operum solutis.

<hor. od. 3.18.1>	Faune, Nympharum fugientum amator,
<hor. od. 3.18.2>	per meos finis et aprica rura
<hor. od. 3.18.3>	lenis incedas abeasque parvis
<hor. od. 3.18.4>	aequus alumnis,
<hor. od. 3.18.5>	si tener pleno cadit haedus anno
<hor. od. 3.18.6>	larga nec desunt Veneris sodali
<hor. od. 3.18.7>	vina craterae, vetus ara multo
<hor. od. 3.18.8>	fumat odore.
<hor. od. 3.18.9>	ludit herboso pecus omne campo
<hor. od. 3.18.10>	cum tibi nonae redeunt Decembres,
<hor. od. 3.18.11>	festus in pratis vacat otioso
<hor. od. 3.18.12>	cum bove pagus,
<hor. od. 3.18.13>	inter audacis lupus errat agnos,
<hor. od. 3.18.14>	spargit agrestis tibi silva frondes,
<hor. od. 3.18.15>	gaudet invisam pepulisse fossor
<hor. od. 3.18.16>	ter pede terram.

<hor. od. 3.19.1>	Quantum distet ab Inacho
<hor. od. 3.19.2>	Codrus pro patria non timidus mori
<hor. od. 3.19.3>	narras et genus Aeaci
<hor. od. 3.19.4>	et pugnata sacro bella sub Ilio:
<hor. od. 3.19.5>	quo Chium pretio cadum
<hor. od. 3.19.6>	mercemur, quis aquam temperet ignibus,
<hor. od. 3.19.7>	quo praebente domum et quota
<hor. od. 3.19.8>	Paelignis caream frigoribus, taces.
<hor. od. 3.19.9>	da lunae propere novae,
<hor. od. 3.19.10>	da noctis mediae, da, puer, auguris
<hor. od. 3.19.11>	Murenae: tribus aut novem
<hor. od. 3.19.12>	miscentur cyathis pocula commodis.
<hor. od. 3.19.13>	qui Musas amat imparis,
<hor. od. 3.19.14>	ternos ter cyathos attonitus petet
<hor. od. 3.19.15>	vates; tris prohibet supra
<hor. od. 3.19.16>	rixarum metuens tangere Gratia
<hor. od. 3.19.17>	nudis iuncta sororibus.
<hor. od. 3.19.18>	insanire iuvat: cur Berecyntiae
<hor. od. 3.19.19>	cessant flamina tibiae?
<hor. od. 3.19.20>	cur pendet tacita fistula cum lyra?
<hor. od. 3.19.21>	parcentis ego dexteras
<hor. od. 3.19.22>	odi: sparge rosas, audiat invidus
<hor. od. 3.19.23>	dementem strepitum Lycus
<hor. od. 3.19.24>	et vicina seni non habilis Lyco.
<hor. od. 3.19.25>	spissa te nitidum coma,
<hor. od. 3.19.26>	puro te similem, Telephe, Vespero
<hor. od. 3.19.27>	tempestiva petit Rhode;
<hor. od. 3.19.28>	me lentus Glycerae torret amor meae.

<hor. od. 3.20.1>	Non vides, quanto moveas periclo,
<hor. od. 3.20.2>	Pyrrhe, Gaetulae catulos leaenae?
<hor. od. 3.20.3>	dura post paulo fugies inaudax
<hor. od. 3.20.4>	proelia raptor,
<hor. od. 3.20.5>	cum per obstantis iuvenum catervas
<hor. od. 3.20.6>	ibit insignem repetens Nearchum:
<hor. od. 3.20.7>	grande certamen, tibi praeda cedat,
<hor. od. 3.20.8>	maior an illa.
<hor. od. 3.20.9>	interim, dum tu celeres sagittas
<hor. od. 3.20.10>	promis, haec dentis acuit timendos,
<hor. od. 3.20.11>	arbiter pugnae posuisse nudo
<hor. od. 3.20.12>	sub pede palmam
<hor. od. 3.20.13>	fertur et leni recreare vento
<hor. od. 3.20.14>	sparsum odoratis umerum capillis,
<hor. od. 3.20.15>	qualis aut Nireus fuit aut aquosa
<hor. od. 3.20.16>	raptus ab Ida.

<hor. od. 3.21.1>	O nata mecum consule Manlio,
<hor. od. 3.21.2>	seu tu querellas sive geris iocos
<hor. od. 3.21.3>	seu rixam et insanos amores
<hor. od. 3.21.4>	seu facilem, pia testa, somnum,
<hor. od. 3.21.5>	quocumque lectum nomine Massicum
<hor. od. 3.21.6>	servas, moveri digna bono die,
<hor. od. 3.21.7>	descende Corvino iubente
<hor. od. 3.21.8>	promere languidiora vina.
<hor. od. 3.21.9>	non ille, quamquam Socraticis madet
<hor. od. 3.21.10>	sermonibus, te neglegit horridus:
<hor. od. 3.21.11>	narratur et prisci Catonis
<hor. od. 3.21.12>	saepe mero caluisse virtus.
<hor. od. 3.21.13>	tu lene tormentum ingenio admoves
<hor. od. 3.21.14>	plerumque duro, tu sapientium
<hor. od. 3.21.15>	curas et arcanum iocoso
<hor. od. 3.21.16>	consilium retegis Lyaeo,
<hor. od. 3.21.17>	tu spem reducis mentibus anxiis
<hor. od. 3.21.18>	virisque et addis cornua pauperi
<hor. od. 3.21.19>	post te neque iratos trementi
<hor. od. 3.21.20>	regum apices neque militum arma.
<hor. od. 3.21.21>	te Liber et si laeta aderit Venus
<hor. od. 3.21.22>	segnesque nodum solvere Gratiae
<hor. od. 3.21.23>	vivaeque producent lucernae,
<hor. od. 3.21.24>	dum rediens fugat astra Phoebus.

<hor. od. 3.22.1>	Montium custos nemorumque, virgo,
<hor. od. 3.22.2>	quae laborantis utero puellas
<hor. od. 3.22.3>	ter vocata audis adimisque leto,
<hor. od. 3.22.4>	diva triformis,
<hor. od. 3.22.5>	imminens villae tua pinus esto,
<hor. od. 3.22.6>	quam per exactos ego laetus annos
<hor. od. 3.22.7>	verris obliquum meditantis ictum
<hor. od. 3.22.8>	sanguine donem.

<hor. od. 3.23.1>	Caelo supinas si tuleris manus
<hor. od. 3.23.2>	nascente luna, rustica Phidyle,
<hor. od. 3.23.3>	si ture placaris et horna
<hor. od. 3.23.4>	fruge Laris avidaque porca:
<hor. od. 3.23.5>	nec pestilentem sentiet Africum
<hor. od. 3.23.6>	fecunda vitis nec sterilem seges
<hor. od. 3.23.7>	robiginem aut dulces alumni
<hor. od. 3.23.8>	pomifero grave tempus anno.
<hor. od. 3.23.9>	nam quae nivali pascitur Algido
<hor. od. 3.23.10>	devota quercus inter et ilices
<hor. od. 3.23.11>	aut crescit Albanis in herbis
<hor. od. 3.23.12>	victima, pontificum securis
<hor. od. 3.23.13>	cervice tinguet: te nihil attinet
<hor. od. 3.23.14>	temptare multa caede bidentium
<hor. od. 3.23.15>	parvos coronantem marino
<hor. od. 3.23.16>	rore deos fragilique myrto.
<hor. od. 3.23.17>	inmunis aram si tetigit manus,
<hor. od. 3.23.18>	non sumptuosa blandior hostia,
<hor. od. 3.23.19>	mollivit aversos Penatis
<hor. od. 3.23.20>	farre pio et saliente mica.

<hor. od. 3.24.1>	Intactis opulentior
<hor. od. 3.24.2>	thesauris Arabum et divitis Indiae
<hor. od. 3.24.3>	caementis licet occupes
<hor. od. 3.24.4>	terrenum omne tuis et mare publicum:
<hor. od. 3.24.5>	si figit adamantinos
<hor. od. 3.24.6>	summis verticibus dira Necessitas
<hor. od. 3.24.7>	clavos, non animum metu,
<hor. od. 3.24.8>	non mortis laqueis expedies caput.
<hor. od. 3.24.9>	campestres melius Scythae,
<hor. od. 3.24.10>	quorum plaustra vagas rite trahunt domos
<hor. od. 3.24.11>	vivunt et rigidi Getae,
<hor. od. 3.24.12>	inmetata quibus iugera liberas
<hor. od. 3.24.13>	fruges et Cererem ferunt
<hor. od. 3.24.14>	nec cultura placet longior annua
<hor. od. 3.24.15>	defunctumque laboribus
<hor. od. 3.24.16>	aequali recreat sorte vicarius.
<hor. od. 3.24.17>	illic matre carentibus
<hor. od. 3.24.18>	privignis mulier temperat innocens
<hor. od. 3.24.19>	nec dotata regit virum
<hor. od. 3.24.20>	coniunx nec nitido fidit adultero;
<hor. od. 3.24.21>	dos est magna parentium
<hor. od. 3.24.22>	virtus et metuens alterius viri
<hor. od. 3.24.23>	certo foedere castitas,
<hor. od. 3.24.24>	et peccare nefas aut pretium est mori.
<hor. od. 3.24.25>	o quisquis volet inpias
<hor. od. 3.24.26>	caedis et rabiem tollere civicam,
<hor. od. 3.24.27>	si quaeret pater urbium
<hor. od. 3.24.28>	subscribi statuis, indomitam audeat
<hor. od. 3.24.29>	refrenare licentiam,
<hor. od. 3.24.30>	clarus postgenitis: quatenus, heu nefas
<hor. od. 3.24.31>	virtutem incolumem odimus,
<hor. od. 3.24.32>	sublatam ex oculis quaerimus invidi.
<hor. od. 3.24.33>	quid tristes querimoniae,
<hor. od. 3.24.34>	si non supplicio culpa reciditur,
<hor. od. 3.24.35>	quid leges sine moribus
<hor. od. 3.24.36>	vanae proficiunt, si neque fervidis
<hor. od. 3.24.37>	pars inclusa caloribus
<hor. od. 3.24.38>	mundi nec Boreae finitimum latus
<hor. od. 3.24.39>	durataeque solo nives
<hor. od. 3.24.40>	mercatorem abigunt, horrida callidi
<hor. od. 3.24.41>	vincunt aequora navitae,
<hor. od. 3.24.42>	magnum pauperies opprobrium iubet
<hor. od. 3.24.43>	quidvis et facere et pati
<hor. od. 3.24.44>	virtutisque viam deserit arduae?
<hor. od. 3.24.45>	vel nos in Capitolium,
<hor. od. 3.24.46>	quo clamor vocat et turba faventium,
<hor. od. 3.24.47>	vel nos in mare proximum
<hor. od. 3.24.48>	gemmas et lapides aurum et inutile,
<hor. od. 3.24.49>	summi materiem mali,
<hor. od. 3.24.50>	mittamus, scelerum si bene paenitet.
<hor. od. 3.24.51>	eradenda cupidinis
<hor. od. 3.24.52>	pravi sunt elementa et tenerae nimis
<hor. od. 3.24.53>	mentes asperioribus
<hor. od. 3.24.54>	formandae studiis. nescit equo rudis
<hor. od. 3.24.55>	haerere ingenuus puer
<hor. od. 3.24.56>	venarique timet, ludere doctior,
<hor. od. 3.24.57>	seu Graeco iubeas trocho
<hor. od. 3.24.58>	seu malis vetita legibus alea,
<hor. od. 3.24.59>	cum periura patris fides
<hor. od. 3.24.60>	consortem socium fallat et hospites
<hor. od. 3.24.61>	indignoque pecuniam
<hor. od. 3.24.62>	heredi properet. scilicet inprobae
<hor. od. 3.24.63>	crescunt divitiae, tamen
<hor. od. 3.24.64>	curtae nescio quid semper abest rei.

<hor. od. 3.25.1>	Quo me, Bacche, rapis tui
<hor. od. 3.25.2>	plenum? quae nemora aut quos agor in specus,
<hor. od. 3.25.3>	velox mente nova? quibus
<hor. od. 3.25.4>	antris egregii Caesaris audiar
<hor. od. 3.25.5>	aeternum meditans decus
<hor. od. 3.25.6>	stellis inserere et consilio Iovis?
<hor. od. 3.25.7>	dicam insigne, recens, adhuc
<hor. od. 3.25.8>	indictum ore alio. non secus in iugis
<hor. od. 3.25.9>	exsomnis stupet Euhias
<hor. od. 3.25.10>	Hebrum prospiciens et nive candidam
<hor. od. 3.25.11>	Thracen ac pede barbaro
<hor. od. 3.25.12>	lustratam Rhodopen, ut mihi devio
<hor. od. 3.25.13>	ripas et vacuum nemus
<hor. od. 3.25.14>	mirari libet. o Naiadum potens
<hor. od. 3.25.15>	Baccharumque valentium
<hor. od. 3.25.16>	proceras manibus vertere fraxinos,
<hor. od. 3.25.17>	nil parvum aut humili modo,
<hor. od. 3.25.18>	nil mortale loquar. dulce periculum est,
<hor. od. 3.25.19>	o Lenaee, sequi deum
<hor. od. 3.25.20>	cingentem viridi tempora pampino.

<hor. od. 3.26.1>	Vixi puellis nuper idoneus
<hor. od. 3.26.2>	et militavi non sine gloria;
<hor. od. 3.26.3>	nunc arma defunctumque bello
<hor. od. 3.26.4>	barbiton hic paries habebit,
<hor. od. 3.26.5>	laevum marinae qui Veneris latus
<hor. od. 3.26.6>	custodit. hic, hic ponite lucida
<hor. od. 3.26.7>	funalia et vectis et arcus
<hor. od. 3.26.8>	oppositis foribus minacis.
<hor. od. 3.26.9>	o quae beatam diva tenes Cyprum et
<hor. od. 3.26.10>	Memphin carentem Sithonia nive,
<hor. od. 3.26.11>	regina, sublimi flagello
<hor. od. 3.26.12>	tange Chloen semel arrogantem.

<hor. od. 3.27.1>	Inpios parrae recinentis omen
<hor. od. 3.27.2>	ducat et praegnans canis aut ab agro
<hor. od. 3.27.3>	rava decurrens lupa Lanuvino
<hor. od. 3.27.4>	fetaque volpes;
<hor. od. 3.27.5>	rumpat et serpens iter institutum,
<hor. od. 3.27.6>	si per obliquum similis sagittae
<hor. od. 3.27.7>	terruit mannos: ego cui timebo,
<hor. od. 3.27.8>	providus auspex,
<hor. od. 3.27.9>	antequam stantis repetat paludes
<hor. od. 3.27.10>	imbrium divina avis imminentium,
<hor. od. 3.27.11>	oscinem corvum prece suscitabo
<hor. od. 3.27.12>	solis ab ortu.
<hor. od. 3.27.13>	sis licet felix, ubicumque mavis,
<hor. od. 3.27.14>	et memor nostri, Galatea, vivas
<hor. od. 3.27.15>	teque nec laevos vetet ire picus
<hor. od. 3.27.16>	nec vaga cornix.
<hor. od. 3.27.17>	sed vides, quanto trepidet tumultu
<hor. od. 3.27.18>	pronus Orion. ego quid sit ater
<hor. od. 3.27.19>	Hadriae novi sinus et quid albus
<hor. od. 3.27.20>	peccet Iapyx.
<hor. od. 3.27.21>	hostium uxores puerique caecos
<hor. od. 3.27.22>	sentiant motus orientis Austri et
<hor. od. 3.27.23>	aequoris nigri fremitum et trementis
<hor. od. 3.27.24>	verbere ripas.
<hor. od. 3.27.25>	sic et Europe niveum doloso
<hor. od. 3.27.26>	credidit tauro latus et scatentem
<hor. od. 3.27.27>	beluis pontum mediasque fraudes
<hor. od. 3.27.28>	palluit audax.
<hor. od. 3.27.29>	nuper in pratis studiosa florum et
<hor. od. 3.27.30>	debitae Nymphis opifex coronae
<hor. od. 3.27.31>	nocte sublustri nihil astra praeter
<hor. od. 3.27.32>	vidit et undas.
<hor. od. 3.27.33>	quae simul centum tetigit potentem
<hor. od. 3.27.34>	oppidis Creten, “pater, o relictum
<hor. od. 3.27.35>	filiae nomen pietasque” dixit
<hor. od. 3.27.36>	“victa furore!
<hor. od. 3.27.37>	unde quo veni? levis una mors est
<hor. od. 3.27.38>	virginum culpae. vigilansne ploro
<hor. od. 3.27.39>	turpe conmissum an vitiis carentem
<hor. od. 3.27.40>	ludit imago
<hor. od. 3.27.41>	vana, quae porta fugiens eburna
<hor. od. 3.27.42>	somnium ducit? meliusne fluctus
<hor. od. 3.27.43>	ire per longos fuit an recentis
<hor. od. 3.27.44>	carpere flores?
<hor. od. 3.27.45>	siquis infamem mihi nunc iuvencum
<hor. od. 3.27.46>	dedat iratae, lacerare ferro et
<hor. od. 3.27.47>	frangere enitar modo multum amati
<hor. od. 3.27.48>	cornua monstri.
<hor. od. 3.27.49>	inpudens liqui patrios Penates,
<hor. od. 3.27.50>	inpudens Orcum moror. o deorum
<hor. od. 3.27.51>	siquis haec audis, utinam inter errem
<hor. od. 3.27.52>	nuda leones.
<hor. od. 3.27.53>	antequam turpis macies decentis
<hor. od. 3.27.54>	occupet malas teneraeque sucus
<hor. od. 3.27.55>	defluat praedae, speciosa quaero
<hor. od. 3.27.56>	pascere tigris
<hor. od. 3.27.57>	“vilis Europe” pater urget absens:
<hor. od. 3.27.58>	“quid mori cessas?  potes hac ab orno
<hor. od. 3.27.59>	pendulum zona bene te secuta
<hor. od. 3.27.60>	laedere collum.
<hor. od. 3.27.61>	sive te rupes et acuta leto
<hor. od. 3.27.62>	saxa delectant, age te procellae
<hor. od. 3.27.63>	crede veloci, nisi erile mavis
<hor. od. 3.27.64>	carpere pensum
<hor. od. 3.27.65>	regius sanguis dominaeque tradi
<hor. od. 3.27.66>	barbarae paelex.”” aderat querenti
<hor. od. 3.27.67>	perfidum ridens Venus et remisso
<hor. od. 3.27.68>	filius arcu.
<hor. od. 3.27.69>	mox ubi lusit satis, “abstineto”
<hor. od. 3.27.70>	dixit “irarum calidaeque rixae,
<hor. od. 3.27.71>	cum tibi invisus laceranda reddet
<hor. od. 3.27.72>	cornua taurus.
<hor. od. 3.27.73>	uxor invicti Iovis esse nescis.
<hor. od. 3.27.74>	mitte singultus, bene ferre magnam
<hor. od. 3.27.75>	disce fortunam; tua sectus orbis
<hor. od. 3.27.76>	nomina ducet.”

<hor. od. 3.28.1>	Festo quid potius die
<hor. od. 3.28.2>	Neptuni faciam? prome reconditum,
<hor. od. 3.28.3>	Lyde, strenua Caecubum,
<hor. od. 3.28.4>	munitaeque adhibe vim sapientiae.
<hor. od. 3.28.5>	inclinare meridiem
<hor. od. 3.28.6>	sentis et, veluti stet volucris dies,
<hor. od. 3.28.7>	parcis deripere horreo
<hor. od. 3.28.8>	cessantem Bibuli consulis amphoram.
<hor. od. 3.28.9>	nos cantabimus invicem
<hor. od. 3.28.10>	Neptunum et viridis Nereidum comas;
<hor. od. 3.28.11>	tu curva recines lyra
<hor. od. 3.28.12>	Latonam et celeris spicula Cynthiae;
<hor. od. 3.28.13>	summo carmine quae Cnidon
<hor. od. 3.28.14>	fulgentisque tenet Cycladas et Paphon
<hor. od. 3.28.15>	iunctis visit oloribus
<hor. od. 3.28.16>	dicetur, merita Nox quoque nenia.

<hor. od. 3.29.1>	Tyrrhena regum progenies, tibi
<hor. od. 3.29.2>	non ante verso lene merum cado
<hor. od. 3.29.3>	cum flore, Maecenas, rosarum et
<hor. od. 3.29.4>	pressa tuis balanus capillis
<hor. od. 3.29.5>	iamdudum apud me est: eripe te morae
<hor. od. 3.29.6>	ne semper udum Tibur et Aefulae
<hor. od. 3.29.7>	declive contempleris arvum et
<hor. od. 3.29.8>	Telegoni iuga parricidae.
<hor. od. 3.29.9>	fastidiosam desere copiam et
<hor. od. 3.29.10>	molem propinquam nubibus arduis,
<hor. od. 3.29.11>	omitte mirari beatae
<hor. od. 3.29.12>	fumum et opes strepitumque Romae.
<hor. od. 3.29.13>	plerumque gratae divitibus vices
<hor. od. 3.29.14>	mundaeque parvo sub lare pauperum
<hor. od. 3.29.15>	cenae sine aulaeis et ostro
<hor. od. 3.29.16>	sollicitam explicuere frontem.
<hor. od. 3.29.17>	Iam clarus occultum Andromedae pater
<hor. od. 3.29.18>	ostendit ignem, iam Procyon furit
<hor. od. 3.29.19>	et stella vesani Leonis,
<hor. od. 3.29.20>	sole dies referente siccos;
<hor. od. 3.29.21>	iam pastor umbras cum grege languido
<hor. od. 3.29.22>	rivumque fessus quaerit et horidi
<hor. od. 3.29.23>	dumeta Silvani, caretque
<hor. od. 3.29.24>	ripa vagis taciturna ventis.
<hor. od. 3.29.25>	tu civitatem quis deceat status
<hor. od. 3.29.26>	curas et urbi sollicitus times
<hor. od. 3.29.27>	quid Seres et regnata Cyro
<hor. od. 3.29.28>	Bactra parent Tanaisque discors.
<hor. od. 3.29.29>	prudens futuri temporis exitum
<hor. od. 3.29.30>	caliginosa nocte premit deus
<hor. od. 3.29.31>	ridetque, si mortalis ultra
<hor. od. 3.29.32>	fas trepidat. quod adest memento
<hor. od. 3.29.33>	conponere aequos; cetera fluminis
<hor. od. 3.29.34>	ritu feruntur, nunc medio alveo
<hor. od. 3.29.35>	cum pace delabentis Etruscum
<hor. od. 3.29.36>	in mare, nunc lapides adesos
<hor. od. 3.29.37>	stirpisque raptas et pecus et domos
<hor. od. 3.29.38>	volventis una, non sine montium
<hor. od. 3.29.39>	clamore vicinaeque silvae,
<hor. od. 3.29.40>	cum fera diluvies quietos
<hor. od. 3.29.41>	inritat amnis. ille potens sui
<hor. od. 3.29.42>	laetusque deget cui licet in diem
<hor. od. 3.29.43>	dixisse “vixi: cras vel atra
<hor. od. 3.29.44>	nube polum pater occupato
<hor. od. 3.29.45>	vel sole puro; non tamen inritum
<hor. od. 3.29.46>	quodcumque retro est efficiet neque
<hor. od. 3.29.47>	diffinget infectumque reddet
<hor. od. 3.29.48>	quod fugiens semel hora vexit.”
<hor. od. 3.29.49>	Fortuna saevo laeta negotio et
<hor. od. 3.29.50>	ludum insolentem ludere pertinax
<hor. od. 3.29.51>	transmutat incertos honores,
<hor. od. 3.29.52>	nunc mihi nunc alii benigna.
<hor. od. 3.29.53>	laudo manentem; si celeres quatit
<hor. od. 3.29.54>	pennas, resigno quae dedit et mea
<hor. od. 3.29.55>	virtute me involvo probamque
<hor. od. 3.29.56>	pauperiem sine dote quaero.
<hor. od. 3.29.57>	non est meum, si mugiat Africis
<hor. od. 3.29.58>	malus procellis, ad miseras preces
<hor. od. 3.29.59>	decurrere et votis pacisci
<hor. od. 3.29.60>	ne Cypriae Tyriaeque merces
<hor. od. 3.29.61>	addant avaro divitias mari:
<hor. od. 3.29.62>	tunc me biremis praesidio scaphae
<hor. od. 3.29.63>	tutum per Aegaeos tumultus
<hor. od. 3.29.64>	aura feret geminusque Pollux.

<hor. od. 3.30.1>	Exegi monumentum aere perennius
<hor. od. 3.30.2>	regalique situ pyramidum altius,
<hor. od. 3.30.3>	quod non imber edax, non aquilo impotens
<hor. od. 3.30.4>	possit diruere aut innumerabilis
<hor. od. 3.30.5>	annorum series et fuga temporum.
<hor. od. 3.30.6>	non omnis moriar multaque pars mei
<hor. od. 3.30.7>	vitabit Libitinam; usque ego postera
<hor. od. 3.30.8>	crescam laude recens, dum Capitolium
<hor. od. 3.30.9>	scandet cum tacita virgine pontifex.
<hor. od. 3.30.10>	dicar, qua violens obstrepit Aufidus
<hor. od. 3.30.11>	et qua pauper aquae Daunus agrestium
<hor. od. 3.30.12>	regnavit populorum, ex humili potens,
<hor. od. 3.30.13>	princeps Aeolium carmen ad Italos
<hor. od. 3.30.14>	deduxisse modos. sume superbiam
<hor. od. 3.30.15>	quaesitam meritis et mihi Delphica
<hor. od. 3.30.16>	lauro cinge volens, Melpomene, comam.

