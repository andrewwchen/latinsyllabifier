<hor. od. 4.1.1>	Intermissa, Venus, diu
<hor. od. 4.1.2>	rursus bella moves? parce, precor precor.
<hor. od. 4.1.3>	non sum qualis eram bonae
<hor. od. 4.1.4>	sub regno Cinarae. desine, dulcium
<hor. od. 4.1.5>	mater saeva Cupidinum,
<hor. od. 4.1.6>	circa lustra decem flectere mollibus
<hor. od. 4.1.7>	iam durum imperiis: abi,
<hor. od. 4.1.8>	quo blandae iuvenum te revocant preces.
<hor. od. 4.1.9>	tempestivius in domum
<hor. od. 4.1.10>	Pauli purpureis ales oloribus
<hor. od. 4.1.11>	comissabere Maximi,
<hor. od. 4.1.12>	si torrere iecur quaeris idoneum;
<hor. od. 4.1.13>	namque et nobilis et decens
<hor. od. 4.1.14>	et pro sollicitis non tacitus reis
<hor. od. 4.1.15>	et centum puer artium
<hor. od. 4.1.16>	late signa feret militiae tuae
<hor. od. 4.1.17>	et, quandoque potentior
<hor. od. 4.1.18>	largi muneribus riserit aemuli,
<hor. od. 4.1.19>	Albanos prope te lacus
<hor. od. 4.1.20>	ponet marmoream sub trabe citrea.
<hor. od. 4.1.21>	illic plurima naribus
<hor. od. 4.1.22>	duces tura lyraeque et Berecyntiae
<hor. od. 4.1.23>	delectabere tibiae
<hor. od. 4.1.24>	mixtis carminibus non sine fistula;
<hor. od. 4.1.25>	illic bis pueri die
<hor. od. 4.1.26>	numen cum teneris virginibus tuum
<hor. od. 4.1.27>	laudantes pede candido
<hor. od. 4.1.28>	in morem Salium ter quatient humum.
<hor. od. 4.1.29>	me nec femina nec puer
<hor. od. 4.1.30>	iam nec spes animi credula mutui
<hor. od. 4.1.31>	nec certare iuvat mero
<hor. od. 4.1.32>	nec vincire novis tempora floribus.
<hor. od. 4.1.33>	sed cur heu, Ligurine, cur
<hor. od. 4.1.34>	manat rara meas lacrima per genas?
<hor. od. 4.1.35>	cur facunda parum decoro
<hor. od. 4.1.36>	inter verba cadit lingua silentio?
<hor. od. 4.1.37>	nocturnis ego somniis
<hor. od. 4.1.38>	iam captum teneo, iam volucrem sequor
<hor. od. 4.1.39>	te per gramina Martii
<hor. od. 4.1.40>	campi, te per aquas, dure, volubilis.

<hor. od. 4.2.1>	Pindarum quisquis studet aemulari,
<hor. od. 4.2.2>	Iulle, ceratis ope Daedalea
<hor. od. 4.2.3>	nititur pennis vitreo daturus
<hor. od. 4.2.4>	nomina ponto.
<hor. od. 4.2.5>	monte decurrens velut amnis, imbres
<hor. od. 4.2.6>	quem super notas aluere ripas,
<hor. od. 4.2.7>	fervet inmensusque ruit profundo
<hor. od. 4.2.8>	Pindarus ore,
<hor. od. 4.2.9>	laurea donandus Apollinari,
<hor. od. 4.2.10>	seu per audacis nova dithyrambos
<hor. od. 4.2.11>	verba devolvit numerisque fertur
<hor. od. 4.2.12>	lege solutis,
<hor. od. 4.2.13>	seu deos regesque canit, deorum
<hor. od. 4.2.14>	sanguinem, per quos cecidere iusta
<hor. od. 4.2.15>	morte Centauri, cecidit tremendae
<hor. od. 4.2.16>	flamma Chimaerae,
<hor. od. 4.2.17>	sive quos Elea domum reducit
<hor. od. 4.2.18>	palma caelestis pugilemve equomve
<hor. od. 4.2.19>	dicit et centum potiore signis
<hor. od. 4.2.20>	munere donat,
<hor. od. 4.2.21>	flebili sponsae iuvenemve raptum
<hor. od. 4.2.22>	plorat et viris animumque moresque
<hor. od. 4.2.23>	aureos educit in astra nigroque
<hor. od. 4.2.24>	invidet Orco.
<hor. od. 4.2.25>	multa Dircaeum levat aura cycnum,
<hor. od. 4.2.26>	tendit, Antoni, quotiens in altos
<hor. od. 4.2.27>	nubium tractus: ego apis Matinae
<hor. od. 4.2.28>	more modoque
<hor. od. 4.2.29>	grata carpentis thyma per laborem
<hor. od. 4.2.30>	plurimum circa nemus uvidique
<hor. od. 4.2.31>	Tiburis ripas operosa parvos
<hor. od. 4.2.32>	carmina fingo.
<hor. od. 4.2.33>	concines maiore poeta plectro
<hor. od. 4.2.34>	Caesarem, quandoque trahet ferocis
<hor. od. 4.2.35>	per sacrum clivum merita decorus
<hor. od. 4.2.36>	fronde Sygambros;
<hor. od. 4.2.37>	quo nihil maius meliusve terris
<hor. od. 4.2.38>	fata donavere bonique divi
<hor. od. 4.2.39>	nec dabunt, quamvis redeant in aurum
<hor. od. 4.2.40>	tempora priscum.
<hor. od. 4.2.41>	concines laetosque dies et urbis
<hor. od. 4.2.42>	publicum ludum super inpetrato
<hor. od. 4.2.43>	fortis Augusti reditu forumque
<hor. od. 4.2.44>	litibus orbum.
<hor. od. 4.2.45>	tum meae, si quid loquar audiendum,
<hor. od. 4.2.46>	vocis accedet bona pars et “o sol
<hor. od. 4.2.47>	pulcher, o laudande!” canam recepto
<hor. od. 4.2.48>	Caesare felix.
<hor. od. 4.2.49>	teque, dum procedis, “Io Triumphe”
<hor. od. 4.2.50>	non semel dicemus, “Io Triumphe”
<hor. od. 4.2.51>	civitas omnis dabimusque divis
<hor. od. 4.2.52>	tura benignis.
<hor. od. 4.2.53>	te decem tauri totidemque vaccae,
<hor. od. 4.2.54>	me tener solvet vitulus, relicta
<hor. od. 4.2.55>	matre qui largis iuvenescit herbis
<hor. od. 4.2.56>	in mea vota,
<hor. od. 4.2.57>	fronte curvatos imitatus ignis
<hor. od. 4.2.58>	tertium lunae referentis ortum,
<hor. od. 4.2.59>	qua notam duxit, niveus videri,
<hor. od. 4.2.60>	cetera fulvos.

<hor. od. 4.3.1>	Quem tu, Melpomene, semel
<hor. od. 4.3.2>	nascentem placido lumine videris,
<hor. od. 4.3.3>	illum non labor Isthmius
<hor. od. 4.3.4>	clarabit pugilem, non equos inpiger
<hor. od. 4.3.5>	curru ducet Achaico
<hor. od. 4.3.6>	victorem neque res bellica Deliis
<hor. od. 4.3.7>	ornatum foliis ducem,
<hor. od. 4.3.8>	quod regum tumidas contuderit minas,
<hor. od. 4.3.9>	ostendet Capitolio:
<hor. od. 4.3.10>	sed quae Tibur aquae fertile praefluunt
<hor. od. 4.3.11>	et spissae nemorum comae
<hor. od. 4.3.12>	fingent Aeolio carmine nobilem.
<hor. od. 4.3.13>	Romae principis urbium
<hor. od. 4.3.14>	dignatur suboles inter amabilis
<hor. od. 4.3.15>	vatum ponere me choros
<hor. od. 4.3.16>	et iam dente minus mordeor invido.
<hor. od. 4.3.17>	o testudinis aureae
<hor. od. 4.3.18>	dulcem quae strepitum, Pieri, temperas,
<hor. od. 4.3.19>	o mutis quoque piscibus
<hor. od. 4.3.20>	donatura cycni, si libeat, sonum,
<hor. od. 4.3.21>	totum muneris hoc tui est,
<hor. od. 4.3.22>	quod monstror digito praetereuntium
<hor. od. 4.3.23>	Romanae fidicen lyrae:
<hor. od. 4.3.24>	quod spiro et placeo, si placeo, tuum est.

<hor. od. 4.4.1>	Qualem ministrum fulminis alitem,
<hor. od. 4.4.2>	cui rex deorum regnum in avis vagas
<hor. od. 4.4.3>	permisit expertus fidelem
<hor. od. 4.4.4>	Iuppiter in Ganymede flavo,
<hor. od. 4.4.5>	olim iuventas et patrius vigor
<hor. od. 4.4.6>	nido laborum propulit inscium,
<hor. od. 4.4.7>	vernique iam nimbis remotis
<hor. od. 4.4.8>	insolitos docuere nisus
<hor. od. 4.4.9>	venti paventem, mox in ovilia
<hor. od. 4.4.10>	demisit hostem vividus impetus,
<hor. od. 4.4.11>	nunc in reluctantis dracones
<hor. od. 4.4.12>	egit amor dapis atque pugnae;
<hor. od. 4.4.13>	qualemve laetis caprea pascuis
<hor. od. 4.4.14>	intenta fulvae matris ab ubere
<hor. od. 4.4.15>	iam lacte depulsum leonem
<hor. od. 4.4.16>	dente novo peritura vidit:
<hor. od. 4.4.17>	videre Raetis bella sub Alpibus
<hor. od. 4.4.18>	Drusum gerentem Vindelici. quibus
<hor. od. 4.4.19>	mos unde deductus per omne
<hor. od. 4.4.20>	tempus Amazonia securi
<hor. od. 4.4.21>	dextras obarmet, quaerere distuli
<hor. od. 4.4.22>	nec scire fas est omnia, sed diu
<hor. od. 4.4.23>	lateque victrices catervae
<hor. od. 4.4.24>	consiliis iuvenis revictae
<hor. od. 4.4.25>	sensere, quid mens rite, quid indoles
<hor. od. 4.4.26>	nutrita faustis sub penetralibus
<hor. od. 4.4.27>	posset, quid Augusti paternus
<hor. od. 4.4.28>	in pueros animus Nerones.
<hor. od. 4.4.29>	fortes creantur fortibus et bonis:
<hor. od. 4.4.30>	est in iuvencis, est in equis patrum
<hor. od. 4.4.31>	virtus neque inbellem feroces
<hor. od. 4.4.32>	progenerant aquilae columbam.
<hor. od. 4.4.33>	doctrina sed vim promovet insitam
<hor. od. 4.4.34>	rectique cultus pectora roborant;
<hor. od. 4.4.35>	utcumque defecere mores,
<hor. od. 4.4.36>	indecorant bene nata culpae.
<hor. od. 4.4.37>	quid debeas, o Roma, Neronibus,
<hor. od. 4.4.38>	testis Metaurum flumen et Hasdrubal
<hor. od. 4.4.39>	devictus et pulcher fugatis
<hor. od. 4.4.40>	ille dies Latio tenebris,
<hor. od. 4.4.41>	qui primus alma risit adorea,
<hor. od. 4.4.42>	dirus per urbis Afer ut Italas
<hor. od. 4.4.43>	ceu flamma per taedas vel Eurus
<hor. od. 4.4.44>	per Siculas equitavit undas.
<hor. od. 4.4.45>	post hoc secundis usque laboribus
<hor. od. 4.4.46>	Romana pubes crevit et inpio
<hor. od. 4.4.47>	vastata Poenorum tumultu
<hor. od. 4.4.48>	fana deos habuere rectos.
<hor. od. 4.4.49>	dixitque tandem perfidus Hannibal:
<hor. od. 4.4.50>	“cervi, luporum praeda rapacium,
<hor. od. 4.4.51>	sectamur ultro quos opimus
<hor. od. 4.4.52>	fallere et effugere est triumphus.
<hor. od. 4.4.53>	gens, quae cremato fortis ab Ilio
<hor. od. 4.4.54>	iactata Tuscis aequoribus sacra
<hor. od. 4.4.55>	natosque maturosque patres
<hor. od. 4.4.56>	pertulit Ausonias ad urbis,
<hor. od. 4.4.57>	duris ut ilex tonsa bipennibus
<hor. od. 4.4.58>	nigrae feraci frondis in Algido,
<hor. od. 4.4.59>	per damna, per caedis ab ipso
<hor. od. 4.4.60>	ducit opes animumque ferro.
<hor. od. 4.4.61>	non hydra secto corpore firmior
<hor. od. 4.4.62>	vinci dolentem crevit in Herculem
<hor. od. 4.4.63>	monstrumve submisere Colchi
<hor. od. 4.4.64>	maius Echioniaeve Thebae.
<hor. od. 4.4.65>	merses profundo, pulchrior evenit;
<hor. od. 4.4.66>	luctere, multa proruet integrum
<hor. od. 4.4.67>	cum laude victorem geretque
<hor. od. 4.4.68>	proelia coniugibus loquenda.
<hor. od. 4.4.69>	Carthagini iam non ego nuntios
<hor. od. 4.4.70>	mittam superbos: occidit, occidit
<hor. od. 4.4.71>	spes omnis et fortuna nostri
<hor. od. 4.4.72>	nominis Hasdrubale interempto.
<hor. od. 4.4.73>	nil Claudiae non perficient manus,
<hor. od. 4.4.74>	quas et benigno numine Iuppiter
<hor. od. 4.4.75>	defendit et curae sagaces
<hor. od. 4.4.76>	expediunt per acuta belli”.

<hor. od. 4.5.1>	Divis orte bonis, optume Romulae
<hor. od. 4.5.2>	custos gentis, abes iam nimium diu;
<hor. od. 4.5.3>	maturum reditum pollicitus patrum
<hor. od. 4.5.4>	sancto concilio redi.
<hor. od. 4.5.5>	lucem redde tuae, dux bone, patriae:
<hor. od. 4.5.6>	instar veris enim voltus ubi tuus
<hor. od. 4.5.7>	adfulsit populo, gratior it dies
<hor. od. 4.5.8>	et soles melius nitent.
<hor. od. 4.5.9>	ut mater iuvenem, quem Notus invido
<hor. od. 4.5.10>	flatu Carpathii trans maris aequora
<hor. od. 4.5.11>	cunctantem spatio longius annuo
<hor. od. 4.5.12>	dulci distinet a domo,
<hor. od. 4.5.13>	votis ominibusque et precibus vocat
<hor. od. 4.5.14>	curvo nec faciem litore dimovet:
<hor. od. 4.5.15>	sic desideriis icta fidelibus
<hor. od. 4.5.16>	quaerit patria Caesarem.
<hor. od. 4.5.17>	tutus bos etenim rura perambulat,
<hor. od. 4.5.18>	nutrit rura Ceres almaque Faustitas,
<hor. od. 4.5.19>	pacatum volitant per mare navitae;
<hor. od. 4.5.20>	culpari metuit fides,
<hor. od. 4.5.21>	nullis polluitur casta domus stupris,
<hor. od. 4.5.22>	mos et lex maculosum edomuit nefas,
<hor. od. 4.5.23>	laudantur simili prole puerperae,
<hor. od. 4.5.24>	culpam poena premit comes.
<hor. od. 4.5.25>	quis Parthum paveat, quis gelidum Scythen,
<hor. od. 4.5.26>	quis Germania quos horrida parturit
<hor. od. 4.5.27>	fetus incolumi Caesare? quis ferae
<hor. od. 4.5.28>	bellum curet Hiberiae?
<hor. od. 4.5.29>	condit quisque diem collibus in suis
<hor. od. 4.5.30>	et vitem viduas ducit ad arbores;
<hor. od. 4.5.31>	hinc ad vina redit laetus et alteris
<hor. od. 4.5.32>	te mensis adhibet deum;
<hor. od. 4.5.33>	te multa prece, te prosequitur mero
<hor. od. 4.5.34>	defuso pateris et Laribus tuum
<hor. od. 4.5.35>	miscet numen, uti Graecia Castoris
<hor. od. 4.5.36>	et magni memor Herculis.
<hor. od. 4.5.37>	“longas o utinam, dux bone, ferias
<hor. od. 4.5.38>	praestes Hesperiae!” dicimus integro
<hor. od. 4.5.39>	sicci mane die, dicimus uvidi,
<hor. od. 4.5.40>	cum sol Oceano subest.

<hor. od. 4.6.1>	Dive, quem proles Niobea magnae
<hor. od. 4.6.2>	vindicem linguae Tityosque raptor
<hor. od. 4.6.3>	sensit et Troiae prope victor altae
<hor. od. 4.6.4>	Pthius Achilles,
<hor. od. 4.6.5>	ceteris maior, tibi miles inpar,
<hor. od. 4.6.6>	filius quamvis Thetidis marinae
<hor. od. 4.6.7>	Dardanas turris quateret tremenda
<hor. od. 4.6.8>	cuspide pugnax—
<hor. od. 4.6.9>	ille, mordaci velut icta ferro
<hor. od. 4.6.10>	pinus aut inpulsa cupressus Euro,
<hor. od. 4.6.11>	procidit late posuitque collum in
<hor. od. 4.6.12>	pulvere Teucro;
<hor. od. 4.6.13>	ille non inclusus equo Minervae
<hor. od. 4.6.14>	sacra mentito male feriatos
<hor. od. 4.6.15>	Troas et laetam Priami choreis
<hor. od. 4.6.16>	falleret aulam,
<hor. od. 4.6.17>	sed palam captis gravis, heu nefas, heu,
<hor. od. 4.6.18>	nescios fari pueros Achivis
<hor. od. 4.6.19>	ureret flammis, etiam latentem
<hor. od. 4.6.20>	matris in alvo,
<hor. od. 4.6.21>	ni tuis victus Venerisque gratae
<hor. od. 4.6.22>	vocibus divum pater adnuisset
<hor. od. 4.6.23>	rebus Aeneae potiore ductos
<hor. od. 4.6.24>	alite muros.
<hor. od. 4.6.25>	doctor argutae fidicen Thaliae
<hor. od. 4.6.26>	Phoebe, qui Xantho lavis amne crinis,
<hor. od. 4.6.27>	Dauniae defende decus Camenae,
<hor. od. 4.6.28>	levis Agyieu.
<hor. od. 4.6.29>	spiritum Phoebus, mihi Phoebus artem
<hor. od. 4.6.30>	carminis nomenque dedit poetae.
<hor. od. 4.6.31>	virginum primae puerique claris
<hor. od. 4.6.32>	patribus orti,
<hor. od. 4.6.33>	Deliae tutela deae, fugacis
<hor. od. 4.6.34>	lyncas et cervos cohibentis arcu,
<hor. od. 4.6.35>	Lesbium servate pedem meique
<hor. od. 4.6.36>	pollicis ictum
<hor. od. 4.6.37>	rite Latonae puerum canentes,
<hor. od. 4.6.38>	rite crescentem face Noctilucam,
<hor. od. 4.6.39>	prosperam frugum celeremque pronos
<hor. od. 4.6.40>	volvere mensis.
<hor. od. 4.6.41>	nupta iam dices “ego dis amicum
<hor. od. 4.6.42>	saeculo festas referente luces
<hor. od. 4.6.43>	reddidi carmen docilis modorum
<hor. od. 4.6.44>	vatis Horati.”

<hor. od. 4.7.1>	Diffugere nives, redeunt iam gramina campis
<hor. od. 4.7.2>	arboribusque comae;
<hor. od. 4.7.3>	mutat terra vices et decrescentia ripas
<hor. od. 4.7.4>	flumina praetereunt;
<hor. od. 4.7.5>	Gratia cum Nymphis geminisque sororibus audet
<hor. od. 4.7.6>	ducere nuda choros:
<hor. od. 4.7.7>	inmortalia ne speres, monet annus et almum
<hor. od. 4.7.8>	quae rapit hora diem.
<hor. od. 4.7.9>	frigora mitescunt Zephyris, ver proterit aestas
<hor. od. 4.7.10>	interitura, simul
<hor. od. 4.7.11>	pomifer autumnus fruges effuderit, et mox
<hor. od. 4.7.12>	bruma recurrit iners.
<hor. od. 4.7.13>	damna tamen celeres reparant caelestia lunae:
<hor. od. 4.7.14>	nos ubi decidimus
<hor. od. 4.7.15>	quo pius Aeneas, quo dives Tullus et Ancus,
<hor. od. 4.7.16>	pulvis et umbra sumus.
<hor. od. 4.7.17>	quis scit an adiciant hodiernae crastina summae
<hor. od. 4.7.18>	tempora di superi?
<hor. od. 4.7.19>	cuncta manus avidas fugient heredis amico
<hor. od. 4.7.20>	quae dederis animo.
<hor. od. 4.7.21>	cum semel occideris et de te, splendida, Minos
<hor. od. 4.7.22>	fecerit arbitria,
<hor. od. 4.7.23>	non, Torquate, genus, non te facundia, non te
<hor. od. 4.7.24>	restituet pietas;
<hor. od. 4.7.25>	infernis neque enim tenebris Diana pudicum
<hor. od. 4.7.26>	liberat Hippolytum
<hor. od. 4.7.27>	nec Lethaea valet Theseus abrumpere caro
<hor. od. 4.7.28>	vincula Pirithoo.

<hor. od. 4.8.1>	Donarem pateras grataque commodus,
<hor. od. 4.8.2>	Censorine, meis aera sodalibus,
<hor. od. 4.8.3>	donarem tripodas, praemia fortium
<hor. od. 4.8.4>	Graiorum, neque tu pessuma munerum
<hor. od. 4.8.5>	ferres, divite me scilicet artium
<hor. od. 4.8.6>	quas aut Parrhasius protulit aut Scopas,
<hor. od. 4.8.7>	hic saxo, liquidis ille coloribus
<hor. od. 4.8.8>	sollers nunc hominem ponere, nunc deum
<hor. od. 4.8.9>	sed non haec mihi vis, nec tibi talium
<hor. od. 4.8.10>	res est aut animus deliciarum egens.
<hor. od. 4.8.11>	gaudes carminibus; carmina possumus
<hor. od. 4.8.12>	donare et pretium dicere muneri.
<hor. od. 4.8.13>	non incisa notis marmora publicis,
<hor. od. 4.8.14>	per quae spiritus et vita redit bonis
<hor. od. 4.8.15>	post mortem ducibus, non “celeres fugae
<hor. od. 4.8.16>	reiectaeque retrorsum Hannibalis minae”
<hor. od. 4.8.17>	non “incendia Karthaginis inpiae”,
<hor. od. 4.8.18>	eius, “qui domita nomen ab Africa
<hor. od. 4.8.19>	lucratus rediit”, clarius indicant
<hor. od. 4.8.20>	laudes quam “Calabrae Pierides” neque,
<hor. od. 4.8.21>	si chartae sileant quod bene feceris,
<hor. od. 4.8.22>	mercedem tuleris. quid foret Iliae
<hor. od. 4.8.23>	Mavortisque puer, si taciturnitas
<hor. od. 4.8.24>	obstaret meritis invida Romuli?
<hor. od. 4.8.25>	ereptum Stygiis fluctibus Aeacum
<hor. od. 4.8.26>	virtus et favor et lingua potentium
<hor. od. 4.8.27>	vatum divitibus consecrat insulis.
<hor. od. 4.8.28>	dignum laude virum Musa vetat mori,
<hor. od. 4.8.29>	caelo Musa beat. sic Iovis interest
<hor. od. 4.8.30>	optatis epulis inpiger Hercules,
<hor. od. 4.8.31>	clarum Tyndaridae sidus ab infimis
<hor. od. 4.8.32>	quassas eripiunt aequoribus ratis,
<hor. od. 4.8.33>	ornatus viridi tempora pampino
<hor. od. 4.8.34>	Liber vota bonos ducit ad exitus.

<hor. od. 4.9.1>	Ne forte credas interitura quae
<hor. od. 4.9.2>	longe sonantem natus ad Aufidum
<hor. od. 4.9.3>	non ante volgatas per artis
<hor. od. 4.9.4>	verba loquor socianda chordis:
<hor. od. 4.9.5>	non, si priores Maeonius tenet
<hor. od. 4.9.6>	sedes Homerus, Pindaricae latent
<hor. od. 4.9.7>	Ceaeque et Alcaei minaces
<hor. od. 4.9.8>	Stesichorique graves Camenae
<hor. od. 4.9.9>	nec siquid olim lusit Anacreon
<hor. od. 4.9.10>	delevit aetas; spirat adhuc amor
<hor. od. 4.9.11>	vivuntque conmissi calores
<hor. od. 4.9.12>	Aeoliae fidibus puellae.
<hor. od. 4.9.13>	non sola comptos arsit adulteri
<hor. od. 4.9.14>	crinis et aurum vestibus inlitum
<hor. od. 4.9.15>	mirata regalisque cultus
<hor. od. 4.9.16>	et comites Helene Lacaena
<hor. od. 4.9.17>	primusve Teucer tela Cydonio
<hor. od. 4.9.18>	direxit arcu; non semel Ilios
<hor. od. 4.9.19>	vexata; non pugnavit ingens
<hor. od. 4.9.20>	Idomeneus Sthenelusve solus
<hor. od. 4.9.21>	dicenda Musis proelia; non ferox
<hor. od. 4.9.22>	Hector vel acer Deiphobus gravis
<hor. od. 4.9.23>	excepit ictus pro pudicis
<hor. od. 4.9.24>	coniugibus puerisque primus.
<hor. od. 4.9.25>	vixere fortes ante Agamemnona
<hor. od. 4.9.26>	multi; sed omnes inlacrimabiles
<hor. od. 4.9.27>	urgentur ignotique longa
<hor. od. 4.9.28>	nocte, carent quia vate sacro.
<hor. od. 4.9.29>	paullum sepultae distat inertiae
<hor. od. 4.9.30>	celata virtus. non ego te meis
<hor. od. 4.9.31>	chartis inornatum silebo,
<hor. od. 4.9.32>	totve tuos patiar labores
<hor. od. 4.9.33>	inpune, Lolli, carpere lividas
<hor. od. 4.9.34>	obliviones. est animus tibi
<hor. od. 4.9.35>	rerumque prudens et secundis
<hor. od. 4.9.36>	temporibus dubiisque rectus,
<hor. od. 4.9.37>	vindex avarae fraudis et abstinens
<hor. od. 4.9.38>	ducentis ad se cuncta pecuniae,
<hor. od. 4.9.39>	consulque non unius anni,
<hor. od. 4.9.40>	sed quotiens bonus atque fidus
<hor. od. 4.9.41>	iudex honestum praetulit utili,
<hor. od. 4.9.42>	reiecit alto dona nocentium
<hor. od. 4.9.43>	voltu, per obstantis catervas
<hor. od. 4.9.44>	explicuit sua victor arma.
<hor. od. 4.9.45>	non possidentem multa vocaveris
<hor. od. 4.9.46>	recte beatum; rectius occupat
<hor. od. 4.9.47>	nomen beati qui deorum
<hor. od. 4.9.48>	muneribus sapienter uti
<hor. od. 4.9.49>	duramque callet pauperiem pati
<hor. od. 4.9.50>	peiusque leto flagitium timet,
<hor. od. 4.9.51>	non ille pro caris amicis
<hor. od. 4.9.52>	aut patria timidus perire.

<hor. od. 4.10.1>	O crudelis adhuc et Veneris muneribus potens,
<hor. od. 4.10.2>	insperata tuae cum veniet pluma superbiae
<hor. od. 4.10.3>	et, quae nunc umeris involitant, deciderint comae,
<hor. od. 4.10.4>	nunc et qui color est puniceae flore prior rosae
<hor. od. 4.10.5>	mutatus Ligurinum in faciem verterit hispidam,
<hor. od. 4.10.6>	dices “heu,” quotiens te speculo videris alterum,
<hor. od. 4.10.7>	“quae mens est hodie, cur eadem non puero fuit,
<hor. od. 4.10.8>	vel cur his animis incolumes non redeunt genae?”

<hor. od. 4.11.1>	Est mihi nonum superantis annum
<hor. od. 4.11.2>	plenus Albani cadus, est in horto,
<hor. od. 4.11.3>	Phylli, nectendis apium coronis;
<hor. od. 4.11.4>	est hederae vis
<hor. od. 4.11.5>	multa, qua crinis religata fulges,
<hor. od. 4.11.6>	ridet argento domus, ara castis
<hor. od. 4.11.7>	vincta verbenis avet immolato
<hor. od. 4.11.8>	spargier agno;
<hor. od. 4.11.9>	cuncta festinat manus, huc et illuc
<hor. od. 4.11.10>	cursitant mixtae pueris puellae,
<hor. od. 4.11.11>	sordidum flammae trepidant rotantes
<hor. od. 4.11.12>	vertice fumum.
<hor. od. 4.11.13>	ut tamen noris, quibus advoceris
<hor. od. 4.11.14>	gaudiis: Idus tibi sunt agendae,
<hor. od. 4.11.15>	qui dies mensem Veneris marinae
<hor. od. 4.11.16>	findit Aprilem,
<hor. od. 4.11.17>	iure sollemnis mihi sanctiorque
<hor. od. 4.11.18>	paene natali proprio, quod ex hac
<hor. od. 4.11.19>	luce Maecenas meus adfluentis
<hor. od. 4.11.20>	ordinat annos.
<hor. od. 4.11.21>	Telephum, quem tu petis, occupavit
<hor. od. 4.11.22>	non tuae sortis iuvenem puella
<hor. od. 4.11.23>	dives et lasciva tenetque grata
<hor. od. 4.11.24>	compede vinctum.
<hor. od. 4.11.25>	terret ambustus Phaethon avaras
<hor. od. 4.11.26>	spes et exemplum grave praebet ales
<hor. od. 4.11.27>	Pegasus terrenum equitem gravatus
<hor. od. 4.11.28>	Bellerophontem,
<hor. od. 4.11.29>	semper ut te digna sequare et ultra
<hor. od. 4.11.30>	quam licet sperare nefas putando
<hor. od. 4.11.31>	disparem vites. age iam, meorum
<hor. od. 4.11.32>	finis amorum,
<hor. od. 4.11.33>	(non enim posthac alia calebo
<hor. od. 4.11.34>	femina) condisce modos, amanda
<hor. od. 4.11.35>	voce quos reddas: minuentur atrae
<hor. od. 4.11.36>	carmine curae.

<hor. od. 4.12.1>	Iam veris comites, quae mare temperant,
<hor. od. 4.12.2>	inpellunt animae lintea Thraciae,
<hor. od. 4.12.3>	iam nec prata rigent nec fluvii strepunt
<hor. od. 4.12.4>	hiberna nive turgidi.
<hor. od. 4.12.5>	nidum ponit, Ityn flebiliter gemens,
<hor. od. 4.12.6>	infelix avis et Cecropiae domus
<hor. od. 4.12.7>	aeternum opprobrium, quod male barbaras
<hor. od. 4.12.8>	regum est ulta libidines.
<hor. od. 4.12.9>	dicunt in tenero gramine pinguium
<hor. od. 4.12.10>	custodes ovium carmina fistula
<hor. od. 4.12.11>	delectantque deum, cui pecus et nigri
<hor. od. 4.12.12>	colles Arcadiae placent.
<hor. od. 4.12.13>	adduxere sitim tempora, Vergili:
<hor. od. 4.12.14>	sed pressum Calibus ducere Liberum
<hor. od. 4.12.15>	si gestis, iuvenum nobilium cliens,
<hor. od. 4.12.16>	nardo vina merebere.
<hor. od. 4.12.17>	nardi parvus onyx eliciet cadum,
<hor. od. 4.12.18>	qui nunc Sulpiciis adcubat horreis,
<hor. od. 4.12.19>	spes donare novas largus amaraque
<hor. od. 4.12.20>	curarum eluere efficax.
<hor. od. 4.12.21>	ad quae si properas gaudia, cum tua
<hor. od. 4.12.22>	velox merce veni: non ego te meis
<hor. od. 4.12.23>	inmunem meditor tinguere poculis,
<hor. od. 4.12.24>	plena dives ut in domo.
<hor. od. 4.12.25>	verum pone moras et studium lucri
<hor. od. 4.12.26>	nigrorumque memor, dum licet, ignium
<hor. od. 4.12.27>	misce stultitiam consiliis brevem:
<hor. od. 4.12.28>	dulce est desipere in loco.

<hor. od. 4.13.1>	Audivere, Lyce, di mea vota, di
<hor. od. 4.13.2>	audivere, Lyce: fis anus et tamen
<hor. od. 4.13.3>	vis formosa videri
<hor. od. 4.13.4>	ludisque et bibis inpudens
<hor. od. 4.13.5>	et cantu tremulo pota Cupidinem
<hor. od. 4.13.6>	lentum sollicitas. ille virentis et
<hor. od. 4.13.7>	doctae psallere Chiae
<hor. od. 4.13.8>	pulcris excubat in genis.
<hor. od. 4.13.9>	inportunus enim transvolat aridas
<hor. od. 4.13.10>	quercus et refugit te quia luridi
<hor. od. 4.13.11>	dentes, te quia rugae
<hor. od. 4.13.12>	turpant et capitis nives.
<hor. od. 4.13.13>	nec Coae referunt iam tibi purpurae
<hor. od. 4.13.14>	nec cari lapides tempora, quae semel
<hor. od. 4.13.15>	notis condita fastis
<hor. od. 4.13.16>	inclusit volucris dies.
<hor. od. 4.13.17>	quo fugit venus, heu, quove color, decens
<hor. od. 4.13.18>	quo motus? quid habes illius, illius,
<hor. od. 4.13.19>	quae spirabat amores,
<hor. od. 4.13.20>	quae me surpuerat mihi
<hor. od. 4.13.21>	felix post Cinaram notaque et artium
<hor. od. 4.13.22>	gratarum facies? sed Cinarae brevis
<hor. od. 4.13.23>	annos fata dederunt,
<hor. od. 4.13.24>	servatura diu parem
<hor. od. 4.13.25>	cornicis vetulae temporibus Lycen,
<hor. od. 4.13.26>	possent ut iuvenes visere fervidi
<hor. od. 4.13.27>	multo non sine risu
<hor. od. 4.13.28>	dilapsam in cineres facem.

<hor. od. 4.14.1>	Quae cura patrum quaeve Quiritium
<hor. od. 4.14.2>	plenis honorum muneribus tuas,
<hor. od. 4.14.3>	Auguste, virtutes in aevum
<hor. od. 4.14.4>	per titulos memoresque fastos
<hor. od. 4.14.5>	aeternet, o, qua sol habitabilis
<hor. od. 4.14.6>	inlustrat oras, maxime principum,
<hor. od. 4.14.7>	quem legis expertes Latinae
<hor. od. 4.14.8>	Vindelici didicere nuper
<hor. od. 4.14.9>	quid Marte posses. milite nam tuo
<hor. od. 4.14.10>	Drusus Genaunos, inplacidum genus,
<hor. od. 4.14.11>	Breunosque velocis et arcis
<hor. od. 4.14.12>	Alpibus inpositas tremendis
<hor. od. 4.14.13>	deiecit acer plus vice simplici;
<hor. od. 4.14.14>	maior Neronum mox grave proelium
<hor. od. 4.14.15>	conmisit immanisque Raetos
<hor. od. 4.14.16>	auspiciis pepulit secundis,
<hor. od. 4.14.17>	spectandus in certamine Martio
<hor. od. 4.14.18>	devota morti pectora liberae
<hor. od. 4.14.19>	quantis fatigaret ruinis,
<hor. od. 4.14.20>	indomitas prope qualis undas
<hor. od. 4.14.21>	exercet Auster Pleiadum choro
<hor. od. 4.14.22>	scindente nubis, inpiger hostium
<hor. od. 4.14.23>	vexare turmas et frementem
<hor. od. 4.14.24>	mittere equum medios per ignis.
<hor. od. 4.14.25>	sic tauriformis volvitur Aufidus,
<hor. od. 4.14.26>	qui regna Dauni praefluit Apuli,
<hor. od. 4.14.27>	cum saevit horrendamque cultis
<hor. od. 4.14.28>	diluviem meditatur agris,
<hor. od. 4.14.29>	ut barbarorum Claudius agmina
<hor. od. 4.14.30>	ferrata vasto diruit impetu
<hor. od. 4.14.31>	primosque et extremos metendo
<hor. od. 4.14.32>	stravit humum sine clade victor,
<hor. od. 4.14.33>	te copias, te consilium et tuos
<hor. od. 4.14.34>	praebente divos. nam tibi quo die
<hor. od. 4.14.35>	portus Alexandrea supplex
<hor. od. 4.14.36>	et vacuam patefecit aulam,
<hor. od. 4.14.37>	Fortuna lustro prospera tertio
<hor. od. 4.14.38>	belli secundos reddidit exitus
<hor. od. 4.14.39>	laudemque et optatum peractis
<hor. od. 4.14.40>	imperiis decus adrogavit.
<hor. od. 4.14.41>	te Cantaber non ante domabilis
<hor. od. 4.14.42>	Medusque et Indus, te profugus Scythes
<hor. od. 4.14.43>	miratur, o tutela praesens
<hor. od. 4.14.44>	Italiae dominaeque Romae.
<hor. od. 4.14.45>	te fontium qui celat origines
<hor. od. 4.14.46>	Nilusque et Hister, te rapidus Tigris,
<hor. od. 4.14.47>	te beluosus qui remotis
<hor. od. 4.14.48>	obstrepit Oceanus Britannis,
<hor. od. 4.14.49>	te non paventis funera Galliae
<hor. od. 4.14.50>	duraeque tellus audit Hiberiae,
<hor. od. 4.14.51>	te caede gaudentes Sygambri
<hor. od. 4.14.52>	conpositis venerantur armis.

<hor. od. 4.15.1>	Phoebus volentem proelia me loqui
<hor. od. 4.15.2>	victas et urbis increpuit lyra,
<hor. od. 4.15.3>	ne parva Tyrrhenum per aequor
<hor. od. 4.15.4>	vela darem. tua, Caesar, aetas
<hor. od. 4.15.5>	fruges et agris rettulit uberes
<hor. od. 4.15.6>	et signa nostro restituit Iovi
<hor. od. 4.15.7>	derepta Parthorum superbis
<hor. od. 4.15.8>	postibus et vacuum duellis
<hor. od. 4.15.9>	Ianum Quirini clausit et ordinem
<hor. od. 4.15.10>	rectum evaganti frena licentiae
<hor. od. 4.15.11>	iniecit emovitque culpas
<hor. od. 4.15.12>	et veteres revocavit artis,
<hor. od. 4.15.13>	per quas Latinum nomen et Italae
<hor. od. 4.15.14>	crevere vires famaque et imperi
<hor. od. 4.15.15>	porrecta maiestas ad ortus
<hor. od. 4.15.16>	solis ab Hesperio cubili.
<hor. od. 4.15.17>	custode rerum Caesare non furor
<hor. od. 4.15.18>	civilis aut vis exiget otium,
<hor. od. 4.15.19>	non ira, quae procudit ensis
<hor. od. 4.15.20>	et miseras inimicat urbis.
<hor. od. 4.15.21>	non qui profundum Danuvium bibunt
<hor. od. 4.15.22>	edicta rumpent Iulia, non Getae,
<hor. od. 4.15.23>	non Seres infidique Persae,
<hor. od. 4.15.24>	non Tanain prope flumen orti.
<hor. od. 4.15.25>	nosque et profestis lucibus et sacris
<hor. od. 4.15.26>	inter iocosi munera Liberi
<hor. od. 4.15.27>	cum prole matronisque nostris,
<hor. od. 4.15.28>	rite deos prius adprecati,
<hor. od. 4.15.29>	virtute functos more patrum duces
<hor. od. 4.15.30>	Lydis remixto carmine tibiis
<hor. od. 4.15.31>	Troiamque et Anchisen et almae
<hor. od. 4.15.32>	progeniem Veneris canemus.
