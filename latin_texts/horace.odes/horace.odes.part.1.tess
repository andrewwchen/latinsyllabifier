<hor. od. 1.1.1>	Maecenas atavis edite regibus,
<hor. od. 1.1.2>	o et praesidium et dulce decus meum:
<hor. od. 1.1.3>	sunt quos curriculo pulverem Olympicum
<hor. od. 1.1.4>	collegisse iuvat metaque fervidis
<hor. od. 1.1.5>	evitata rotis palmaque nobilis.
<hor. od. 1.1.6>	terrarum dominos evehit ad deos
<hor. od. 1.1.7>	hunc, si mobilium turba Quiritium
<hor. od. 1.1.8>	certat tergeminis tollere honoribus,
<hor. od. 1.1.9>	illum, si proprio condidit horreo
<hor. od. 1.1.10>	quidquid de Libycis verritur areis.
<hor. od. 1.1.11>	gaudentem patrios findere sarculo
<hor. od. 1.1.12>	agros Attalicis condicionibus
<hor. od. 1.1.13>	numquam demoveas, ut trabe Cypria
<hor. od. 1.1.14>	Myrtoum pavidus nauta secet mare.
<hor. od. 1.1.15>	luctantem Icariis fluctibus Africum
<hor. od. 1.1.16>	mercator metuens otium et oppidi
<hor. od. 1.1.17>	laudat rura sui; mox reficit rates
<hor. od. 1.1.18>	quassas indocilis pauperiem pati.
<hor. od. 1.1.19>	est qui nec veteris pocula Massici
<hor. od. 1.1.20>	nec partem solido demere de die
<hor. od. 1.1.21>	spernit, nunc viridi membra sub arbuto
<hor. od. 1.1.22>	stratus, nunc ad aquae lene caput sacrae.
<hor. od. 1.1.23>	multos castra iuvant et lituo tubae
<hor. od. 1.1.24>	permixtus sonitus bellaque matribus
<hor. od. 1.1.25>	detestata. manet sub Iove frigido
<hor. od. 1.1.26>	venator tenerae coniugis inmemor,
<hor. od. 1.1.27>	seu visa est catulis cerva fidelibus
<hor. od. 1.1.28>	seu rupit teretes Marsus aper plagas.
<hor. od. 1.1.29>	me doctarum hederae praemia frontium
<hor. od. 1.1.30>	dis miscent superis, me gelidum nemus
<hor. od. 1.1.31>	Nympharumque leves cum Satyris chori
<hor. od. 1.1.32>	secernunt populo, si neque tibias
<hor. od. 1.1.33>	Euterpe cohibet nec Polyhymnia
<hor. od. 1.1.34>	Lesboum refugit tendere barbiton.
<hor. od. 1.1.35>	quodsi me lyricis vatibus inseres,
<hor. od. 1.1.36>	sublimi feriam sidera vertice.

<hor. od. 1.2.1>	Iam satis terris nivis atque dirae
<hor. od. 1.2.2>	grandinis misit pater et rubente
<hor. od. 1.2.3>	dextera sacras iaculatus arcis
<hor. od. 1.2.4>	terruit urbem,
<hor. od. 1.2.5>	terruit gentis, grave ne rediret
<hor. od. 1.2.6>	saeculum Pyrrhae nova monstra questae,
<hor. od. 1.2.7>	omne cum Proteus pecus egit altos
<hor. od. 1.2.8>	visere montis,
<hor. od. 1.2.9>	piscium et summa genus haesit ulmo,
<hor. od. 1.2.10>	nota quae sedes fuerat columbis,
<hor. od. 1.2.11>	et superiecto pavidae natarunt
<hor. od. 1.2.12>	aequore dammae.
<hor. od. 1.2.13>	vidimus flavum Tiberim retortis
<hor. od. 1.2.14>	litore Etrusco violenter undis
<hor. od. 1.2.15>	ire deiectum monumenta regis
<hor. od. 1.2.16>	templaque Vestae,
<hor. od. 1.2.17>	Iliae dum se nimium querenti
<hor. od. 1.2.18>	iactat ultorem, vagus et sinistra
<hor. od. 1.2.19>	labitur ripa Iove non probante u-
<hor. od. 1.2.20>	xorius amnis.
<hor. od. 1.2.21>	audiet civis acuisse ferrum,
<hor. od. 1.2.22>	quo graves Persae melius perirent,
<hor. od. 1.2.23>	audiet pugnas vitio parentum
<hor. od. 1.2.24>	rara iuventus.
<hor. od. 1.2.25>	quem vocet divum populus ruentis
<hor. od. 1.2.26>	imperi rebus? prece qua fatigent
<hor. od. 1.2.27>	virgines sanctae minus audientem
<hor. od. 1.2.28>	carmina Vestam?
<hor. od. 1.2.29>	cui dabit partis scelus expiandi
<hor. od. 1.2.30>	Iuppiter? tandem venias precamur
<hor. od. 1.2.31>	nube candentis umeros amictus
<hor. od. 1.2.32>	augur Apollo;
<hor. od. 1.2.33>	sive tu mavis, Erycina ridens,
<hor. od. 1.2.34>	quam Iocus circum volat et Cupido;
<hor. od. 1.2.35>	sive neglectum genus et nepotes
<hor. od. 1.2.36>	respicis, auctor
<hor. od. 1.2.37>	heu nimis longo satiate ludo,
<hor. od. 1.2.38>	quem iuvat clamor galeaeque leves
<hor. od. 1.2.39>	acer et Marsi peditis cruentum
<hor. od. 1.2.40>	voltus in hostem;
<hor. od. 1.2.41>	sive mutata iuvenem figura
<hor. od. 1.2.42>	ales in terris imitaris almae
<hor. od. 1.2.43>	filius Maiae, patiens vocari
<hor. od. 1.2.44>	Caesaris ultor:
<hor. od. 1.2.45>	serus in caelum redeas diuque
<hor. od. 1.2.46>	laetus intersis populo Quirini
<hor. od. 1.2.47>	neve te nostris vitiis iniquum
<hor. od. 1.2.48>	ocior aura
<hor. od. 1.2.49>	tollat; hic magnos potius triumphos,
<hor. od. 1.2.50>	hic ames dici pater atque princeps
<hor. od. 1.2.51>	neu sinas Medos equitare inultos
<hor. od. 1.2.52>	te duce, Caesar.

<hor. od. 1.3.1>	Sic te diva potens Cypri,
<hor. od. 1.3.2>	sic fratres Helenae, lucida sidera,
<hor. od. 1.3.3>	ventorumque regat pater
<hor. od. 1.3.4>	obstrictis aliis praeter Iapyga,
<hor. od. 1.3.5>	navis, quae tibi creditum
<hor. od. 1.3.6>	debes Vergilium; finibus Atticis
<hor. od. 1.3.7>	reddas incolumem precor
<hor. od. 1.3.8>	et serves animae dimidium meae.
<hor. od. 1.3.9>	illi robur et aes triplex
<hor. od. 1.3.10>	circa pectus erat, qui fragilem truci
<hor. od. 1.3.11>	conmisit pelago ratem
<hor. od. 1.3.12>	primus: nec timuit praecipitem Africum
<hor. od. 1.3.13>	decertantem Aquilonibus
<hor. od. 1.3.14>	nec tristis Hyadas nec rabiem Noti,
<hor. od. 1.3.15>	quo non arbiter Hadriae
<hor. od. 1.3.16>	maior, tollere seu ponere volt freta;
<hor. od. 1.3.17>	quem mortis timuit gradum
<hor. od. 1.3.18>	qui siccis oculis monstra natantia,
<hor. od. 1.3.19>	qui vidit mare turbidum et
<hor. od. 1.3.20>	infamis scopulos Acroceraunia?
<hor. od. 1.3.21>	nequiquam deus abscidit
<hor. od. 1.3.22>	prudens oceano dissociabili
<hor. od. 1.3.23>	terras, si tamen inpiae
<hor. od. 1.3.24>	non tangenda rates transiliunt vada.
<hor. od. 1.3.25>	audax omnia perpeti
<hor. od. 1.3.26>	gens humana ruit per vetitum nefas:
<hor. od. 1.3.27>	audax Iapeti genus
<hor. od. 1.3.28>	ignem fraude mala gentibus intulit;
<hor. od. 1.3.29>	post ignem aetheria domo
<hor. od. 1.3.30>	subductum macies et nova febrium
<hor. od. 1.3.31>	terris incubuit cohors
<hor. od. 1.3.32>	semotique prius tarda necessitas
<hor. od. 1.3.33>	Leti corripuit gradum;
<hor. od. 1.3.34>	expertus vacuum Daedalus aera
<hor. od. 1.3.35>	pennis non homini datis;
<hor. od. 1.3.36>	perrupit Acheronta Herculeus labor.
<hor. od. 1.3.37>	nil mortalibus ardui est:
<hor. od. 1.3.38>	caelum ipsum petimus stultitia neque
<hor. od. 1.3.39>	per nostrum patimur scelus
<hor. od. 1.3.40>	iracunda Iovem ponere fulmina.

<hor. od. 1.4.1>	Solvitur acris hiems grata vice veris et Favoni
<hor. od. 1.4.2>	trahuntque siccas machinae carinas
<hor. od. 1.4.3>	ac neque iam stabulis gaudet pecus aut arator igni
<hor. od. 1.4.4>	nec prata canis albicant pruinis.
<hor. od. 1.4.5>	iam Cytherea choros ducit Venus imminente luna
<hor. od. 1.4.6>	iunctaeque Nymphis Gratiae decentes
<hor. od. 1.4.7>	alterno terram quatiunt pede, dum gravis Cyclopum
<hor. od. 1.4.8>	Volcanus ardens visit officinas.
<hor. od. 1.4.9>	nunc decet aut viridi nitidum caput impedire myrto
<hor. od. 1.4.10>	aut flore, terrae quem ferunt solutae,
<hor. od. 1.4.11>	nunc et in umbrosis Fauno decet immolare lucis,
<hor. od. 1.4.12>	seu poscat agna sive malit haedo.
<hor. od. 1.4.13>	pallida Mors aequo pulsat pede pauperum tabernas
<hor. od. 1.4.14>	regumque turris. o beate Sesti,
<hor. od. 1.4.15>	vitae summa brevis spem nos vetat inchoare longam;
<hor. od. 1.4.16>	iam te premet nox fabulaeque Manes
<hor. od. 1.4.17>	et domus exilis Plutonia; quo simul mearis,
<hor. od. 1.4.18>	nec regna vini sortiere talis
<hor. od. 1.4.19>	nec tenerum Lycidan mirabere, quo calet iuventus
<hor. od. 1.4.20>	nunc omnis et mox virgines tepebunt.

<hor. od. 1.5.1>	Quis multa gracilis te puer in rosa
<hor. od. 1.5.2>	perfusus liquidis urget odoribus
<hor. od. 1.5.3>	grato, Pyrrha, sub antro?
<hor. od. 1.5.4>	cui flavam religas comam
<hor. od. 1.5.5>	simplex munditiis? heu quotiens fidem
<hor. od. 1.5.6>	mutatosque deos flebit et aspera
<hor. od. 1.5.7>	nigris aequora ventis
<hor. od. 1.5.8>	emirabitur insolens
<hor. od. 1.5.9>	qui nunc te fruitur credulus aurea,
<hor. od. 1.5.10>	qui semper vacuam, semper amabilem
<hor. od. 1.5.11>	sperat, nescius aurae
<hor. od. 1.5.12>	fallacis. miseri, quibus
<hor. od. 1.5.13>	intemptata nites. me tabula sacer
<hor. od. 1.5.14>	votiva paries indicat uvida
<hor. od. 1.5.15>	suspendisse potenti
<hor. od. 1.5.16>	vestimenta maris deo.

<hor. od. 1.6.1>	Scriberis Vario fortis et hostium
<hor. od. 1.6.2>	victor Maeonii carminis alite,
<hor. od. 1.6.3>	quam rem cumque ferox navibus aut equis
<hor. od. 1.6.4>	miles te duce gesserit.
<hor. od. 1.6.5>	nos, Agrippa, neque haec dicere nec gravem
<hor. od. 1.6.6>	Pelidae stomachum cedere nescii
<hor. od. 1.6.7>	nec cursus duplicis per mare Ulixei
<hor. od. 1.6.8>	nec saevam Pelopis domum
<hor. od. 1.6.9>	conamur, tenues grandia, dum pudor
<hor. od. 1.6.10>	inbellisque lyrae Musa potens vetat
<hor. od. 1.6.11>	laudes egregii Caesaris et tuas
<hor. od. 1.6.12>	culpa deterere ingeni.
<hor. od. 1.6.13>	quis Martem tunica tectum adamantina
<hor. od. 1.6.14>	digne scripserit aut pulvere Troico
<hor. od. 1.6.15>	nigrum Merionen aut ope Palladis
<hor. od. 1.6.16>	Tydiden superis parem?
<hor. od. 1.6.17>	nos convivia, nos proelia virginum
<hor. od. 1.6.18>	sectis in iuvenes unguibus acrium
<hor. od. 1.6.19>	cantamus, vacui sive quid urimur,
<hor. od. 1.6.20>	non praeter solitum leves.

<hor. od. 1.7.1>	Laudabunt alii claram Rhodon aut Mytilenen
<hor. od. 1.7.2>	aut Epheson bimarisve Corinthi
<hor. od. 1.7.3>	moenia vel Baccho Thebas vel Apolline Delphos
<hor. od. 1.7.4>	insignis aut Thessala Tempe;
<hor. od. 1.7.5>	sunt quibus unum opus est intactae Palladis urbem
<hor. od. 1.7.6>	carmine perpetuo celebrare et
<hor. od. 1.7.7>	undique decerptam fronti praeponere olivam;
<hor. od. 1.7.8>	plurimus in Iunonis honorem
<hor. od. 1.7.9>	aptum dicet equis Argos ditisque Mycenas:
<hor. od. 1.7.10>	me nec tam patiens Lacedaemon
<hor. od. 1.7.11>	nec tam Larisae percussit campus opimae
<hor. od. 1.7.12>	quam domus Albuneae resonantis
<hor. od. 1.7.13>	et praeceps Anio ac Tiburni lucus et uda
<hor. od. 1.7.14>	mobilibus pomaria rivis.
<hor. od. 1.7.15>	albus ut obscuro deterget nubila caelo
<hor. od. 1.7.16>	saepe Notus neque parturit imbris
<hor. od. 1.7.17>	perpetuos, sic tu sapiens finire memento
<hor. od. 1.7.18>	tristitiam vitaeque labores
<hor. od. 1.7.19>	molli, Plance, mero, seu te fulgentia signis
<hor. od. 1.7.20>	castra tenent seu densa tenebit
<hor. od. 1.7.21>	Tiburis umbra tui. Teucer Salamina patremque
<hor. od. 1.7.22>	cum fugeret, tamen uda Lyaeo
<hor. od. 1.7.23>	tempora populea fertur vinxisse corona
<hor. od. 1.7.24>	sic tristis adfatus amicos:
<hor. od. 1.7.25>	“quo nos cumque feret melior fortuna parente,
<hor. od. 1.7.26>	ibimus—o socii comitesque,
<hor. od. 1.7.27>	nil desperandum Teucro duce et auspice Teucro:
<hor. od. 1.7.28>	certus enim promisit Apollo
<hor. od. 1.7.29>	ambiguam tellure nova Salamina futuram.
<hor. od. 1.7.30>	o fortes peioraque passi
<hor. od. 1.7.31>	mecum saepe viri, nunc vino pellite curas;
<hor. od. 1.7.32>	cras ingens iterabimus aequor.”

<hor. od. 1.8.1>	Lydia, dic per omnis
<hor. od. 1.8.2>	te deos oro, Sybarin cur properes amando
<hor. od. 1.8.3>	perdere, cur apricum
<hor. od. 1.8.4>	oderit campum patiens pulveris atque solis,
<hor. od. 1.8.5>	cur neque militaris
<hor. od. 1.8.6>	inter aequalis equitet, Gallica nec lupatis
<hor. od. 1.8.7>	temperet ora frenis?
<hor. od. 1.8.8>	cur timet flavum Tiberim tangere? cur olivum
<hor. od. 1.8.9>	sanguine viperino
<hor. od. 1.8.10>	cautius vitat neque iam livida gestat armis
<hor. od. 1.8.11>	bracchia saepe disco,
<hor. od. 1.8.12>	saepe trans finem iaculo nobilis expedito?
<hor. od. 1.8.13>	quid latet, ut marinae
<hor. od. 1.8.14>	filium dicunt Thetidis sub lacrimosa Troiae
<hor. od. 1.8.15>	funera, ne virilis
<hor. od. 1.8.16>	cultus in caedem et Lycias proriperet catervas?

<hor. od. 1.9.1>	Vides ut alta stet nive candidum
<hor. od. 1.9.2>	Soracte nec iam sustineant onus
<hor. od. 1.9.3>	silvae laborantes geluque
<hor. od. 1.9.4>	flumina constiterint acuto?
<hor. od. 1.9.5>	dissolve frigus ligna super foco
<hor. od. 1.9.6>	large reponens atque benignius
<hor. od. 1.9.7>	deprome quadrimum Sabina,
<hor. od. 1.9.8>	o Thaliarche, merum diota.
<hor. od. 1.9.9>	permitte divis cetera, qui simul
<hor. od. 1.9.10>	stravere ventos aequore fervido
<hor. od. 1.9.11>	deproeliantis, nec cupressi
<hor. od. 1.9.12>	nec veteres agitantur orni.
<hor. od. 1.9.13>	quid sit futurum cras, fuge quaerere et
<hor. od. 1.9.14>	quem Fors dierum cumque dabit, lucro
<hor. od. 1.9.15>	adpone nec dulcis amores
<hor. od. 1.9.16>	sperne puer neque tu choreas,
<hor. od. 1.9.17>	donec virenti canities abest
<hor. od. 1.9.18>	morosa. nunc et campus et areae
<hor. od. 1.9.19>	lenesque sub noctem susurri
<hor. od. 1.9.20>	conposita repetantur hora,
<hor. od. 1.9.21>	nunc et latentis proditor intumo
<hor. od. 1.9.22>	gratus puellae risus ab angulo
<hor. od. 1.9.23>	pignusque dereptum lacertis
<hor. od. 1.9.24>	aut digito male pertinaci.

<hor. od. 1.10.1>	Mercuri facunde nepos Atlantis,
<hor. od. 1.10.2>	qui feros cultus hominum recentum
<hor. od. 1.10.3>	voce formasti catus et decorae
<hor. od. 1.10.4>	more palaestrae,
<hor. od. 1.10.5>	te canam, magni Iovis et deorum
<hor. od. 1.10.6>	nuntium curvaeque lyrae parentem,
<hor. od. 1.10.7>	callidum, quidquid placuit, iocoso
<hor. od. 1.10.8>	condere furto.
<hor. od. 1.10.9>	te, boves olim nisi reddidisses
<hor. od. 1.10.10>	per dolum amotas, puerum minaci
<hor. od. 1.10.11>	voce dum terret, viduus pharetra
<hor. od. 1.10.12>	risit Apollo.
<hor. od. 1.10.13>	quin et Atridas duce te superbos
<hor. od. 1.10.14>	Ilio dives Priamus relicto
<hor. od. 1.10.15>	Thessalosque ignis et iniqua Troiae
<hor. od. 1.10.16>	castra fefellit.
<hor. od. 1.10.17>	tu pias laetis animas reponis
<hor. od. 1.10.18>	sedibus virgaque levem coerces
<hor. od. 1.10.19>	aurea turbam, superis deorum
<hor. od. 1.10.20>	gratus et imis.

<hor. od. 1.11.1>	Tu ne quaesieris, scire nefas, quem mihi, quem tibi
<hor. od. 1.11.2>	finem di dederint, Leuconoe, nec Babylonios
<hor. od. 1.11.3>	temptaris numeros. ut melius, quidquid erit, pati.
<hor. od. 1.11.4>	seu pluris hiemes seu tribuit Iuppiter ultimam,
<hor. od. 1.11.5>	quae nunc oppositis debilitat pumicibus mare
<hor. od. 1.11.6>	Tyrrhenum: sapias, vina liques et spatio brevi
<hor. od. 1.11.7>	spem longam reseces. dum loquimur, fugerit invida
<hor. od. 1.11.8>	aetas: carpe diem quam minimum credula postero.

<hor. od. 1.12.1>	Quem virum aut heroa lyra vel acri
<hor. od. 1.12.2>	tibia sumis celebrare, Clio?
<hor. od. 1.12.3>	quem deum? cuius recinet iocosa
<hor. od. 1.12.4>	nomen imago
<hor. od. 1.12.5>	aut in umbrosis Heliconis oris
<hor. od. 1.12.6>	aut super Pindo gelidove in Haemo?
<hor. od. 1.12.7>	unde vocalem temere insecutae
<hor. od. 1.12.8>	Orphea silvae,
<hor. od. 1.12.9>	arte materna rapidos morantem
<hor. od. 1.12.10>	fluminum lapsus celeresque ventos,
<hor. od. 1.12.11>	blandum et auritas fidibus canoris
<hor. od. 1.12.12>	ducere quercus.
<hor. od. 1.12.13>	quid prius dicam solitis parentis
<hor. od. 1.12.14>	laudibus, qui res hominum ac deorum,
<hor. od. 1.12.15>	qui mare ac terras variisque mundum
<hor. od. 1.12.16>	temperat horis?
<hor. od. 1.12.17>	unde nil maius generatur ipso
<hor. od. 1.12.18>	nec viget quidquam simile aut secundum.
<hor. od. 1.12.19>	proximos illi tamen occupavit
<hor. od. 1.12.20>	Pallas honores
<hor. od. 1.12.21>	proeliis audax. neque te silebo,
<hor. od. 1.12.22>	Liber et saevis inimica virgo
<hor. od. 1.12.23>	beluis, nec te, metuende certa
<hor. od. 1.12.24>	Phoebe sagitta.
<hor. od. 1.12.25>	dicam et Alciden puerosque Ledae,
<hor. od. 1.12.26>	hunc equis, illum superare pugnis
<hor. od. 1.12.27>	nobilem; quorum simul alba nautis
<hor. od. 1.12.28>	stella refulsit,
<hor. od. 1.12.29>	defluit saxis agitatus umor,
<hor. od. 1.12.30>	concidunt venti fugiuntque nubes
<hor. od. 1.12.31>	et minax, quia sic voluere, ponto
<hor. od. 1.12.32>	unda recumbit.
<hor. od. 1.12.33>	Romulum post hos prius an quietum
<hor. od. 1.12.34>	Pompili regnum memorem, an superbos
<hor. od. 1.12.35>	Tarquini fascis, dubito, an Catonis
<hor. od. 1.12.36>	nobile letum:
<hor. od. 1.12.37>	Regulum et Scauros animaeque magnae
<hor. od. 1.12.38>	prodigum Paulum superante Poeno
<hor. od. 1.12.39>	gratus insigni referam camena
<hor. od. 1.12.40>	Fabriciumque.
<hor. od. 1.12.41>	hunc et incomptis Curium capillis
<hor. od. 1.12.42>	utilem bello tulit et Camillum
<hor. od. 1.12.43>	saeva paupertas et avitus apto
<hor. od. 1.12.44>	cum lare fundus.
<hor. od. 1.12.45>	crescit occulto velut arbor aevo
<hor. od. 1.12.46>	fama Marcelli; micat inter omnis
<hor. od. 1.12.47>	Iulium sidus velut inter ignis
<hor. od. 1.12.48>	luna minores.
<hor. od. 1.12.49>	gentis humanae pater atque custos,
<hor. od. 1.12.50>	orte Saturno, tibi cura magni
<hor. od. 1.12.51>	Caesaris fatis data: tu secundo
<hor. od. 1.12.52>	Caesare regnes.
<hor. od. 1.12.53>	ille seu Parthos Latio imminentis
<hor. od. 1.12.54>	egerit iusto domitos triumpho
<hor. od. 1.12.55>	sive subiectos Orientis orae
<hor. od. 1.12.56>	Seras et Indos,
<hor. od. 1.12.57>	te minor latum reget aequos orbem:
<hor. od. 1.12.58>	tu gravi curru quaties Olympum,
<hor. od. 1.12.59>	tu parum castis inimica mittes
<hor. od. 1.12.60>	fulmina lucis.

<hor. od. 1.13.1>	Cum tu, Lydia, Telephi
<hor. od. 1.13.2>	cervicem roseam, cerea Telephi
<hor. od. 1.13.3>	laudas bracchia, vae, meum
<hor. od. 1.13.4>	fervens difficili bile tumet iecur.
<hor. od. 1.13.5>	tum nec mens mihi nec color
<hor. od. 1.13.6>	certa sede manet, umor et in genas
<hor. od. 1.13.7>	furtim labitur arguens,
<hor. od. 1.13.8>	quam lentis penitus macerer ignibus.
<hor. od. 1.13.9>	uror, seu tibi candidos
<hor. od. 1.13.10>	turparunt umeros inmodicae mero
<hor. od. 1.13.11>	rixae sive puer furens
<hor. od. 1.13.12>	inpressit memorem dente labris notam.
<hor. od. 1.13.13>	non, si me satis audias,
<hor. od. 1.13.14>	speres perpetuum dulcia barbare
<hor. od. 1.13.15>	laedentem oscula, quae Venus
<hor. od. 1.13.16>	quinta parte sui nectaris imbuit.
<hor. od. 1.13.17>	felices ter et amplius
<hor. od. 1.13.18>	quos inrupta tenet copula nec malis
<hor. od. 1.13.19>	divolsus querimoniis
<hor. od. 1.13.20>	suprema citius solvet amor die.

<hor. od. 1.14.1>	O navis, referent in mare te novi
<hor. od. 1.14.2>	fluctus. o quid agis? fortiter occupa
<hor. od. 1.14.3>	portum. nonne vides, ut
<hor. od. 1.14.4>	nudum remigio latus
<hor. od. 1.14.5>	et malus celeri saucius Africo
<hor. od. 1.14.6>	antemnaeque gemant ac sine funibus
<hor. od. 1.14.7>	vix durare carinae
<hor. od. 1.14.8>	possint imperiosius
<hor. od. 1.14.9>	aequor? non tibi sunt integra lintea,
<hor. od. 1.14.10>	non di, quos iterum pressa voces malo.
<hor. od. 1.14.11>	quamvis Pontica pinus,
<hor. od. 1.14.12>	silvae filia nobilis,
<hor. od. 1.14.13>	iactes et genus et nomen inutile:
<hor. od. 1.14.14>	nil pictis timidus navita puppibus
<hor. od. 1.14.15>	fidit. tu, nisi ventis
<hor. od. 1.14.16>	debes ludibrium, cave.
<hor. od. 1.14.17>	nuper sollicitum quae mihi taedium,
<hor. od. 1.14.18>	nunc desiderium curaque non levis,
<hor. od. 1.14.19>	interfusa nitentis
<hor. od. 1.14.20>	vites aequora Cycladas.

<hor. od. 1.15.1>	Pastor cum traheret per freta navibus
<hor. od. 1.15.2>	Idaeis Helenen perfidus hospitam,
<hor. od. 1.15.3>	ingrato celeres obruit otio
<hor. od. 1.15.4>	ventos ut caneret fera
<hor. od. 1.15.5>	Nereus fata. “mala ducis avi domum
<hor. od. 1.15.6>	quam multo repetet Graecia milite
<hor. od. 1.15.7>	coniurata tuas rumpere nuptias
<hor. od. 1.15.8>	et regnum Priami vetus.
<hor. od. 1.15.9>	heu heu, quantus equis, quantus adest viris
<hor. od. 1.15.10>	sudor, quanta moves funera Dardanae
<hor. od. 1.15.11>	genti. iam galeam Pallas et aegida
<hor. od. 1.15.12>	currusque et rabiem parat.
<hor. od. 1.15.13>	nequiquam Veneris praesidio ferox
<hor. od. 1.15.14>	pectes caesariem grataque feminis
<hor. od. 1.15.15>	inbelli cithara carmina divides;
<hor. od. 1.15.16>	nequiquam thalamo gravis
<hor. od. 1.15.17>	hastas et calami spicula Cnosii
<hor. od. 1.15.18>	vitabis strepitumque et celerem sequi
<hor. od. 1.15.19>	Aiacem: tamen, heu serus, adulteros
<hor. od. 1.15.20>	crines pulvere collines.
<hor. od. 1.15.21>	non Laertiaden, exitium tuae
<hor. od. 1.15.22>	genti, non Pylium Nestora respicis?
<hor. od. 1.15.23>	urgent inpavidi te Salaminius
<hor. od. 1.15.24>	Teucer, te Sthenelus, sciens
<hor. od. 1.15.25>	pugnae sive opus est imperitare equis,
<hor. od. 1.15.26>	non auriga piger. Merionen quoque
<hor. od. 1.15.27>	nosces. ecce furit, te reperire atrox,
<hor. od. 1.15.28>	Tydides melior patre:
<hor. od. 1.15.29>	quem tu, cervus uti vallis in altera
<hor. od. 1.15.30>	visum parte lupum graminis inmemor,
<hor. od. 1.15.31>	sublimi fugies mollis anhelitu,
<hor. od. 1.15.32>	non hoc pollicitus tuae.
<hor. od. 1.15.33>	iracunda diem proferet Ilio
<hor. od. 1.15.34>	matronisque Phrygum classis Achillei;
<hor. od. 1.15.35>	post certas hiemes uret Achaicus
<hor. od. 1.15.36>	ignis Iliacas domos.

<hor. od. 1.16.1>	O matre pulcra filia pulchrior,
<hor. od. 1.16.2>	quem criminosis cumque voles modum
<hor. od. 1.16.3>	pones iambis, sive flamma
<hor. od. 1.16.4>	sive mari libet Hadriano.
<hor. od. 1.16.5>	non Dindymene, non adytis quatit
<hor. od. 1.16.6>	mentem sacerdotum incola Pythius,
<hor. od. 1.16.7>	non Liber aeque, non acuta
<hor. od. 1.16.8>	sic geminant Corybantes aera,
<hor. od. 1.16.9>	tristes ut irae, quas neque Noricus
<hor. od. 1.16.10>	deterret ensis nec mare naufragum
<hor. od. 1.16.11>	nec saevos ignis nec tremendo
<hor. od. 1.16.12>	Iuppiter ipse ruens tumultu.
<hor. od. 1.16.13>	fertur Prometheus addere principi
<hor. od. 1.16.14>	limo coactus particulam undique
<hor. od. 1.16.15>	desectam et insani leonis
<hor. od. 1.16.16>	vim stomacho adposuisse nostro.
<hor. od. 1.16.17>	irae Thyesten exitio gravi
<hor. od. 1.16.18>	stravere et altis urbibus ultimae
<hor. od. 1.16.19>	stetere causae, cur perirent
<hor. od. 1.16.20>	funditus inprimeretque muris
<hor. od. 1.16.21>	hostile aratrum exercitus insolens.
<hor. od. 1.16.22>	conpesce mentem: me quoque pectoris
<hor. od. 1.16.23>	temptavit in dulci iuventa
<hor. od. 1.16.24>	fervor et in celeres iambos
<hor. od. 1.16.25>	misit furentem. nunc ego mitibus
<hor. od. 1.16.26>	mutare quaero tristia, dum mihi
<hor. od. 1.16.27>	fias recantatis amica
<hor. od. 1.16.28>	opprobriis animumque reddas.

<hor. od. 1.17.1>	Velox amoenum saepe Lucretilem
<hor. od. 1.17.2>	mutat Lycaeo Faunus et igneam
<hor. od. 1.17.3>	defendit aestatem capellis
<hor. od. 1.17.4>	usque meis pluviosque ventos.
<hor. od. 1.17.5>	inpune tutum per nemus arbutos
<hor. od. 1.17.6>	quaerunt latentis et thyma deviae
<hor. od. 1.17.7>	olentis uxores mariti
<hor. od. 1.17.8>	nec viridis metuunt colubras
<hor. od. 1.17.9>	nec Martialis haediliae lupos,
<hor. od. 1.17.10>	utcumque dulci, Tyndari, fistula
<hor. od. 1.17.11>	valles et Usticae cubantis
<hor. od. 1.17.12>	levia personuere saxa.
<hor. od. 1.17.13>	di me tuentur, dis pietas mea
<hor. od. 1.17.14>	et musa cordi est. hic tibi copia
<hor. od. 1.17.15>	manabit ad plenum benigno
<hor. od. 1.17.16>	ruris honorum opulenta cornu.
<hor. od. 1.17.17>	hic in reducta valle Caniculae
<hor. od. 1.17.18>	vitabis aestus et fide Teia
<hor. od. 1.17.19>	dices laborantis in uno
<hor. od. 1.17.20>	Penelopen vitreamque Circen;
<hor. od. 1.17.21>	hic innocentis pocula Lesbii
<hor. od. 1.17.22>	duces sub umbra nec Semeleius
<hor. od. 1.17.23>	cum Marte confundet Thyoneus
<hor. od. 1.17.24>	proelia nec metues protervum
<hor. od. 1.17.25>	suspecta Cyrum, ne male dispari
<hor. od. 1.17.26>	incontinentis iniciat manus
<hor. od. 1.17.27>	et scindat haerentem coronam
<hor. od. 1.17.28>	crinibus inmeritamque vestem.

<hor. od. 1.18.1>	Nullam, Vare, sacra vite prius severis arborem
<hor. od. 1.18.2>	circa mite solum Tiburis et moenia Catili;
<hor. od. 1.18.3>	siccis omnia nam dura deus proposuit neque
<hor. od. 1.18.4>	mordaces aliter diffugiunt sollicitudines.
<hor. od. 1.18.5>	quis post vina gravem militiam aut pauperiem crepat?
<hor. od. 1.18.6>	quis non te potius, Bacche pater, teque, decens Venus?
<hor. od. 1.18.7>	ac ne quis modici transiliat munera Liberi,
<hor. od. 1.18.8>	Centaurea monet cum Lapithis rixa super mero
<hor. od. 1.18.9>	debellata, monet Sithoniis non levis Euhius,
<hor. od. 1.18.10>	cum fas atque nefas exiguo fine libidinum
<hor. od. 1.18.11>	discernunt avidi. non ego te, candide Bassareu,
<hor. od. 1.18.12>	invitum quatiam nec variis obsita frondibus
<hor. od. 1.18.13>	sub divum rapiam. saeva tene cum Berecyntio
<hor. od. 1.18.14>	cornu tympana, quae subsequitur caecus amor sui
<hor. od. 1.18.15>	et tollens vacuum plus nimio gloria verticem
<hor. od. 1.18.16>	arcanique fides prodiga, perlucidior vitro.

<hor. od. 1.19.1>	Mater saeva Cupidinum
<hor. od. 1.19.2>	Thebanaeque iubet me Semelae puer
<hor. od. 1.19.3>	et lasciva Licentia
<hor. od. 1.19.4>	finitis animum reddere amoribus.
<hor. od. 1.19.5>	urit me Glycerae nitor
<hor. od. 1.19.6>	splendentis Pario marmore purius,
<hor. od. 1.19.7>	urit grata protervitas
<hor. od. 1.19.8>	et voltus nimium lubricus adspici.
<hor. od. 1.19.9>	in me tota ruens Venus
<hor. od. 1.19.10>	Cyprum deseruit nec patitur Scythas
<hor. od. 1.19.11>	et versis animosum equis
<hor. od. 1.19.12>	Parthum dicere nec quae nihil attinent.
<hor. od. 1.19.13>	hic vivum mihi caespitem, hic
<hor. od. 1.19.14>	verbenas, pueri, ponite turaque
<hor. od. 1.19.15>	bimi cum patera meri:
<hor. od. 1.19.16>	mactata veniet lenior hostia.

<hor. od. 1.20.1>	Vile potabis modicis Sabinum
<hor. od. 1.20.2>	cantharis, Graeca quod ego ipse testa
<hor. od. 1.20.3>	conditum levi, datus in theatro
<hor. od. 1.20.4>	cum tibi plausus,
<hor. od. 1.20.5>	clare Maecenas eques, ut paterni
<hor. od. 1.20.6>	fluminis ripae simul et iocosa
<hor. od. 1.20.7>	redderet laudes tibi Vaticani
<hor. od. 1.20.8>	montis imago.
<hor. od. 1.20.9>	Caecubum et prelo domitam Caleno
<hor. od. 1.20.10>	tu bibes uvam: mea nec Falernae
<hor. od. 1.20.11>	temperant vites neque Formiani
<hor. od. 1.20.12>	pocula colles.

<hor. od. 1.21.1>	Dianam tenerae dicite virgines,
<hor. od. 1.21.2>	intonsum pueri dicite Cynthium
<hor. od. 1.21.3>	Latonamque supremo
<hor. od. 1.21.4>	dilectam penitus Iovi.
<hor. od. 1.21.5>	vos laetam fluviis et nemorum coma
<hor. od. 1.21.6>	quaecumque aut gelido prominet Algido
<hor. od. 1.21.7>	nigris aut Erymanthi
<hor. od. 1.21.8>	silvis aut viridis Cragi;
<hor. od. 1.21.9>	vos Tempe totidem tollite laudibus
<hor. od. 1.21.10>	natalemque, mares, Delon Apollinis
<hor. od. 1.21.11>	insignemque pharetra
<hor. od. 1.21.12>	fraternaque umerum lyra.
<hor. od. 1.21.13>	hic bellum lacrimosum, hic miseram famem
<hor. od. 1.21.14>	pestemque a populo et principe Caesare in
<hor. od. 1.21.15>	Persas atque Britannos
<hor. od. 1.21.16>	vestra motus aget prece.

<hor. od. 1.22.1>	Integer vitae scelerisque purus
<hor. od. 1.22.2>	non eget Mauris iaculis neque arcu
<hor. od. 1.22.3>	nec venenatis gravida sagittis,
<hor. od. 1.22.4>	Fusce, pharetra,
<hor. od. 1.22.5>	sive per Syrtis iter aestuosas
<hor. od. 1.22.6>	sive facturus per inhospitalem
<hor. od. 1.22.7>	Caucasum vel quae loca fabulosus
<hor. od. 1.22.8>	lambit Hydaspes.
<hor. od. 1.22.9>	namque me silva lupus in Sabina,
<hor. od. 1.22.10>	dum meam canto Lalagen et ultra
<hor. od. 1.22.11>	terminum curis vagor expeditis,
<hor. od. 1.22.12>	fugit inermem;
<hor. od. 1.22.13>	quale portentum neque militaris
<hor. od. 1.22.14>	Daunias latis alit aesculetis
<hor. od. 1.22.15>	nec Iubae tellus generat, leonum
<hor. od. 1.22.16>	arida nutrix.
<hor. od. 1.22.17>	pone me pigris ubi nulla campis
<hor. od. 1.22.18>	arbor aestiva recreatur aura,
<hor. od. 1.22.19>	quod latus mundi nebulae malusque
<hor. od. 1.22.20>	Iuppiter urget;
<hor. od. 1.22.21>	pone sub curru nimium propinqui
<hor. od. 1.22.22>	solis in terra domibus negata:
<hor. od. 1.22.23>	dulce ridentem Lalagen amabo,
<hor. od. 1.22.24>	dulce loquentem.

<hor. od. 1.23.1>	Vitas hinnuleo me similis, Chloe,
<hor. od. 1.23.2>	quaerenti pavidam montibus aviis
<hor. od. 1.23.3>	matrem non sine vano
<hor. od. 1.23.4>	aurarum et siluae metu.
<hor. od. 1.23.5>	nam seu mobilibus veris inhorruit
<hor. od. 1.23.6>	adventus foliis seu virides rubum
<hor. od. 1.23.7>	dimovere lacertae,
<hor. od. 1.23.8>	et corde et genibus tremit.
<hor. od. 1.23.9>	atqui non ego te tigris ut aspera
<hor. od. 1.23.10>	Gaetulusve leo frangere persequor:
<hor. od. 1.23.11>	tandem desine matrem
<hor. od. 1.23.12>	tempestiva sequi viro.

<hor. od. 1.24.1>	Quis desiderio sit pudor aut modus
<hor. od. 1.24.2>	tam cari capitis? praecipe lugubris
<hor. od. 1.24.3>	cantus, Melpomene, cui liquidam pater
<hor. od. 1.24.4>	vocem cum cithara dedit.
<hor. od. 1.24.5>	ergo Quintilium perpetuus sopor
<hor. od. 1.24.6>	urget? cui Pudor et Iustitiae soror
<hor. od. 1.24.7>	incorrupta Fides nudaque Veritas
<hor. od. 1.24.8>	quando ullum inveniet parem?
<hor. od. 1.24.9>	multis ille bonis flebilis occidit,
<hor. od. 1.24.10>	nulli flebilior quam tibi, Vergili.
<hor. od. 1.24.11>	tu, frustra pius, heu non ita creditum
<hor. od. 1.24.12>	poscis Quintilium deos.
<hor. od. 1.24.13>	quid? si Threicio blandius Orpheo
<hor. od. 1.24.14>	auditam moderere arboribus fidem,
<hor. od. 1.24.15>	num vanae redeat sanguis imagini,
<hor. od. 1.24.16>	quam virga semel horrida
<hor. od. 1.24.17>	non lenis precibus fata recludere
<hor. od. 1.24.18>	nigro conpulerit Mercurius gregi?
<hor. od. 1.24.19>	durum: sed levius fit patientia
<hor. od. 1.24.20>	quidquid corrigere est nefas.

<hor. od. 1.25.1>	Parcius iunctas quatiunt fenestras
<hor. od. 1.25.2>	iactibus crebris iuvenes protervi
<hor. od. 1.25.3>	nec tibi somnos adimunt amatque
<hor. od. 1.25.4>	ianua limen,
<hor. od. 1.25.5>	quae prius multum facilis movebat
<hor. od. 1.25.6>	cardines. audis minus et minus iam:
<hor. od. 1.25.7>	“me tuo longas pereunte noctes,
<hor. od. 1.25.8>	Lydia, dormis?”
<hor. od. 1.25.9>	invicem moechos anus arrogantis
<hor. od. 1.25.10>	flebis in solo levis angiportu
<hor. od. 1.25.11>	Thracio bacchante magis sub inter-
<hor. od. 1.25.12>	lunia vento,
<hor. od. 1.25.13>	cum tibi flagrans amor et libido,
<hor. od. 1.25.14>	quae solet matres furiare equorum,
<hor. od. 1.25.15>	saeviet circa iecur ulcerosum
<hor. od. 1.25.16>	non sine questu,
<hor. od. 1.25.17>	laeta quod pubes hedera virenti
<hor. od. 1.25.18>	gaudeat pulla magis atque myrto,
<hor. od. 1.25.19>	aridas frondes hiemis sodali
<hor. od. 1.25.20>	dedicet Euro.

<hor. od. 1.26.1>	Musis amicus tristitiam et metus
<hor. od. 1.26.2>	tradam protervis in mare Creticum
<hor. od. 1.26.3>	portare ventis, quis sub Arcto
<hor. od. 1.26.4>	rex gelidae metuatur orae,
<hor. od. 1.26.5>	quid Tiridaten terreat, unice
<hor. od. 1.26.6>	securus. o quae fontibus integris
<hor. od. 1.26.7>	gaudes, apricos necte flores,
<hor. od. 1.26.8>	necte meo Lamiae coronam,
<hor. od. 1.26.9>	Piplei dulcis. nil sine te mei
<hor. od. 1.26.10>	prosunt honores: hunc fidibus novis,
<hor. od. 1.26.11>	hunc Lesbio sacrare plectro
<hor. od. 1.26.12>	teque tuasque decet sorores.

<hor. od. 1.27.1>	Natis in usum laetitiae scyphis
<hor. od. 1.27.2>	pugnare Thracum est: tollite barbarum
<hor. od. 1.27.3>	morem verecundumque Bacchum
<hor. od. 1.27.4>	sanguineis prohibete rixis.
<hor. od. 1.27.5>	vino et lucernis Medus acinaces
<hor. od. 1.27.6>	immane quantum discrepat: inpium
<hor. od. 1.27.7>	lenite clamorem sodales
<hor. od. 1.27.8>	et cubito remanete presso.
<hor. od. 1.27.9>	voltis severi me quoque sumere
<hor. od. 1.27.10>	partem Falerni? dicat Opuntiae
<hor. od. 1.27.11>	frater Megillae, quo beatus
<hor. od. 1.27.12>	volnere, qua pereat sagitta.
<hor. od. 1.27.13>	cessat voluntas? non alia bibam
<hor. od. 1.27.14>	mercede. quae te cumque domat Venus,
<hor. od. 1.27.15>	non erubescendis adurit
<hor. od. 1.27.16>	ignibus ingenuoque semper
<hor. od. 1.27.17>	amore peccas. quidquid habes, age,
<hor. od. 1.27.18>	depone tutis auribus. a miser,
<hor. od. 1.27.19>	quanta laborabas Charybdi,
<hor. od. 1.27.20>	digne puer meliore flamma.
<hor. od. 1.27.21>	quae saga, quis te solvere Thessalis
<hor. od. 1.27.22>	magus venenis, quis poterit deus?
<hor. od. 1.27.23>	vix inligatum te triformi
<hor. od. 1.27.24>	Pegasus expediet Chimaera.

<hor. od. 1.28.1>	Te maris et terrae numeroque carentis harenae
<hor. od. 1.28.2>	mensorem cohibent, Archyta,
<hor. od. 1.28.3>	pulveris exigui prope litus parva Matinum
<hor. od. 1.28.4>	munera nec quicquam tibi prodest
<hor. od. 1.28.5>	aerias temptasse domos animoque rotundum
<hor. od. 1.28.6>	percurrisse polum morituro.
<hor. od. 1.28.7>	occidit et Pelopis genitor, conviva deorum,
<hor. od. 1.28.8>	Tithonusque remotus in auras
<hor. od. 1.28.9>	et Iovis arcanis Minos admissus habentque
<hor. od. 1.28.10>	Tartara Panthoiden iterum Orco
<hor. od. 1.28.11>	demissum, quamvis clipeo Troiana refixo
<hor. od. 1.28.12>	tempora testatus nihil ultra
<hor. od. 1.28.13>	nervos atque cutem morti concesserat atrae,
<hor. od. 1.28.14>	iudice te non sordidus auctor
<hor. od. 1.28.15>	naturae verique. sed omnis una manet nox
<hor. od. 1.28.16>	et calcanda semel via leti.
<hor. od. 1.28.17>	dant alios Furiae torvo spectacula Marti,
<hor. od. 1.28.18>	exitio est avidum mare nautis;
<hor. od. 1.28.19>	mixta senum ac iuvenum densentur funera, nullum
<hor. od. 1.28.20>	saeva caput Proserpina fugit:
<hor. od. 1.28.21>	me quoque devexi rapidus comes Orionis
<hor. od. 1.28.22>	Illyricis Notus obruit undis.
<hor. od. 1.28.23>	at tu, nauta, vagae ne parce malignus harenae
<hor. od. 1.28.24>	ossibus et capiti inhumato
<hor. od. 1.28.25>	particulam dare: sic quodcumque minabitur Eurus
<hor. od. 1.28.26>	fluctibus Hesperiis Venusinae
<hor. od. 1.28.27>	plectantur silvae te sospite multaque merces
<hor. od. 1.28.28>	unde potest tibi defluat aequo
<hor. od. 1.28.29>	ab Iove Neptunoque sacri custode Tarenti.
<hor. od. 1.28.30>	neglegis inmeritis nocituram
<hor. od. 1.28.31>	postmodo te natis fraudem conmittere? fors et
<hor. od. 1.28.32>	debita iura vicesque superbae
<hor. od. 1.28.33>	te maneant ipsum: precibus non linquar inultis
<hor. od. 1.28.34>	teque piacula nulla resolvent.
<hor. od. 1.28.35>	quamquam festinas, non est mora longa; licebit
<hor. od. 1.28.36>	iniecto ter pulvere curras.

<hor. od. 1.29.1>	Icci, beatis nunc Arabum invides
<hor. od. 1.29.2>	gazis et acrem militiam paras
<hor. od. 1.29.3>	non ante devictis Sabaeae
<hor. od. 1.29.4>	regibus horribilique Medo
<hor. od. 1.29.5>	nectis catenas? quae tibi virginum
<hor. od. 1.29.6>	sponso necato barbara serviet,
<hor. od. 1.29.7>	puer quis ex aula capillis
<hor. od. 1.29.8>	ad cyathum statuetur unctis
<hor. od. 1.29.9>	doctus sagittas tendere Sericas
<hor. od. 1.29.10>	arcu paterno? quis neget arduis
<hor. od. 1.29.11>	pronos relabi posse rivos
<hor. od. 1.29.12>	montibus et Tiberim reverti,
<hor. od. 1.29.13>	cum tu coemptos undique nobilis
<hor. od. 1.29.14>	libros Panaeti Socraticam et domum
<hor. od. 1.29.15>	mutare loricis Hiberis,
<hor. od. 1.29.16>	pollicitus meliora, tendis?

<hor. od. 1.30.1>	O Venus regina Cnidi Paphique,
<hor. od. 1.30.2>	sperne dilectam Cypron et vocantis
<hor. od. 1.30.3>	ture te multo Glycerae decoram
<hor. od. 1.30.4>	transfer in aedem.
<hor. od. 1.30.5>	fervidus tecum puer et solutis
<hor. od. 1.30.6>	Gratiae zonis properentque Nymphae
<hor. od. 1.30.7>	et parum comis sine te Iuventas
<hor. od. 1.30.8>	Mercuriusque.

<hor. od. 1.31.1>	Quid dedicatum poscit Apollinem
<hor. od. 1.31.2>	vates? quid orat de patera novum
<hor. od. 1.31.3>	fundens liquorem? non opimae
<hor. od. 1.31.4>	Sardiniae segetes feracis,
<hor. od. 1.31.5>	non aestuosae grata Calabriae
<hor. od. 1.31.6>	armenta, non aurum aut ebur Indicum,
<hor. od. 1.31.7>	non rura, quae Liris quieta
<hor. od. 1.31.8>	mordet aqua taciturnus amnis.
<hor. od. 1.31.9>	premant Calenam falce quibus dedit
<hor. od. 1.31.10>	fortuna vitem, dives ut aureis
<hor. od. 1.31.11>	mercator exsiccet culillis
<hor. od. 1.31.12>	vina Syra reparata merce,
<hor. od. 1.31.13>	dis carus ipsis, quippe ter et quater
<hor. od. 1.31.14>	anno revisens aequor Atlanticum
<hor. od. 1.31.15>	inpune. me pascunt olivae,
<hor. od. 1.31.16>	me cichorea levesque malvae.
<hor. od. 1.31.17>	frui paratis et valido mihi,
<hor. od. 1.31.18>	Latoe, dones et precor integra
<hor. od. 1.31.19>	cum mente nec turpem senectam
<hor. od. 1.31.20>	degere nec cithara carentem.

<hor. od. 1.32.1>	Poscimur. si quid vacui sub umbra
<hor. od. 1.32.2>	lusimus tecum, quod et hunc in annum
<hor. od. 1.32.3>	vivat et pluris, age dic Latinum,
<hor. od. 1.32.4>	barbite, carmen,
<hor. od. 1.32.5>	Lesbio primum modulate civi,
<hor. od. 1.32.6>	qui ferox bello tamen, inter arma
<hor. od. 1.32.7>	sive iactatam religarat udo
<hor. od. 1.32.8>	litore navim,
<hor. od. 1.32.9>	Liberum et Musas Veneremque et illi
<hor. od. 1.32.10>	semper haerentem puerum canebat
<hor. od. 1.32.11>	et Lycum nigris oculis nigroque
<hor. od. 1.32.12>	crine decorum.
<hor. od. 1.32.13>	o decus Phoebi et dapibus supremi
<hor. od. 1.32.14>	grata testudo Iovis, o laborum
<hor. od. 1.32.15>	dulce lenimen, mihi cumque salve
<hor. od. 1.32.16>	rite vocanti!

<hor. od. 1.33.1>	Albi, ne doleas plus nimio memor
<hor. od. 1.33.2>	inmitis Glycerae neu miserabilis
<hor. od. 1.33.3>	decantes elegos, cur tibi iunior
<hor. od. 1.33.4>	laesa praeniteat fide.
<hor. od. 1.33.5>	insignem tenui fronte Lycorida
<hor. od. 1.33.6>	Cyri torret amor, Cyrus in asperam
<hor. od. 1.33.7>	declinat Pholoen: sed prius Apulis
<hor. od. 1.33.8>	iungentur capreae lupis
<hor. od. 1.33.9>	quam turpi Pholoe peccet adultero.
<hor. od. 1.33.10>	sic visum Veneri, cui placet inpares
<hor. od. 1.33.11>	formas atque animos sub iuga aenea
<hor. od. 1.33.12>	saevo mittere cum ioco.
<hor. od. 1.33.13>	ipsum me melior cum peteret Venus,
<hor. od. 1.33.14>	grata detinuit compede Myrtale
<hor. od. 1.33.15>	libertina, fretis acrior Hadriae
<hor. od. 1.33.16>	curvantis Calabros sinus.

<hor. od. 1.34.1>	Parcus deorum cultor et infrequens,
<hor. od. 1.34.2>	insanientis dum sapientiae
<hor. od. 1.34.3>	consultus erro, nunc retrorsum
<hor. od. 1.34.4>	vela dare atque iterare cursus
<hor. od. 1.34.5>	cogor relictos: namque Diespiter,
<hor. od. 1.34.6>	igni corusco nubila dividens
<hor. od. 1.34.7>	plerumque, per purum tonantis
<hor. od. 1.34.8>	egit equos volucremque currum,
<hor. od. 1.34.9>	quo bruta tellus et vaga flumina,
<hor. od. 1.34.10>	quo Styx et invisi horrida Taenari
<hor. od. 1.34.11>	sedes Atlanteusque finis
<hor. od. 1.34.12>	concutitur. valet ima summis
<hor. od. 1.34.13>	mutare et insignem attenuat deus
<hor. od. 1.34.14>	obscura promens; hinc apicem rapax:
<hor. od. 1.34.15>	Fortuna cum stridore acuto
<hor. od. 1.34.16>	sustulit, hic posuisse gaudet.

<hor. od. 1.35.1>	O diva, gratum quae regis Antium,
<hor. od. 1.35.2>	praesens vel imo tollere de gradu
<hor. od. 1.35.3>	mortale corpus vel superbos
<hor. od. 1.35.4>	vertere funeribus triumphos:
<hor. od. 1.35.5>	te pauper ambit sollicita prece
<hor. od. 1.35.6>	ruris colonus, te dominam aequoris
<hor. od. 1.35.7>	quicumque Bithyna lacessit
<hor. od. 1.35.8>	Carpathium pelagus carina;
<hor. od. 1.35.9>	te Dacus asper, te profugi Scythae
<hor. od. 1.35.10>	urbesque gentesque et Latium ferox
<hor. od. 1.35.11>	regumque matres barbarorum et
<hor. od. 1.35.12>	purpurei metuunt tyranni,
<hor. od. 1.35.13>	iniurioso ne pede proruas
<hor. od. 1.35.14>	stantem columnam neu populus frequens
<hor. od. 1.35.15>	ad arma, cessantis ad arma
<hor. od. 1.35.16>	concitet imperiumque frangat;
<hor. od. 1.35.17>	te semper anteit saeva Necessitas,
<hor. od. 1.35.18>	clavos trabalis et cuneos manu
<hor. od. 1.35.19>	gestans aena nec severus
<hor. od. 1.35.20>	uncus abest liquidumque plumbum;
<hor. od. 1.35.21>	te Spes et albo rara Fides colit
<hor. od. 1.35.22>	velata panno nec comitem abnegat,
<hor. od. 1.35.23>	utcumque mutata potentis
<hor. od. 1.35.24>	veste domos inimica linquis,
<hor. od. 1.35.25>	at volgus infidum et meretrix retro
<hor. od. 1.35.26>	periura cedit, diffugiunt cadis
<hor. od. 1.35.27>	cum faece siccatis amici,
<hor. od. 1.35.28>	ferre iugum pariter dolosi:
<hor. od. 1.35.29>	serves iturum Caesarem in ultimos
<hor. od. 1.35.30>	orbis Britannos et iuvenum recens
<hor. od. 1.35.31>	examen Eois timendum
<hor. od. 1.35.32>	partibus Oceanoque rubro.
<hor. od. 1.35.33>	heu heu, cicatricum et sceleris pudet
<hor. od. 1.35.34>	fratrumque. quid nos dura refugimus
<hor. od. 1.35.35>	aetas? quid intactum nefasti
<hor. od. 1.35.36>	liquimus? unde manum iuventus
<hor. od. 1.35.37>	metu deorum continuit? quibus
<hor. od. 1.35.38>	pepercit aris? o utinam nova
<hor. od. 1.35.39>	incude diffingas retusum in
<hor. od. 1.35.40>	Massagetas Arabasque ferrum.

<hor. od. 1.36.1>	Et ture et fidibus iuvat
<hor. od. 1.36.2>	placare et vituli sanguine debito
<hor. od. 1.36.3>	custodes Numidae deos,
<hor. od. 1.36.4>	qui nunc Hesperia sospes ab ultima
<hor. od. 1.36.5>	caris multa sodalibus,
<hor. od. 1.36.6>	nulli plura tamen dividet oscula
<hor. od. 1.36.7>	quam dulci Lamiae, memor
<hor. od. 1.36.8>	actae non alio rege puertiae
<hor. od. 1.36.9>	mutataeque simul togae.
<hor. od. 1.36.10>	Cressa ne careat pulcra dies nota
<hor. od. 1.36.11>	neu promptae modus amphorae
<hor. od. 1.36.12>	neu morem in Salium sit requies pedum
<hor. od. 1.36.13>	neu multi Damalis meri
<hor. od. 1.36.14>	Bassum Threicia vincat amystide
<hor. od. 1.36.15>	neu desint epulis rosae
<hor. od. 1.36.16>	neu vivax apium neu breve lilium.
<hor. od. 1.36.17>	omnes in Damalin putris
<hor. od. 1.36.18>	deponent oculos nec Damalis novo
<hor. od. 1.36.19>	divelletur adultero
<hor. od. 1.36.20>	lascivis hederis ambitiosior.

<hor. od. 1.37.1>	Nunc est bibendum, nunc pede libero
<hor. od. 1.37.2>	pulsanda tellus; nunc Saliaribus
<hor. od. 1.37.3>	ornare pulvinar deorum
<hor. od. 1.37.4>	tempus erat dapibus, sodales.
<hor. od. 1.37.5>	antehac nefas depromere Caecubum
<hor. od. 1.37.6>	cellis avitis, dum Capitolio
<hor. od. 1.37.7>	regina dementis ruinas,
<hor. od. 1.37.8>	funus et imperio parabat
<hor. od. 1.37.9>	contaminato cum grege turpium
<hor. od. 1.37.10>	morbo virorum quidlibet inpotens
<hor. od. 1.37.11>	sperare fortunaque dulci
<hor. od. 1.37.12>	ebria. sed minuit furorem
<hor. od. 1.37.13>	vix una sospes navis ab ignibus
<hor. od. 1.37.14>	mentemque lymphatam Mareotico
<hor. od. 1.37.15>	redegit in veros timores
<hor. od. 1.37.16>	Caesar ab Italia volantem
<hor. od. 1.37.17>	remis adurgens, accipiter velut
<hor. od. 1.37.18>	mollis columbas aut leporem citus
<hor. od. 1.37.19>	venator in campis nivalis
<hor. od. 1.37.20>	Haemoniae, daret ut catenis
<hor. od. 1.37.21>	fatale monstrum. quae generosius
<hor. od. 1.37.22>	perire quaerens nec muliebriter
<hor. od. 1.37.23>	expavit ensem nec latentis
<hor. od. 1.37.24>	classe cita reparavit oras.
<hor. od. 1.37.25>	ausa et iacentem visere regiam
<hor. od. 1.37.26>	voltu sereno, fortis et asperas
<hor. od. 1.37.27>	tractare serpentes, ut atrum
<hor. od. 1.37.28>	corpore conbiberet venenum,
<hor. od. 1.37.29>	deliberata morte ferocior;
<hor. od. 1.37.30>	saevis Liburnis scilicet invidens
<hor. od. 1.37.31>	privata deduci superbo,
<hor. od. 1.37.32>	non humilis mulier, triumpho.

<hor. od. 1.38.1>	Persicos odi, puer, adparatus,
<hor. od. 1.38.2>	displicent nexae philyra coronae,
<hor. od. 1.38.3>	mitte sectari, rosa quo locorum
<hor. od. 1.38.4>	sera moretur.
<hor. od. 1.38.5>	simplici myrto nihil adlabores
<hor. od. 1.38.6>	sedulus curo: neque te ministrum
<hor. od. 1.38.7>	dedecet myrtus neque me sub arta
<hor. od. 1.38.8>	vite bibentem.

