<hor. od. 2.1.1>	Motum ex Metello consule civicum
<hor. od. 2.1.2>	bellique causas et vitia et modos
<hor. od. 2.1.3>	ludumque Fortunae gravisque
<hor. od. 2.1.4>	principum amicitias et arma
<hor. od. 2.1.5>	nondum expiatis uncta cruoribus,
<hor. od. 2.1.6>	periculosae plenum opus aleae,
<hor. od. 2.1.7>	tractas et incedis per ignis
<hor. od. 2.1.8>	suppositos cineri doloso.
<hor. od. 2.1.9>	paulum severae musa tragoediae
<hor. od. 2.1.10>	desit theatris: mox ubi publicas
<hor. od. 2.1.11>	res ordinaris, grande munus
<hor. od. 2.1.12>	Cecropio repetes cothurno,
<hor. od. 2.1.13>	insigne maestis praesidium reis
<hor. od. 2.1.14>	et consulenti, Pollio, curiae,
<hor. od. 2.1.15>	cui laurus aeternos honores
<hor. od. 2.1.16>	Delmatico peperit triumpho.
<hor. od. 2.1.17>	iam nunc minaci murmure cornuum
<hor. od. 2.1.18>	perstringis auris, iam litui strepunt,
<hor. od. 2.1.19>	iam fulgor armorum fugacis
<hor. od. 2.1.20>	terret equos equitumque voltus.
<hor. od. 2.1.21>	audire magnos iam videor duces,
<hor. od. 2.1.22>	non indecoro pulvere sordidos
<hor. od. 2.1.23>	et cuncta terrarum subacta
<hor. od. 2.1.24>	praeter atrocem animum Catonis.
<hor. od. 2.1.25>	Iuno et deorum quisquis amicior
<hor. od. 2.1.26>	Afris inulta cesserat inpotens
<hor. od. 2.1.27>	tellure victorum nepotes
<hor. od. 2.1.28>	rettulit inferias Iugurthae.
<hor. od. 2.1.29>	quis non Latino sanguine pinguior
<hor. od. 2.1.30>	campus sepulcris inpia proelia
<hor. od. 2.1.31>	testatur auditumque Medis
<hor. od. 2.1.32>	Hesperiae sonitum ruinae?
<hor. od. 2.1.33>	qui gurges aut quae flumina lugubris
<hor. od. 2.1.34>	ignara belli? quod mare Dauniae
<hor. od. 2.1.35>	non decoloravere caedes?
<hor. od. 2.1.36>	quae caret ora cruore nostro?
<hor. od. 2.1.37>	sed ne relictis, Musa procax, iocis
<hor. od. 2.1.38>	Ceae retractes munera neniae,
<hor. od. 2.1.39>	mecum Dionaeo sub antro
<hor. od. 2.1.40>	quaere modos leviore plectro.

<hor. od. 2.2.1>	Nullus argento color est avaris
<hor. od. 2.2.2>	abdito terris, inimice lamnae
<hor. od. 2.2.3>	Crispe Sallusti, nisi temperato
<hor. od. 2.2.4>	splendeat usu.
<hor. od. 2.2.5>	vivet extento Proculeius aevo,
<hor. od. 2.2.6>	notus in fratres animi paterni:
<hor. od. 2.2.7>	illum aget penna metuente solvi
<hor. od. 2.2.8>	Fama superstes.
<hor. od. 2.2.9>	latius regnes avidum domando
<hor. od. 2.2.10>	spiritum quam si Libyam remotis
<hor. od. 2.2.11>	Gadibus iungas et uterque Poenus
<hor. od. 2.2.12>	serviat uni.
<hor. od. 2.2.13>	crescit indulgens sibi dirus hydrops
<hor. od. 2.2.14>	nec sitim pellit, nisi causa morbi
<hor. od. 2.2.15>	fugerit venis et aquosus albo
<hor. od. 2.2.16>	corpore languor.
<hor. od. 2.2.17>	redditum Cyri solio Phraaten
<hor. od. 2.2.18>	dissidens plebi numero beatorum
<hor. od. 2.2.19>	eximit Virtus populumque falsis
<hor. od. 2.2.20>	dedocet uti
<hor. od. 2.2.21>	vocibus, regnum et diadema tutum
<hor. od. 2.2.22>	deferens uni propriamque laurum
<hor. od. 2.2.23>	quisquis ingentis oculo inretorto
<hor. od. 2.2.24>	spectat acervos.

<hor. od. 2.3.1>	Aequam memento rebus in arduis
<hor. od. 2.3.2>	servare mentem, non secus in bonis
<hor. od. 2.3.3>	ab insolenti temperatam
<hor. od. 2.3.4>	laetitia, moriture Delli,
<hor. od. 2.3.5>	seu maestus omni tempore vixeris
<hor. od. 2.3.6>	seu te in remoto gramine per dies
<hor. od. 2.3.7>	festos reclinatum bearis
<hor. od. 2.3.8>	interiore nota Falerni.
<hor. od. 2.3.9>	quo pinus ingens albaque populus
<hor. od. 2.3.10>	umbram hospitalem consociare amant
<hor. od. 2.3.11>	ramis? quid obliquo laborat
<hor. od. 2.3.12>	lympha fugax trepidare rivo?
<hor. od. 2.3.13>	huc vina et unguenta et nimium brevis
<hor. od. 2.3.14>	flores amoenae ferre iube rosae,
<hor. od. 2.3.15>	dum res et aetas et sororum
<hor. od. 2.3.16>	fila trium patiuntur atra.
<hor. od. 2.3.17>	cedes coemptis saltibus et domo
<hor. od. 2.3.18>	villaque, flavos quam Tiberis lavit,
<hor. od. 2.3.19>	cedes et exstructis in altum
<hor. od. 2.3.20>	divitiis potietur heres.
<hor. od. 2.3.21>	divesne prisco natus ab Inacho
<hor. od. 2.3.22>	nil interest an pauper et infima
<hor. od. 2.3.23>	de gente sub divo moreris:
<hor. od. 2.3.24>	victima nil miserantis Orci.
<hor. od. 2.3.25>	omnes eodem cogimur, omnium
<hor. od. 2.3.26>	versatur urna serius ocius
<hor. od. 2.3.27>	sors exitura et nos in aeternum
<hor. od. 2.3.28>	exilium inpositura cumbae.

<hor. od. 2.4.1>	Ne sit ancillae tibi amor pudori,
<hor. od. 2.4.2>	Xanthia Phoceu: prius insolentem
<hor. od. 2.4.3>	serva Briseis niveo colore
<hor. od. 2.4.4>	movit Achillem,
<hor. od. 2.4.5>	movit Aiacem Telamone natum
<hor. od. 2.4.6>	forma captivae dominum Tecmessae,
<hor. od. 2.4.7>	arsit Atrides medio in triumpho
<hor. od. 2.4.8>	virgine rapta,
<hor. od. 2.4.9>	barbarae postquam cecidere turmae
<hor. od. 2.4.10>	Thessalo victore et ademptus Hector
<hor. od. 2.4.11>	tradidit fessis leviora tolli
<hor. od. 2.4.12>	Pergama Grais.
<hor. od. 2.4.13>	nescias an te generum beati
<hor. od. 2.4.14>	Phyllidis flavae decorent parentes:
<hor. od. 2.4.15>	regium certe genus, et penatis
<hor. od. 2.4.16>	maeret iniquos.
<hor. od. 2.4.17>	crede non illam tibi de scelesta
<hor. od. 2.4.18>	plebe dilectam neque sic fidelem,
<hor. od. 2.4.19>	sic lucro aversam potuisse nasci
<hor. od. 2.4.20>	matre pudenda.
<hor. od. 2.4.21>	bracchia et voltum teretesque suras
<hor. od. 2.4.22>	integer laudo: fuge suspicari,
<hor. od. 2.4.23>	cuius octavum trepidavit aetas
<hor. od. 2.4.24>	claudere lustrum.

<hor. od. 2.5.1>	Nondum subacta ferre iugum valet
<hor. od. 2.5.2>	cervice, nondum munia conparis
<hor. od. 2.5.3>	aequare nec tauri ruentis
<hor. od. 2.5.4>	in venerem tolerare pondus;
<hor. od. 2.5.5>	circa virentis est animus tuae
<hor. od. 2.5.6>	campos iuvencae nunc fluviis gravem
<hor. od. 2.5.7>	solantis aestum, nunc in udo
<hor. od. 2.5.8>	ludere cum vitulis salicto
<hor. od. 2.5.9>	praegestientis. tolle cupidinem
<hor. od. 2.5.10>	inmitis uvae: iam tibi lividos
<hor. od. 2.5.11>	distinguet autumnus racemos
<hor. od. 2.5.12>	purpureo varius colore.
<hor. od. 2.5.13>	iam te sequetur (currit enim ferox
<hor. od. 2.5.14>	aetas et illi quos tibi dempserit
<hor. od. 2.5.15>	adponet annos), iam proterva
<hor. od. 2.5.16>	fronte petet Lalage maritum
<hor. od. 2.5.17>	dilecta, quantum non Pholoe fugax,
<hor. od. 2.5.18>	non Chloris albo sic umero nitens
<hor. od. 2.5.19>	ut pura nocturno renidet
<hor. od. 2.5.20>	luna mari, Cnidiusve Gyges,
<hor. od. 2.5.21>	quem si puellarum insereres choro,
<hor. od. 2.5.22>	mire sagacis falleret hospites
<hor. od. 2.5.23>	discrimen obscurum solutis
<hor. od. 2.5.24>	crinibus ambiguoque voltu.

<hor. od. 2.6.1>	Septimi, Gadis aditure mecum et
<hor. od. 2.6.2>	Cantabrum indoctum iuga ferre nostra et
<hor. od. 2.6.3>	barbaras Syrtis, ubi Maura semper
<hor. od. 2.6.4>	aestuat unda:
<hor. od. 2.6.5>	Tibur Argeo positum colono
<hor. od. 2.6.6>	sit meae sedes utinam senectae,
<hor. od. 2.6.7>	sit modus lasso maris et viarum
<hor. od. 2.6.8>	militiaeque.
<hor. od. 2.6.9>	unde si Parcae prohibent iniquae,
<hor. od. 2.6.10>	dulce pellitis ovibus Galaesi
<hor. od. 2.6.11>	flumen et regnata petam Laconi
<hor. od. 2.6.12>	rura Phalantho
<hor. od. 2.6.13>	ille terrarum mihi praeter omnis
<hor. od. 2.6.14>	angulus ridet, ubi non Hymetto
<hor. od. 2.6.15>	mella decedunt viridique certat
<hor. od. 2.6.16>	baca Venafro,
<hor. od. 2.6.17>	ver ubi longum tepidasque praebet
<hor. od. 2.6.18>	Iuppiter brumas et amicus Aulon
<hor. od. 2.6.19>	fertili Baccho minimum Falernis
<hor. od. 2.6.20>	invidet uvis;
<hor. od. 2.6.21>	ille te mecum locus et beatae
<hor. od. 2.6.22>	postulant arces: ibi tu calentem
<hor. od. 2.6.23>	debita sparges lacrima favillam
<hor. od. 2.6.24>	vatis amici.

<hor. od. 2.7.1>	O saepe mecum tempus in ultimum
<hor. od. 2.7.2>	deducte Bruto militiae duce,
<hor. od. 2.7.3>	quis te redonavit Quiritem
<hor. od. 2.7.4>	dis patriis Italoque caelo,
<hor. od. 2.7.5>	Pompei, meorum prime sodalium,
<hor. od. 2.7.6>	cum quo morantem saepe diem mero
<hor. od. 2.7.7>	fregi, coronatus nitentis
<hor. od. 2.7.8>	malobathro Syrio capillos?
<hor. od. 2.7.9>	tecum Philippos et celerem fugam
<hor. od. 2.7.10>	sensi relicta non bene parmula,
<hor. od. 2.7.11>	cum fracta virtus, et minaces
<hor. od. 2.7.12>	turpe solum tetigere mento;
<hor. od. 2.7.13>	sed me per hostis Mercurius celer
<hor. od. 2.7.14>	denso paventem sustulit aere,
<hor. od. 2.7.15>	te rursus in bellum resorbens
<hor. od. 2.7.16>	unda fretis tulit aestuosis.
<hor. od. 2.7.17>	ergo obligatam redde Iovi dapem
<hor. od. 2.7.18>	longaque fessum militia latus
<hor. od. 2.7.19>	depone sub lauru mea nec
<hor. od. 2.7.20>	parce cadis tibi destinatis.
<hor. od. 2.7.21>	oblivioso levia Massico
<hor. od. 2.7.22>	ciboria exple, funde capacibus
<hor. od. 2.7.23>	unguenta de conchis. quis udo
<hor. od. 2.7.24>	deproperare apio coronas
<hor. od. 2.7.25>	curatve myrto? quem Venus arbitrum
<hor. od. 2.7.26>	dicet bibendi? non ego sanius
<hor. od. 2.7.27>	bacchabor Edonis: recepto
<hor. od. 2.7.28>	dulce mihi furere est amico.

<hor. od. 2.8.1>	Vlla si iuris tibi peierati
<hor. od. 2.8.2>	poena, Barine, nocuisset umquam,
<hor. od. 2.8.3>	dente si nigro fieres vel uno
<hor. od. 2.8.4>	turpior ungui,
<hor. od. 2.8.5>	crederem: sed tu simul obligasti
<hor. od. 2.8.6>	perfidum votis caput, enitescis
<hor. od. 2.8.7>	pulchrior multo iuvenumque prodis
<hor. od. 2.8.8>	publica cura.
<hor. od. 2.8.9>	expedit matris cineres opertos
<hor. od. 2.8.10>	fallere et toto taciturna noctis
<hor. od. 2.8.11>	signa cum caelo gelidaque divos
<hor. od. 2.8.12>	morte carentis
<hor. od. 2.8.13>	ridet hoc, inquam, Venus ipsa, rident
<hor. od. 2.8.14>	simplices Nymphae, ferus et Cupido
<hor. od. 2.8.15>	semper ardentis acuens sagittas
<hor. od. 2.8.16>	cote cruenta.
<hor. od. 2.8.17>	adde quod pubes tibi crescit omnis,
<hor. od. 2.8.18>	servitus crescit nova nec priores
<hor. od. 2.8.19>	inpiae tectum dominae relinquunt,
<hor. od. 2.8.20>	saepe minati.
<hor. od. 2.8.21>	te suis matres metuunt iuvencis,
<hor. od. 2.8.22>	te senes parci miseraeque nuper
<hor. od. 2.8.23>	virgines nuptae, tua ne retardet
<hor. od. 2.8.24>	aura maritos.

<hor. od. 2.9.1>	Non semper imbres nubibus hispidos
<hor. od. 2.9.2>	manant in agros aut mare Caspium
<hor. od. 2.9.3>	vexant inaequales procellae
<hor. od. 2.9.4>	usque nec Armeniis in oris,
<hor. od. 2.9.5>	amice Valgi, stat glacies iners
<hor. od. 2.9.6>	mensis per omnis aut Aquilonibus
<hor. od. 2.9.7>	querceta Gargani laborant
<hor. od. 2.9.8>	et foliis viduantur orni:
<hor. od. 2.9.9>	tu semper urges flebilibus modis
<hor. od. 2.9.10>	Mysten ademptum nec tibi Vespero
<hor. od. 2.9.11>	surgente decedunt amores
<hor. od. 2.9.12>	nec rapidum fugiente solem.
<hor. od. 2.9.13>	at non ter aevo functus amabilem
<hor. od. 2.9.14>	ploravit omnis Antilochum senex
<hor. od. 2.9.15>	annos nec inpubem parentes
<hor. od. 2.9.16>	Troilon aut Phrygiae sorores
<hor. od. 2.9.17>	flevere semper. desine mollium
<hor. od. 2.9.18>	tandem querellarum et potius nova
<hor. od. 2.9.19>	cantemus Augusti tropaea
<hor. od. 2.9.20>	Caesaris et rigidum Niphaten
<hor. od. 2.9.21>	Medumque flumen gentibus additum
<hor. od. 2.9.22>	victis minores volvere vertices
<hor. od. 2.9.23>	intraque praescriptum Gelonos
<hor. od. 2.9.24>	exiguis equitare campis.

<hor. od. 2.10.1>	Rectius vives, Licini, neque altum
<hor. od. 2.10.2>	semper urgendo neque, dum procellas
<hor. od. 2.10.3>	cautus horrescis, nimium premendo
<hor. od. 2.10.4>	litus iniquum.
<hor. od. 2.10.5>	auream quisquis mediocritatem
<hor. od. 2.10.6>	diligit, tutus caret obsoleti
<hor. od. 2.10.7>	sordibus tecti, caret invidenda
<hor. od. 2.10.8>	sobrius aula.
<hor. od. 2.10.9>	saepius ventis agitatur ingens
<hor. od. 2.10.10>	pinus et celsae graviore casu
<hor. od. 2.10.11>	decidunt turres feriuntque summos
<hor. od. 2.10.12>	fulgura montis
<hor. od. 2.10.13>	sperat infestis, metuit secundis
<hor. od. 2.10.14>	alteram sortem bene praeparatum
<hor. od. 2.10.15>	pectus. informis hiemes reducit
<hor. od. 2.10.16>	Iuppiter, idem
<hor. od. 2.10.17>	submovet. non, si male nunc, et olim
<hor. od. 2.10.18>	sic erit: quondam cithara tacentem
<hor. od. 2.10.19>	suscitat Musam neque semper arcum
<hor. od. 2.10.20>	tendit Apollo.
<hor. od. 2.10.21>	rebus angustis animosus atque
<hor. od. 2.10.22>	fortis adpare: sapienter idem
<hor. od. 2.10.23>	contrahes vento nimium secundo
<hor. od. 2.10.24>	turgida vela.

<hor. od. 2.11.1>	Quid bellicosus Cantaber et Scythes,
<hor. od. 2.11.2>	Hirpine Quinti, cogitet Hadria
<hor. od. 2.11.3>	divisus obiecto, remittas
<hor. od. 2.11.4>	quaerere nec trepides in usum
<hor. od. 2.11.5>	poscentis aevi pauca: fugit retro
<hor. od. 2.11.6>	levis iuventas et decor arida
<hor. od. 2.11.7>	pellente lascivos amores
<hor. od. 2.11.8>	canitie facilemque somnum.
<hor. od. 2.11.9>	non semper idem floribus est honor
<hor. od. 2.11.10>	vernis neque uno luna rubens nitet
<hor. od. 2.11.11>	voltu: quid aeternis minorem
<hor. od. 2.11.12>	consiliis animum fatigas?
<hor. od. 2.11.13>	cur non sub alta vel platano vel hac
<hor. od. 2.11.14>	pinu iacentes sic temere et rosa
<hor. od. 2.11.15>	canos odorati capillos,
<hor. od. 2.11.16>	dum licet, Assyriaque nardo
<hor. od. 2.11.17>	potamus uncti? dissipat Euhius
<hor. od. 2.11.18>	curas edacis. quis puer ocius
<hor. od. 2.11.19>	restinguet ardentis Falerni
<hor. od. 2.11.20>	pocula praetereunte lympha?
<hor. od. 2.11.21>	quis devium scortum eliciet domo
<hor. od. 2.11.22>	Lyden? eburna, dic age, cum lyra
<hor. od. 2.11.23>	maturet, in comptum Lacaenae
<hor. od. 2.11.24>	more comam religata nodum.

<hor. od. 2.12.1>	Nolis longa ferae bella Numantiae
<hor. od. 2.12.2>	nec durum Hannibalem nec Siculum mare
<hor. od. 2.12.3>	Poeno purpureum sanguine mollibus
<hor. od. 2.12.4>	aptari citharae modis
<hor. od. 2.12.5>	nec saevos Lapithas et nimium mero
<hor. od. 2.12.6>	Hylaeum domitosque Herculea manu
<hor. od. 2.12.7>	Telluris iuvenes, unde periculum
<hor. od. 2.12.8>	fulgens contremuit domus
<hor. od. 2.12.9>	Saturni veteris: tuque pedestribus
<hor. od. 2.12.10>	dices historiis proelia Caesaris,
<hor. od. 2.12.11>	Maecenas, melius ductaque per vias
<hor. od. 2.12.12>	regum colla minacium.
<hor. od. 2.12.13>	me dulcis dominae Musa Licymniae
<hor. od. 2.12.14>	cantus, me voluit dicere lucidum
<hor. od. 2.12.15>	fulgentis oculos et bene mutuis
<hor. od. 2.12.16>	fidum pectus amoribus;
<hor. od. 2.12.17>	quam nec ferre pedem dedecuit choris
<hor. od. 2.12.18>	nec certare ioco nec dare bracchia
<hor. od. 2.12.19>	ludentem nitidis virginibus sacro
<hor. od. 2.12.20>	Dianae celebris die.
<hor. od. 2.12.21>	num tu quae tenuit dives Achaemenes
<hor. od. 2.12.22>	aut pinguis Phrygiae Mygdonias opes
<hor. od. 2.12.23>	permutare velis crine Licymniae
<hor. od. 2.12.24>	plenas aut Arabum domos,
<hor. od. 2.12.25>	cum flagrantia detorquet ad oscula
<hor. od. 2.12.26>	cervicem aut facili saevitia negat
<hor. od. 2.12.27>	quae poscente magis gaudeat eripi,
<hor. od. 2.12.28>	interdum rapere occupet?

<hor. od. 2.13.1>	Ille et nefasto te posuit die
<hor. od. 2.13.2>	quicumque primum, et sacrilega manu
<hor. od. 2.13.3>	produxit, arbos, in nepotum
<hor. od. 2.13.4>	perniciem opprobriumque pagi;
<hor. od. 2.13.5>	illum et parentis crediderim sui
<hor. od. 2.13.6>	fregisse cervicem et penetralia
<hor. od. 2.13.7>	sparsisse nocturno cruore
<hor. od. 2.13.8>	hospitis; ille venena Colcha
<hor. od. 2.13.9>	et quidquid usquam concipitur nefas
<hor. od. 2.13.10>	tractavit, agro qui statuit meo
<hor. od. 2.13.11>	te, triste lignum, te, caducum
<hor. od. 2.13.12>	in domini caput inmerentis
<hor. od. 2.13.13>	quid quisque vitet, numquam homini satis
<hor. od. 2.13.14>	cautum est in horas: navita Bosporum
<hor. od. 2.13.15>	Poenus perhorrescit neque ultra
<hor. od. 2.13.16>	caeca timet aliunde fata,
<hor. od. 2.13.17>	miles sagittas et celerem fugam
<hor. od. 2.13.18>	Parthi, catenas Parthus et Italum
<hor. od. 2.13.19>	robur; sed inprovisa leti
<hor. od. 2.13.20>	vis rapuit rapietque gentis.
<hor. od. 2.13.21>	quam paene furvae regna Proserpinae
<hor. od. 2.13.22>	et iudicantem vidimus Aeacum
<hor. od. 2.13.23>	sedesque discriptas piorum et
<hor. od. 2.13.24>	Aeoliis fidibus querentem
<hor. od. 2.13.25>	Sappho puellis de popularibus
<hor. od. 2.13.26>	et te sonantem plenius aureo,
<hor. od. 2.13.27>	Alcaee, plectro dura navis,
<hor. od. 2.13.28>	dura fugae mala, dura belli.
<hor. od. 2.13.29>	utrumque sacro digna silentio
<hor. od. 2.13.30>	mirantur umbrae dicere, sed magis
<hor. od. 2.13.31>	pugnas et exactos tyrannos
<hor. od. 2.13.32>	densum umeris bibit aure volgus.
<hor. od. 2.13.33>	quid mirum, ubi illis carminibus stupens
<hor. od. 2.13.34>	demittit atras belua centiceps
<hor. od. 2.13.35>	auris et intorti capillis
<hor. od. 2.13.36>	Eumenidum recreantur angues?
<hor. od. 2.13.37>	quin et Prometheus et Pelopis parens
<hor. od. 2.13.38>	dulci laborem decipitur sono
<hor. od. 2.13.39>	nec curat Orion leones
<hor. od. 2.13.40>	aut timidos agitare lyncas

<hor. od. 2.14.1>	Eheu fugaces, Postume, Postume,
<hor. od. 2.14.2>	labuntur anni nec pietas moram
<hor. od. 2.14.3>	rugis et instanti senectae
<hor. od. 2.14.4>	adferet indomitaeque morti,
<hor. od. 2.14.5>	non, si trecenis quotquot eunt dies,
<hor. od. 2.14.6>	amice, places inlacrimabilem
<hor. od. 2.14.7>	Plutona tauris, qui ter amplum
<hor. od. 2.14.8>	Geryonen Tityonque tristi
<hor. od. 2.14.9>	conpescit unda, scilicet omnibus
<hor. od. 2.14.10>	quicumque terrae munere vescimur
<hor. od. 2.14.11>	enaviganda, sive reges
<hor. od. 2.14.12>	sive inopes erimus coloni.
<hor. od. 2.14.13>	frustra cruento Marte carebimus
<hor. od. 2.14.14>	fractisque rauci fluctibus Hadriae,
<hor. od. 2.14.15>	frustra per autumnos nocentem
<hor. od. 2.14.16>	corporibus metuemus Austrum:
<hor. od. 2.14.17>	visendus ater flumine languido
<hor. od. 2.14.18>	Cocytos errans et Danai genus
<hor. od. 2.14.19>	infame damnatusque longi
<hor. od. 2.14.20>	Sisyphus Aeolides laboris.
<hor. od. 2.14.21>	linquenda tellus et domus et placens
<hor. od. 2.14.22>	uxor neque harum quas colis arborum
<hor. od. 2.14.23>	te praeter invisas cupressos
<hor. od. 2.14.24>	ulla brevem dominum sequetur.
<hor. od. 2.14.25>	absumet heres Caecuba dignior
<hor. od. 2.14.26>	servata centum clavibus et mero
<hor. od. 2.14.27>	tinguet pavimentum superbo,
<hor. od. 2.14.28>	pontificum potiore cenis.

<hor. od. 2.15.1>	Iam pauca aratro iugera regiae
<hor. od. 2.15.2>	moles relinquent, undique latius
<hor. od. 2.15.3>	extenta visentur Lucrino
<hor. od. 2.15.4>	stagna lacu platanusque caelebs
<hor. od. 2.15.5>	evincet ulmos; tum violaria et
<hor. od. 2.15.6>	myrtus et omnis copia narium
<hor. od. 2.15.7>	spargent olivetis odorem
<hor. od. 2.15.8>	fertilibus domino priori,
<hor. od. 2.15.9>	tum spissa ramis laurea fervidos
<hor. od. 2.15.10>	excludet ictus. non ita Romuli
<hor. od. 2.15.11>	praescriptum et intonsi Catonis
<hor. od. 2.15.12>	auspiciis veterumque norma.
<hor. od. 2.15.13>	privatus illis census erat brevis,
<hor. od. 2.15.14>	commune magnum: nulla decempedis
<hor. od. 2.15.15>	metata privatis opacam
<hor. od. 2.15.16>	porticus excipiebat arcton
<hor. od. 2.15.17>	nec fortuitum spernere caespitem
<hor. od. 2.15.18>	leges sinebant, oppida publico
<hor. od. 2.15.19>	sumptu iubentes et deorum
<hor. od. 2.15.20>	templa novo decorare saxo.

<hor. od. 2.16.1>	Otium divos rogat in patenti
<hor. od. 2.16.2>	prensus Aegaeo, simul atra nubes
<hor. od. 2.16.3>	condidit lunam neque certa fulgent
<hor. od. 2.16.4>	sidera nautis,
<hor. od. 2.16.5>	otium bello furiosa Thrace,
<hor. od. 2.16.6>	otium Medi pharetra decori,
<hor. od. 2.16.7>	Grosphe, non gemmis neque purpura ve-
<hor. od. 2.16.8>	nale nec auro.
<hor. od. 2.16.9>	non enim gazae neque consularis
<hor. od. 2.16.10>	submovet lictor miseros tumultus
<hor. od. 2.16.11>	mentis et curas laqueata circum
<hor. od. 2.16.12>	tecta volantis
<hor. od. 2.16.13>	vivitur parvo bene cui paternum
<hor. od. 2.16.14>	splendet in mensa tenui salinum
<hor. od. 2.16.15>	nec levis somnos timor aut cupido
<hor. od. 2.16.16>	sordidus aufert.
<hor. od. 2.16.17>	quid brevi fortes iaculamur aevo
<hor. od. 2.16.18>	multa? quid terras alio calentis
<hor. od. 2.16.19>	sole mutamus? patriae quis exsul
<hor. od. 2.16.20>	se quoque fugit?
<hor. od. 2.16.21>	scandit aeratas vitiosa navis
<hor. od. 2.16.22>	Cura nec turmas equitum relinquit
<hor. od. 2.16.23>	ocior cervis et agente nimbos
<hor. od. 2.16.24>	ocior Euro.
<hor. od. 2.16.25>	laetus in praesens animus quod ultra est
<hor. od. 2.16.26>	oderit curare et amara lento
<hor. od. 2.16.27>	temperet risu: nihil est ab omni
<hor. od. 2.16.28>	parte beatum.
<hor. od. 2.16.29>	abstulit clarum cita mors Achillem,
<hor. od. 2.16.30>	longa Tithonum minuit senectus
<hor. od. 2.16.31>	et mihi forsan tibi quod negarit
<hor. od. 2.16.32>	porriget hora.
<hor. od. 2.16.33>	te greges centum Siculaeque circum
<hor. od. 2.16.34>	mugiunt vaccae, tibi tollit hinnitum
<hor. od. 2.16.35>	apta quadrigis equa, te bis Afro
<hor. od. 2.16.36>	murice tinctae
<hor. od. 2.16.37>	vestiunt lanae: mihi parva rura et
<hor. od. 2.16.38>	spiritum Graiae tenuem Camenae
<hor. od. 2.16.39>	Parca non mendax dedit et malignum
<hor. od. 2.16.40>	spernere volgus.

<hor. od. 2.17.1>	Cur me querelis exanimas tuis?
<hor. od. 2.17.2>	nec dis amicum est nec mihi te prius
<hor. od. 2.17.3>	obire, Maecenas, mearum
<hor. od. 2.17.4>	grande decus columenque rerum.
<hor. od. 2.17.5>	a, te meae si partem animae rapit
<hor. od. 2.17.6>	maturior vis, quid moror altera,
<hor. od. 2.17.7>	nec carus aeque nec superstes
<hor. od. 2.17.8>	integer? ille dies utramque
<hor. od. 2.17.9>	ducet ruinam. non ego perfidum
<hor. od. 2.17.10>	dixi sacramentum ibimus, ibimus,
<hor. od. 2.17.11>	utcumque praecedes, supremum
<hor. od. 2.17.12>	carpere iter comites parati.
<hor. od. 2.17.13>	me nec Chimaerae spiritus igneae
<hor. od. 2.17.14>	nec si resurgat centimanus Gyas
<hor. od. 2.17.15>	divellet umquam: sic potenti
<hor. od. 2.17.16>	Iustitiae placitumque Parcis.
<hor. od. 2.17.17>	seu Libra seu me Scorpios adspicit
<hor. od. 2.17.18>	formidolosus pars violentior
<hor. od. 2.17.19>	natalis horae seu tyrannus
<hor. od. 2.17.20>	Hesperiae Capricornus undae:
<hor. od. 2.17.21>	utrumque nostrum incredibili modo
<hor. od. 2.17.22>	consentit astrum; te Iovis inpio
<hor. od. 2.17.23>	tutela Saturno refulgens
<hor. od. 2.17.24>	eripuit volucrisque Fati
<hor. od. 2.17.25>	tardavit alas, cum populus frequens
<hor. od. 2.17.26>	laetum theatris ter crepuit sonum;
<hor. od. 2.17.27>	me truncus inlapsus cerebro,
<hor. od. 2.17.28>	sustulerat, nisi Faunus ictum
<hor. od. 2.17.29>	dextra levasset, Mercurialium
<hor. od. 2.17.30>	custos virorum. reddere victimas
<hor. od. 2.17.31>	aedemque votivam memento;
<hor. od. 2.17.32>	nos humilem feriemus agnam.

<hor. od. 2.18.1>	Non ebur neque aureum
<hor. od. 2.18.2>	mea renidet in domo lacunar,
<hor. od. 2.18.3>	non trabes Hymettiae
<hor. od. 2.18.4>	premunt columnas ultima recisas
<hor. od. 2.18.5>	Africa neque Attali
<hor. od. 2.18.6>	ignotus heres regiam occupavi
<hor. od. 2.18.7>	nec Laconicas mihi
<hor. od. 2.18.8>	trahunt honestae purpuras clientae.
<hor. od. 2.18.9>	at fides et ingeni
<hor. od. 2.18.10>	benigna vena est pauperemque dives
<hor. od. 2.18.11>	me petit: nihil supra
<hor. od. 2.18.12>	deos lacesso nec potentem amicum
<hor. od. 2.18.13>	largiora flagito,
<hor. od. 2.18.14>	satis beatus unicis Sabinis.
<hor. od. 2.18.15>	truditur dies die
<hor. od. 2.18.16>	novaeque pergunt interire lunae:
<hor. od. 2.18.17>	tu secanda marmora
<hor. od. 2.18.18>	locas sub ipsum funus et sepulcri
<hor. od. 2.18.19>	inmemor struis domos
<hor. od. 2.18.20>	marisque Bais obstrepentis urges
<hor. od. 2.18.21>	submovere litora,
<hor. od. 2.18.22>	parum locuples continente ripa;
<hor. od. 2.18.23>	quid quod usque proximos
<hor. od. 2.18.24>	revellis agri terminos et ultra
<hor. od. 2.18.25>	limites clientium
<hor. od. 2.18.26>	salis avarus? pellitur paternos
<hor. od. 2.18.27>	in sinu ferens deos
<hor. od. 2.18.28>	et uxor et vir sordidosque natos.
<hor. od. 2.18.29>	nulla certior tamen
<hor. od. 2.18.30>	rapacis Orci fine destinata
<hor. od. 2.18.31>	aula divitem manet
<hor. od. 2.18.32>	erum. quid ultra tendis? aequa tellus
<hor. od. 2.18.33>	pauperi recluditur
<hor. od. 2.18.34>	regumque pueris nec satelles Orci
<hor. od. 2.18.35>	callidum Promethea
<hor. od. 2.18.36>	revexit auro captus; hic superbum
<hor. od. 2.18.37>	Tantalum atque Tantali
<hor. od. 2.18.38>	genus coercet, hic levare functum
<hor. od. 2.18.39>	pauperem laboribus
<hor. od. 2.18.40>	vocatus atque non vocatus audit.

<hor. od. 2.19.1>	Bacchum in remotis carmina rupibus
<hor. od. 2.19.2>	vidi docentem, credite posteri,
<hor. od. 2.19.3>	Nymphasque discentis et auris
<hor. od. 2.19.4>	capripedum Satyrorum acutas
<hor. od. 2.19.5>	euhoe, recenti mens trepidat metu,
<hor. od. 2.19.6>	plenoque Bacchi pectore turbidum
<hor. od. 2.19.7>	laetatur. euhoe, parce Liber,
<hor. od. 2.19.8>	parce gravi metuende thyrso.
<hor. od. 2.19.9>	fas pervicacis est mihi Thyiadas
<hor. od. 2.19.10>	vinique fontem lactis et uberes
<hor. od. 2.19.11>	cantare rivos atque truncis
<hor. od. 2.19.12>	lapsa cavis iterare mella;
<hor. od. 2.19.13>	fas et beatae coniugis additum
<hor. od. 2.19.14>	stellis honorem tectaque Penthei
<hor. od. 2.19.15>	disiecta non leni ruina
<hor. od. 2.19.16>	Thracis et exitium Lycurgi
<hor. od. 2.19.17>	tu flectis amnis, tu mare barbarum,
<hor. od. 2.19.18>	tu separatis uvidus in iugis
<hor. od. 2.19.19>	nodo coerces viperino
<hor. od. 2.19.20>	Bistonidum sine fraude crinis.
<hor. od. 2.19.21>	tu, cum parentis regna per arduum
<hor. od. 2.19.22>	cohors gigantum scanderet inpia,
<hor. od. 2.19.23>	Rhoetum retorsisti leonis
<hor. od. 2.19.24>	unguibus horribilique mala;
<hor. od. 2.19.25>	quamquam choreis aptior et iocis
<hor. od. 2.19.26>	ludoque dictus non sat idoneus
<hor. od. 2.19.27>	pugnae ferebaris; sed idem
<hor. od. 2.19.28>	pacis eras mediusque belli.
<hor. od. 2.19.29>	te vidit insons Cerberus aureo
<hor. od. 2.19.30>	cornu decorum leniter atterens
<hor. od. 2.19.31>	caudam et recedentis trilingui
<hor. od. 2.19.32>	ore pedes tetigitque crura.

<hor. od. 2.20.1>	Non usitata nec tenui ferar
<hor. od. 2.20.2>	penna biformis per liquidum aethera
<hor. od. 2.20.3>	vates neque in terris morabor
<hor. od. 2.20.4>	longius invidiaque maior
<hor. od. 2.20.5>	urbis relinquam. non ego, pauperum
<hor. od. 2.20.6>	sanguis parentum, non ego, quem vocas.
<hor. od. 2.20.7>	dilecte Maecenas, obibo
<hor. od. 2.20.8>	nec Stygia cohibebor unda.
<hor. od. 2.20.9>	iam iam residunt cruribus asperae
<hor. od. 2.20.10>	pelles et album mutor in alitem
<hor. od. 2.20.11>	superne nascunturque leves
<hor. od. 2.20.12>	per digitos umerosque plumae.
<hor. od. 2.20.13>	iam Daedaleo notior Icaro
<hor. od. 2.20.14>	visam gementis litora Bospori
<hor. od. 2.20.15>	Syrtisque Gaetulas canorus
<hor. od. 2.20.16>	ales Hyperboreosque campos.
<hor. od. 2.20.17>	me Colchus et qui dissimulat metum
<hor. od. 2.20.18>	Marsae cohortis Dacus et ultimi
<hor. od. 2.20.19>	noscent Geloni, me peritus
<hor. od. 2.20.20>	discet Hiber Rhodanique potor.
<hor. od. 2.20.21>	absint inani funere neniae
<hor. od. 2.20.22>	luctusque turpes et querimoniae;
<hor. od. 2.20.23>	conpesce clamorem ac sepulcri
<hor. od. 2.20.24>	mitte supervacuos honores.

