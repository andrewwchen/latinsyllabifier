<claud. eutr. 1.1> Semiferos partus metuendaque pignora matri
<claud. eutr. 1.2> moenibus et mediis audi tum nocte luporum
<claud. eutr. 1.3> murmur et attonito pecudes pastore locutas
<claud. eutr. 1.4> et lapidum duras hiemes nimboque minacem
<claud. eutr. 1.5> sanguineo rubuisse Iovem puteosque cruore
<claud. eutr. 1.6> mutatos visasque polo concurrere lunas
<claud. eutr. 1.7> et geminos soles mirari desinat orbis:
<claud. eutr. 1.8> omnia cesserunt eunucho consule monstra.
<claud. eutr. 1.9> heu terrae caelique pudor! trabeata per urbes
<claud. eutr. 1.10> ostentatur anus titulumque effeminat anni.
<claud. eutr. 1.11> pandite pontifices Cumanae carmina vatis,
<claud. eutr. 1.12> fulmineos sollers Etruria consulat ignes
<claud. eutr. 1.13> inmersumque nefas fibris exploret haruspex,
<claud. eutr. 1.14> quae nova portendant superi. Nilusne meatu
<claud. eutr. 1.15> devius et nostri temptat iam transfuga mundi
<claud. eutr. 1.16> se Rubro miscere mari? ruptone Niphate
<claud. eutr. 1.17> rursum barbaricis Oriens vastabitur armis?
<claud. eutr. 1.18> an morbi ventura lues? an nulla colono
<claud. eutr. 1.19> responsura seges? quae tantas expiet iras
<claud. eutr. 1.20> victima? quo diras iugulo placabimus aras?
<claud. eutr. 1.21> consule lustrandi fasces ipsoque litandum
<claud. eutr. 1.22> prodigio; quodcumque parant hoc omine fata,
<claud. eutr. 1.23> Eutropius cervice luat sic omnia nobis.1
<claud. eutr. 1.24> Hoc regni, Fortuna, tenes? quaenam ista iocandi
<claud. eutr. 1.25> saevitia? humanis quantum bacchabere rebus?
<claud. eutr. 1.26> si tibi servili placuit foedare curules
<claud. eutr. 1.27> crimine, procedat laxata compede consul,
<claud. eutr. 1.28> rupta Quirinales sumant ergastula cinctus;
<claud. eutr. 1.29> da saltem quemcumque virum. discrimina quaedam
<claud. eutr. 1.30> sunt famulis splendorque suus, maculamque minorem
<claud. eutr. 1.31> condicionis habet, domino qui vixerit uno.
<claud. eutr. 1.32> si pelagi fluctus, Libyae si discis harenas,
<claud. eutr. 1.33> Eutropii numerabis eros. quot iura, quot ille
<claud. eutr. 1.34> mutavit tabulas vel quanta vocabula vertit!
<claud. eutr. 1.35> nudatus quotiens, medicum dum consulit emptor,
<claud. eutr. 1.36> ne qua per occultum lateat iactura dolorem!
<claud. eutr. 1.37> omnes paenituit pretii venumque redibat,
<claud. eutr. 1.38> dum vendi potuit. postquam deforme cadaver
<claud. eutr. 1.39> mansit et in rugas totus defluxit aniles,
<claud. eutr. 1.40> iam specie doni certatim limine pellunt
<claud. eutr. 1.41> et foedum ignaris properant obtrudere munus.
<claud. eutr. 1.42> tot translata iugis summisit colla, vetustum
<claud. eutr. 1.43> servitium semperque novum, nec destitit umquam,
<claud. eutr. 1.44> saepe tamen coepit. Cunabula prima cruentis
<claud. eutr. 1.45> debet suppliciis; rapitur castrandus ab ipso
<claud. eutr. 1.46> ubere; suscipiunt matris post viscera poenae.
<claud. eutr. 1.47> advolat Armenius certo mucrone recisos
<claud. eutr. 1.48> edoctus mollire mares damnoque nefandum
<claud. eutr. 1.49> aucturus pretium; fecundum corporis imbrem 1
<claud. eutr. 1.50> sedibus exhaurit geminis unoque sub ictu
<claud. eutr. 1.51> eripit officium patris nomenque mariti.
<claud. eutr. 1.52> ambiguus vitae iacuit, penitusque supremum
<claud. eutr. 1.53> in cerebrum secti traxerunt frigora nervi.
<claud. eutr. 1.54> Laudemusne manum, quae vires abstulit hosti,
<claud. eutr. 1.55> an potius fato causam tribuisse queramur?
<claud. eutr. 1.56> profuerat mansisse virum; felicior extat
<claud. eutr. 1.57> opprobrio; serviret adhuc, si fortior esset.
<claud. eutr. 1.58> Inde per Assyriae trahitur commercia ripae;
<claud. eutr. 1.59> hinc fora venalis Galata ductore frequentat
<claud. eutr. 1.60> permutatque domos varias; quis nomina possit
<claud. eutr. 1.61> tanta sequi? miles stabuli Ptolomaeus in illis
<claud. eutr. 1.62> notior: hic longo lassatus paelicis usu
<claud. eutr. 1.63> donat Arinthaeo; neque enim iam dignus haberi
<claud. eutr. 1.64> nec maturus emi. cum fastiditus abiret,
<claud. eutr. 1.65> quam gemuit, quanto planxit divortia luctu!
<claud. eutr. 1.66> haec erat, heu, Ptolomaee, fides? hoc profuit aetas
<claud. eutr. 1.67> in gremio consumpta tuo lectusque iugalis
<claud. eutr. 1.68> et ducti totiens inter praesaepia somni?
<claud. eutr. 1.69> libertas promissa perit? viduumne relinquis
<claud. eutr. 1.70> Eutropium tantasque premunt oblivia noctes,
<claud. eutr. 1.71> crudelis? generis pro sors durissima nostri!
<claud. eutr. 1.72> femina, cum senuit, retinet conubia partu,
<claud. eutr. 1.73> uxorisque decus matris reverentia pensat.
<claud. eutr. 1.74> nos Lucina fugit, nec pignore nitimur ullo.
<claud. eutr. 1.75> cum forma dilapsus amor; defloruit oris
<claud. eutr. 1.76> gratia: qua miseri scapulas tutabimur arte?
<claud. eutr. 1.77> qua placeam ratione senex?”  Sic fatus acutum
<claud. eutr. 1.78> adgreditur lenonis opus, nec segnis ad artem
<claud. eutr. 1.79> mens erat officiique capax omnesque pudoris
<claud. eutr. 1.80> hauserat insidias. custodia nulla tuendo
<claud. eutr. 1.81> fida toro; nulli poterant excludere vectes:
<claud. eutr. 1.82> ille vel aerata Danaen in turre latentem
<claud. eutr. 1.83> eliceret. fletus domini fingebat amantis,
<claud. eutr. 1.84> Indomitasque mora, pretio lenibat avaras
<claud. eutr. 1.85> lascivasque iocis; non blandior ullus euntis
<claud. eutr. 1.86> ancillae tetigisse latus leviterque reductis
<claud. eutr. 1.87> vestibus occulto crimen mandasse susurro
<claud. eutr. 1.88> nec furtis quaesisse locum nec fraude reperta
<claud. eutr. 1.89> cautior elusi fremitus vitare mariti.
<claud. eutr. 1.90> haud aliter iuvenum flammis Ephyreia Lais
<claud. eutr. 1.91> e gemino ditata mari; cum serta refudit
<claud. eutr. 1.92> canities, iam turba procax noctisque recedit
<claud. eutr. 1.93> ambitus et raro pulsatur ianua tactu,
<claud. eutr. 1.94> seque reformidat speculo damnante senectus;
<claud. eutr. 1.95> Stat tamen atque alias succingit lena ministras
<claud. eutr. 1.96> dilectumque diu quamvis longaeva lupanar
<claud. eutr. 1.97> circuit et retinent mores, quod perdidit aetas.
<claud. eutr. 1.98> Hinc honor Eutropio; cumque omnibus unica virtus
<claud. eutr. 1.99> esset in eunuchis thalamos servare pudicos,
<claud. eutr. 1.100> solus adulteriis crevit. nec verbera tergo
<claud. eutr. 1.101> cessavere tamen, quotiens decepta libido
<claud. eutr. 1.102> irati caluisset eri, frustraque rogantem
<claud. eutr. 1.103> iactantemque suos tot iam per lustra labores
<claud. eutr. 1.104> dotalem genero nutritoremque puellae
<claud. eutr. 1.105> tradidit. Eous rector consulque futurus
<claud. eutr. 1.106> pectebat dominae crines et saepe lavanti
<claud. eutr. 1.107> nudus in argento lympham gestabat alumnae,
<claud. eutr. 1.108> et cum se rapido fessam proiecerat aestu,
<claud. eutr. 1.109> patricius roseis pavonum ventilat alis.
<claud. eutr. 1.110> Iamque aevo laxata cutis, sulcisque genarum
<claud. eutr. 1.111> corruerat passa facies rugosior uva:
<claud. eutr. 1.112> flava minus presso finduntur vomere rura,
<claud. eutr. 1.113> nec vento sic vela tremunt. miserabile turpes
<claud. eutr. 1.114> exedere caput tineae; deserta patebant
<claud. eutr. 1.115> inter valla comae: qualis sitientibus arvis
<claud. eutr. 1.116> arida ieiunae seges interlucet aristae
<claud. eutr. 1.117> vel qualis gelidis pluma labente pruinis
<claud. eutr. 1.118> arboris inmoritur trunco brumalis hirundo.
<claud. eutr. 1.119> scilicet ut trabeis iniuria cresceret olim,
<claud. eutr. 1.120> has in fronte notas, hoc dedecus addidit oris
<claud. eutr. 1.121> luxuriae Fortuna suae: cum pallida nudis
<claud. eutr. 1.122> ossibus horrorem dominis praeberet imago
<claud. eutr. 1.123> decolor et macies occursu laederet omnes,
<claud. eutr. 1.124> aut pueris latura metus aut taedia mensis
<claud. eutr. 1.125> aut crimen famulis aut procedentibus omen,
<claud. eutr. 1.126> et nihil exhausto caperent in stipite lucri:
<claud. eutr. 1.127> (sternere quippe toros vel caedere ligna culinae
<claud. eutr. 1.128> membra negant; aurum, vestes, arcana tueri
<claud. eutr. 1.129> mens infida vetat; quis enim committere vellet
<claud. eutr. 1.130> lenoni thalamum?): tandem ceu funus acerbum
<claud. eutr. 1.131> infaustamque suis trusere penatibus umbram.
<claud. eutr. 1.132> contemptu iam liber erat: sic pastor obesum
<claud. eutr. 1.133> lacte canem ferroque ligat pascitque revinctum,
<claud. eutr. 1.134> dum validus servare gregem vigilique rapaces
<claud. eutr. 1.135> latratu terrere lupos; cum tardior idem
<claud. eutr. 1.136> iam scabie laceras deiecit sordidus aures,
<claud. eutr. 1.137> solvit et exuto lucratur vincula collo.
<claud. eutr. 1.138> Est ubi despectus nimius iuvat. undique pulso
<claud. eutr. 1.139> per cunctas licuit fraudes impune vagari
<claud. eutr. 1.140> et fatis aperire viam. pro quisquis Olympi
<claud. eutr. 1.141> summa tenes, tanto libuit mortalia risu
<claud. eutr. 1.142> vertere? qui servi non est admissus in usum,
<claud. eutr. 1.143> suscipitur regnis, et quem privata ministrum
<claud. eutr. 1.144> dedignata domus, moderantem sustinet aula,
<claud. eutr. 1.145> ut primum vetulam texere palatia vulpem,
<claud. eutr. 1.146> quis non ingemuit? quis non inrepere sacris
<claud. eutr. 1.147> obsequiis doluit totiens venale cadaver?
<claud. eutr. 1.148> ipsi quin etiam tali consorte fremebant
<claud. eutr. 1.149> regales famuli, quibus est inlustrior ordo
<claud. eutr. 1.150> servitii, sociumque diu sprevere superbi.
<claud. eutr. 1.151> Cernite, quem Latiis poscant adnectere fastis:
<claud. eutr. 1.152> cuius et eunuchos puduit! sed vilior ante
<claud. eutr. 1.153> obscurae latuit pars ignotissima turbae,
<claud. eutr. 1.154> donec Abundanti furiis — qui rebus Eois
<claud. eutr. 1.155> exitium primumque sibi produxit — ab imis
<claud. eutr. 1.156> evectus thalamis summos invasit honores.
<claud. eutr. 1.157> quam bene dispositum terris, ut dignus iniqui
<claud. eutr. 1.158> fructus consilii primis auctoribus instet.
<claud. eutr. 1.159> sic multos fluvio vates arente per annos
<claud. eutr. 1.160> hospite qui caeso monuit placare Tonantem,
<claud. eutr. 1.161> inventas primus Busiridis imbuit aras
<claud. eutr. 1.162> et cecidit saevi, quod dixerat, hostia sacri.
<claud. eutr. 1.163> sic opifex tauri tormentorumque repertor,
<claud. eutr. 1.164> qui funesta novo fabricaverat aera dolori,
<claud. eutr. 1.165> primus inexpertum Siculo cogente tyranno
<claud. eutr. 1.166> sensit opus docuitque suum mugire iuvencum.
<claud. eutr. 1.167> nullius Eutropius, quam qui se protulit, ante
<claud. eutr. 1.168> direptas possedit opes nullumque priorem
<claud. eutr. 1.169> perculit exilio solumque hoc rite peregit,
<claud. eutr. 1.170> auctorem damnare suum. Postquam obsitus aevo
<claud. eutr. 1.171> semivir excelsam rerum sublatus in arcem,
<claud. eutr. 1.172> quod nec vota pati nec fingere somnia possunt,
<claud. eutr. 1.173> vidit sub pedibus leges subiectaque colla
<claud. eutr. 1.174> nobilium tantumque sibi permittere fata,
<claud. eutr. 1.175> qui nihil optasset plus libertate mereri,
<claud. eutr. 1.176> iamiam dissimulat dominos alteque tumescunt
<claud. eutr. 1.177> serviles animi. procerum squalor e repletus
<claud. eutr. 1.178> carcer et exulibus Meroe campique gemescunt
<claud. eutr. 1.179> Aethiopum; poenis hominum plaga personat ardens;
<claud. eutr. 1.180> Marmaricus claris violatur caedibus Hammon.
<claud. eutr. 1.181> Asperius nihil est humili cum surgit in altum:
<claud. eutr. 1.182> cuncta ferit dum cuncta timet, desaevit in omnes
<claud. eutr. 1.183> ut se posse putent, nec belua taetrior ulla
<claud. eutr. 1.184> quam servi rabies in libera terga furentis;
<claud. eutr. 1.185> agnoscit gemitus et poenae parcere nescit,
<claud. eutr. 1.186> quam subiit, dominique memor, quem verberat, odit.
<claud. eutr. 1.187> adde, quod eunuchus nulla pietate movetur
<claud. eutr. 1.188> nec generi natisve cavet. dementia cunctis
<claud. eutr. 1.189> in similes, animosque ligant consortia damni;
<claud. eutr. 1.190> iste nec eunuchis placidus. Sed peius in aurum
<claud. eutr. 1.191> aestuat; hoc uno fruitur succisa libido,
<claud. eutr. 1.192> quid nervos secuisse iuvat? vis nulla cruentam
<claud. eutr. 1.193> castrat avaritiam. parvis exercita furtis
<claud. eutr. 1.194> quae vastare penum neglectaque sueverat arcae
<claud. eutr. 1.195> claustra remoliri, nunc uberiore rapina
<claud. eutr. 1.196> peccat in orbe manus. quidquid se Tigris ab Haemo
<claud. eutr. 1.197> dividit, hoc certa proponit merce locandum
<claud. eutr. 1.198> institor imperii, caupo famosus honorum.
<claud. eutr. 1.199> hic Asiam villa pactus regit; ille redemit
<claud. eutr. 1.200> coniugis ornatu Syriam; dolet ille paterna
<claud. eutr. 1.201> Bithynos mutasse dome, subfixa patenti
<claud. eutr. 1.202> vestibulo pretiis distinguit regula gentes:
<claud. eutr. 1.203> tot Galatae, tot Pontus eat, tot Lydia nummis;
<claud. eutr. 1.204> si Lyciam tenuisse velis, tot millia ponas,
<claud. eutr. 1.205> si Phrygas, adde; parum! propriae solacia sorti
<claud. eutr. 1.206> communes vult esse notas et venditus ipse
<claud. eutr. 1.207> vendere cuncta cupit. certantum saepe duorum
<claud. eutr. 1.208> diversum suspendit onus; cum pondere iudex
<claud. eutr. 1.209> vergit, et in geminas nutat provincia lances.
<claud. eutr. 1.210> Non pudet heu, superi, populos venire sub hasta?
<claud. eutr. 1.211> vendentis certe pudeat, quod iure sepultum
<claud. eutr. 1.212> mancipium tot regna tenet, tot distrahit urbes.
<claud. eutr. 1.213> pollentem solio Croesum victoria Cyri
<claud. eutr. 1.214> fregit, ut eunucho flueret Pactolus et Hermus?
<claud. eutr. 1.215> Attalus heredem voluit te, Roma, relinqui,
<claud. eutr. 1.216> restitit Antiochus praescripto margine Tauri,
<claud. eutr. 1.217> indomitos curru Servilius egit Isauros
<claud. eutr. 1.218> et Pharos Augusto iacuit vel Creta Metello,
<claud. eutr. 1.219> ne non Eutropio quaestus numerosior esset?
<claud. eutr. 1.220> in mercem veniunt Cilices, Iudaea, Sophene
<claud. eutr. 1.221> Romanusque labor Pompeianique triumphi.
<claud. eutr. 1.222> Quo struis hos auri cumulos? quae pignora tantis
<claud. eutr. 1.223> succedent opibus? nubas ducasve licebit:
<claud. eutr. 1.224> numquam mater eris, numquam pater; hoc tibi ferrum,
<claud. eutr. 1.225> hoc natura negat. te grandibus India gemmis,
<claud. eutr. 1.226> te foliis Arabes ditent, te vellere Seres:
<claud. eutr. 1.227> nullus inops adeo, nullum sic urget egestas,
<claud. eutr. 1.228> ut velit Eutropii fortunam et membra pacisci.
<claud. eutr. 1.229> Iamque oblita sui nec sobria divitiis mens
<claud. eutr. 1.230> in miseras leges hominumque negotia ludit.
<claud. eutr. 1.231> iudicat eunuchus; quid iam de consule miror?
<claud. eutr. 1.232> prodigium, quodcumque gerit. quae pagina lites
<claud. eutr. 1.233> sic actas meminit? quibus umquam saecula terris
<claud. eutr. 1.234> eunuchi videre forum? sed ne qua vacaret
<claud. eutr. 1.235> pars ignominia neu quid restaret inausum,
<claud. eutr. 1.236> arma etiam violare parat portentaque monstris
<claud. eutr. 1.237> aggerat et secum petulans amentia certat.
<claud. eutr. 1.238> erubuit Mavors aversaque risit Enyo
<claud. eutr. 1.239> dedecus Eoum, quotiens intenta sagittis
<claud. eutr. 1.240> et pharetra fulgens anus exercetur Amazon
<claud. eutr. 1.241> arbiter aut quotiens belli pacisque recurrit
<claud. eutr. 1.242> adloquiturque Getas. gaudet cum viderit hostis
<claud. eutr. 1.243> et sentit iam deesse viros. incendia fumant,
<claud. eutr. 1.244> muris nulla fides, squalent populatibus agri
<claud. eutr. 1.245> et medio spes sola mari. trans Phasin aguntur
<claud. eutr. 1.246> Cappadocum matres, stabulisque abducta paternis
<claud. eutr. 1.247> Caucasias captiva bibunt armenta pruinas
<claud. eutr. 1.248> et Scythicis mutant Argaei pabula silvis.
<claud. eutr. 1.249> extra Cimmerias, Taurorum claustra, paludes
<claud. eutr. 1.250> flos Syriae servit. spoliis nec sufficit atrox
<claud. eutr. 1.251> barbarus: in caedem vertunt fastidia praedae.
<claud. eutr. 1.252> Ille tamen (quid enim servum mollemque pudebit?
<claud. eutr. 1.253> aut quid in hoc poterit vultu flagrare ruboris?)
<claud. eutr. 1.254> pro victore redit: peditum vexilla sequuntur
<claud. eutr. 1.255> et turmae similes eunuchorumque manipli,
<claud. eutr. 1.256> Hellespontiacis legio dignissima signis.
<claud. eutr. 1.257> obvius ire cliens defensoremque reversum
<claud. eutr. 1.258> complecti. placet ipse sibi laxasque laborat
<claud. eutr. 1.259> distendisse genas fictumque inflatus anhelat,
<claud. eutr. 1.260> pulvere respersus tineas et solibus ora
<claud. eutr. 1.261> pallidior, verbisque sonat plorabile quiddam
<claud. eutr. 1.262> ultra nequitiam fractis et proelia narrat:
<claud. eutr. 1.263> perque suam tremula testatur voce sororem,
<claud. eutr. 1.264> defecisse vagas ad publica commoda vires;
<claud. eutr. 1.265> cedere livori nec sustentare procellas
<claud. eutr. 1.266> invidiae; mergique fretis spumantibus orat.
<claud. eutr. 1.267> exoretque utinam! dum talia fatur ineptas
<claud. eutr. 1.268> deterget lacrimas atque inter singula dicta
<claud. eutr. 1.269> flebile suspirat: qualis venit arida socrus
<claud. eutr. 1.270> longinquam visura nurum; vix lassa resedit
<claud. eutr. 1.271> et iam vina petit. Quid te, turpissime, bellis
<claud. eutr. 1.272> inseris aut saevi pertemptas Pallada campi?
<claud. eutr. 1.273> tu potes alterius studiis haerere Minervae
<claud. eutr. 1.274> et telas, non tela pati, tu stamina nosse,
<claud. eutr. 1.275> tu segnes operum sollers urgere puellas
<claud. eutr. 1.276> et niveam dominae pensis involvere lanam.
<claud. eutr. 1.277> vel, si sacra placent, habeas pro Marte Cybeben;
<claud. eutr. 1.278> rauca Celaenaeos ad tympana disce furores,
<claud. eutr. 1.279> cymbala ferre licet pectusque inlidere pinu
<claud. eutr. 1.280> inguinis et reliquum Phrygiis abscidere cultris.
<claud. eutr. 1.281> arma relinque viris. geminam quid dividis aulam
<claud. eutr. 1.282> conarisque pios odiis committere fratres?
<claud. eutr. 1.283> te magis, ah demens, veterem si respicis artem,
<claud. eutr. 1.284> conciliare decet. Gestis pro talibus annum
<claud. eutr. 1.285> flagitet Eutropius, ne quid non polluat unus,
<claud. eutr. 1.286> dux acies, iudex praetoria, tempora consul!
<claud. eutr. 1.287> Nil adeo foedum, quod non exacta vetustas
<claud. eutr. 1.288> ediderit longique labor commiserit aevi.
<claud. eutr. 1.289> Oedipodes matrem, natam duxisse Thyestes
<claud. eutr. 1.290> cantatur, peperit fratres Iocasta marito
<claud. eutr. 1.291> et Pelopea sibi. Thebas ac funera Troiae
<claud. eutr. 1.292> tristis Erechthei deplorat scaena theatri.
<claud. eutr. 1.293> in volucrem Tereus, Cadmus se vertit in anguem.
<claud. eutr. 1.294> Scylla novos mirata canes, hunc arbore figit,
<claud. eutr. 1.295> elevat hunc pluma, squamis hunc fabula vestit,
<claud. eutr. 1.296> hunc solvit fluvio. numquam spado consul in orbe
<claud. eutr. 1.297> nec iudex ductorve fuit! quodcumque virorum
<claud. eutr. 1.298> est decus, eunuchi scelus est. exempla creantur
<claud. eutr. 1.299> quae socci superent risus luctusque cothurni.
<claud. eutr. 1.300> Quam pulcher conspectus erat, cum tenderet artus
<claud. eutr. 1.301> exangues onerante toga cinctuque gravatus
<claud. eutr. 1.302> indutoque senex obscaenior iret in auro:
<claud. eutr. 1.303> humani qualis simulator simius oris,
<claud. eutr. 1.304> quem puer adridens pretioso stamine Serum
<claud. eutr. 1.305> velavit nudasque nates ac terga reliquit,
<claud. eutr. 1.306> ludibrium mensis; erecto pectore dives
<claud. eutr. 1.307> ambulat et claro sese deformat amictu.
<claud. eutr. 1.308> candida pollutos comitatur curia fasces,
<claud. eutr. 1.309> forsitan et dominus. praebet miracula lictor
<claud. eutr. 1.310> consule nobilior libertatemque daturus,
<claud. eutr. 1.311> quam necdum meruit, scandit sublime tribunal
<claud. eutr. 1.312> atque inter proprias laudes Aegyptia iactat
<claud. eutr. 1.313> somnia prostratosque canit se vate tyrannos.
<claud. eutr. 1.314> scilicet in dubio vindex Bellona pependit,
<claud. eutr. 1.315> dum spado Tiresias enervatusque Melampus
<claud. eutr. 1.316> reptat ab extreme referens oracula Nilo.
<claud. eutr. 1.317> Obstrepuere avium voces, exhorruit annus
<claud. eutr. 1.318> nomen, et insanum gemino proclamat ab ore
<claud. eutr. 1.319> eunuchumque vetat fastis accedere Ianus;
<claud. eutr. 1.320> sumeret inlicitos etenim si femina fasces,
<claud. eutr. 1.321> esset turpe minus. Medis levibusque Sabaeis
<claud. eutr. 1.322> imperat hic sexus, reginarumque sub armis
<claud. eutr. 1.323> barbariae pars magna iacet; gens nulla probatur,
<claud. eutr. 1.324> eunuchi quae sceptra ferat. Tritonia, Phoebe,
<claud. eutr. 1.325> Terra, Ceres, Cybele, Iuno, Latona coluntur:
<claud. eutr. 1.326> eunuchi quae templa dei, quas vidimus aras?
<claud. eutr. 1.327> inde sacerdotes; haec intrat pectora Phoebus;
<claud. eutr. 1.328> inde canunt Delphi; Troianam sola Minervam
<claud. eutr. 1.329> virginitas Vestalis adit flammasque tuetur:
<claud. eutr. 1.330> hi nullas meriti vittas semperque profani.
<claud. eutr. 1.331> nascitur ad fructum mulier prolemque futuram:
<claud. eutr. 1.332> hoc genus inventum est ut serviat. Herculis arcu
<claud. eutr. 1.333> concidit Hippolyte; Danai fugere bipennem,
<claud. eutr. 1.334> Penthesilea, tuam; claras Carthaginis arces
<claud. eutr. 1.335> creditur et centum portis Babylona superbam
<claud. eutr. 1.336> femineus struxisse labor, quid nobile gessit
<claud. eutr. 1.337> eunuchus? quae bella tulit? quas condidit urbes?
<claud. eutr. 1.338> illas praeterea rerum natura creavit,
<claud. eutr. 1.339> hos fecere manus: seu prima Semiramis astu
<claud. eutr. 1.340> Assyriis mentita virum, ne vocis acutae
<claud. eutr. 1.341> mollities levesve genae se prodere possent,
<claud. eutr. 1.342> hos sibi coniunxit similes; seu Parthica ferro
<claud. eutr. 1.343> luxuries vetuit nasci lanuginis umbram
<claud. eutr. 1.344> servatoque diu puerili flore coegit
<claud. eutr. 1.345> arte retardatam Veneri servire iuventam.
<claud. eutr. 1.346> Fama prius falso similis vanoque videri
<claud. eutr. 1.347> ficta ioco; levior volitare per oppida rumor
<claud. eutr. 1.348> riderique nefas: veluti nigrantibus alis
<claud. eutr. 1.349> audiretur olor, corvo certante ligustris.
<claud. eutr. 1.350> atque aliquis gravior morum: si talibus, inquit,
<claud. eutr. 1.351> creditur et nimiis turgent mendacia monstris,
<claud. eutr. 1.352> iam testudo volat, profert iam cornua vultur;
<claud. eutr. 1.353> prona petunt retro fluvii iuga; Gadibus ortum
<claud. eutr. 1.354> Carmani texere diem; iam frugibus aptum
<claud. eutr. 1.355> aequor et adsuetum silvis delphina videbo;
<claud. eutr. 1.356> iam cochleis homines iunctos et quidquid inane
<claud. eutr. 1.357> nutrit Iudaicis quae pingitur India velis.”
<claud. eutr. 1.358> Subicit et mixtis salibus lascivior alter:
<claud. eutr. 1.359> miraris? nihil est, quod non in pectore magnum
<claud. eutr. 1.360> concipit Eutropius. semper nova, grandia semper
<claud. eutr. 1.361> diligit et celeri degustat singula sensu.
<claud. eutr. 1.362> nil timet a tergo; vigilantibus undique curis
<claud. eutr. 1.363> nocte dieque patet; lenis facilisque moveri
<claud. eutr. 1.364> supplicibus mediaque tamen mollissimus ira
<claud. eutr. 1.365> nil negat et sese vel non poscentibus offert;
<claud. eutr. 1.366> quod libet ingenio, subigit traditque fruendum;
<claud. eutr. 1.367> quidquid amas, dabit ilia manus; communiter omni
<claud. eutr. 1.368> fungitur officio gaudetque potentia flecti.
<claud. eutr. 1.369> hoc quoque conciliis peperit meritoque laborum,
<claud. eutr. 1.370> accipit et trabeas argutae praemia dextrae.”
<claud. eutr. 1.371> Postquam vera fides facinus vulgavit Eoum
<claud. eutr. 1.372> gentibus et Romae iam certius impulit aures,
<claud. eutr. 1.373> Eutropiumne etiam nostra dignabimur ira?
<claud. eutr. 1.374> hic quoque Romani meruit pars esse doloris?”
<claud. eutr. 1.375> sic effata rapit caeli per inania cursum
<claud. eutr. 1.376> diva potens unoque Padum translapsa volatu
<claud. eutr. 1.377> castra sui rectoris adit, tum forte decorus
<claud. eutr. 1.378> cum Stilichone gener pacem implorantibus ultro
<claud. eutr. 1.379> Germanis responsa dabat, legesque Caucis
<claud. eutr. 1.380> arduus et flavis signabat iura Suebis.
<claud. eutr. 1.381> his tribuit reges, his obside foedera sancit
<claud. eutr. 1.382> indicto; bellorum alios transcribit in usus,
<claud. eutr. 1.383> militet ut nostris detonsa Sygambria signis.
<claud. eutr. 1.384> laeta subit Romam pietas et gaudia paene
<claud. eutr. 1.385> moverunt lacrimas tantoque exultat alumno:
<claud. eutr. 1.386> sic armenta suo iam defensante iuvenco
<claud. eutr. 1.387> Celsius adsurgunt erectae cornua matri,
<claud. eutr. 1.388> sic iam terribilem stabulis dominumque ferarum
<claud. eutr. 1.389> crescere miratur genetrix Massyla leonem.
<claud. eutr. 1.390> dimovit nebulam iuvenique adparuit ingens.
<claud. eutr. 1.391> tum sic orsa loqui:   Quantum te principe possim,
<claud. eutr. 1.392> non longinqua docent, domito quod Saxone Tethys
<claud. eutr. 1.393> mitior aut fracto secura Britannia Picto;
<claud. eutr. 1.394> ante pedes humili Franco tristique Suebo
<claud. eutr. 1.395> perfruor et nostrum video, Germanice, Rhenum.
<claud. eutr. 1.396> sed quid agam? discors Oriens felicibus actis
<claud. eutr. 1.397> invidet atque alio Phoebi de cardine surgunt
<claud. eutr. 1.398> crimina, ne toto conspiret corpore regnum.
<claud. eutr. 1.399> Gildonis taceo magna cum laude receptam
<claud. eutr. 1.400> perfidiam et fretos Eoo robore Mauros.
<claud. eutr. 1.401> quae suscepta fames, quantum discriminis urbi,
<claud. eutr. 1.402> ni tua vel soceri numquam non provida virtus
<claud. eutr. 1.403> australem Arctois pensasset frugibus annum!
<claud. eutr. 1.404> invectae Rhodani Tiberina per ostia classes
<claud. eutr. 1.405> Cinyphiisque ferax Araris successit aristis.
<claud. eutr. 1.406> Teutonicus vomer Pyrenaeique iuvenci
<claud. eutr. 1.407> sudavere mihi; segetes mirantur Hiberas
<claud. eutr. 1.408> horrea; nec Libyae senserunt damna rebellis
<claud. eutr. 1.409> iam transalpina contenti messe Quirites.
<claud. eutr. 1.410> ille quidem solvit meritas (scit Tabraca) poenas,
<claud. eutr. 1.411> ut pereat quicumque tuis conflixerit armis.
<claud. eutr. 1.412> Ecce repens isdem clades a partibus exit
<claud. eutr. 1.413> terrorisque minus, sed plus habitura pudoris
<claud. eutr. 1.414> Eutropius consul, pridem tolerare fatemur
<claud. eutr. 1.415> hoc genus, Arsacio postquam se regia fastu
<claud. eutr. 1.416> sustulit et nostros corrupit Parthia mores,
<claud. eutr. 1.417> praefecti sed adhuc gemmis vestique dabantur
<claud. eutr. 1.418> custodes sacroque adhibere silentia somno;
<claud. eutr. 1.419> militia eunuchi numquam progressa cubili,
<claud. eutr. 1.420> non vita spondente fidem, sed inertia tutum
<claud. eutr. 1.421> mentis pignus erat. secreta monilia servent,
<claud. eutr. 1.422> ornatus curent Tyrios: a fronte recedant
<claud. eutr. 1.423> imperii, tenero tractari pectore nescit
<claud. eutr. 1.424> publica maiestas. numquam vel in aequore puppim
<claud. eutr. 1.425> vidimus eunuchi clavo parere magistri.
<claud. eutr. 1.426> nos adeo sperni faciles? orbisque carina
<claud. eutr. 1.427> vilior? auroram sane, quae talia ferre
<claud. eutr. 1.428> gaudet, et adsuetas sceptris muliebribus urbes
<claud. eutr. 1.429> possideant; quid belliferam communibus urunt
<claud. eutr. 1.430> Italiam maculis nocituraque probra severis
<claud. eutr. 1.431> ammiscent populis? peregrina piacula forti
<claud. eutr. 1.432> pellantur longe Latio nec transeat Alpes
<claud. eutr. 1.433> dedecus; in solis, quibus extitit, haereat arvis.
<claud. eutr. 1.434> scribat Halys, scribat famae contemptor Orontes:
<claud. eutr. 1.435> per te perque tuos obtestor Roma triumphos,
<claud. eutr. 1.436> nesciat hoc Thybris, numquam poscentibus olim
<claud. eutr. 1.437> qui dare Dentatis annos Fabiisque solebat.
<claud. eutr. 1.438> Martius eunuchi repetet sutfragia campus?
<claud. eutr. 1.439> Aemilios inter servatoresque Camillos
<claud. eutr. 1.440> Eutropius? iam Chrysogonis tua, Brute, potestas
<claud. eutr. 1.441> Narcissisque datur? natos hoc dedere poenae
<claud. eutr. 1.442> profuit et misero civem praeponere patri?
<claud. eutr. 1.443> hoc mihi laniculo positis Etruria castris
<claud. eutr. 1.444> quaesiit et tantum fluvio Porsenna remotus?
<claud. eutr. 1.445> hoc meruit vel ponte Cocles vel Mucius igne?
<claud. eutr. 1.446> visceribus frustra castum Lucretia ferrum
<claud. eutr. 1.447> mersit et attonitum tranavit Cloelia Thybrim?
<claud. eutr. 1.448> Eutropio fasces adservabantur adempti
<claud. eutr. 1.449> Tarquiniis? quemcumque meae vexere curules,
<claud. eutr. 1.450> laxato veniat socium aversatus Averno.
<claud. eutr. 1.451> impensi sacris Decii prorumpite bustis
<claud. eutr. 1.452> Torquatique truces animosaque pauperis umbra
<claud. eutr. 1.453> Fabricii tuque o, si forte inferna piorum
<claud. eutr. 1.454> iugera et Elysias scindis, Serrane, novales.
<claud. eutr. 1.455> Poeno Scipiadae, Poeno praeclare Lutati,
<claud. eutr. 1.456> Sicania Marcelle ferox, gens Claudia surgas 1
<claud. eutr. 1.457> et Curii veteres; et, qui sub iure negasti
<claud. eutr. 1.458> vivere Caesareo, parvo procede sepulcro
<claud. eutr. 1.459> Eutropium passure Cato; remeate tenebris,
<claud. eutr. 1.460> agmina Brutorum Corvinorumque catervae.
<claud. eutr. 1.461> eunuchi vestros habitus, insignia sumunt
<claud. eutr. 1.462> ambigui Romana mares; rapuere tremendas
<claud. eutr. 1.463> Hannibali Pyrrhoque togas; flabella perosi
<claud. eutr. 1.464> adspirant trabeis; iam non umbracula gestant
<claud. eutr. 1.465> virginibus, Latias ausi vibrare secures!
<claud. eutr. 1.466> Linquite femineas infelix turba latebras,
<claud. eutr. 1.467> alter quos pepulit sexus nec suscipit alter,
<claud. eutr. 1.468> execti Veneris stimulos et vulnere casti
<claud. eutr. 1.469> (mixta duplex aetas; inter puerumque senemque
<claud. eutr. 1.470> nil medium): falsi complete sedilia patres;
<claud. eutr. 1.471> ite novi proceres infecundoque senatu
<claud. eutr. 1.472> Eutropium stipate ducem; celebrate tribunal
<claud. eutr. 1.473> pro thalamis, verso iam discite more curules,
<claud. eutr. 1.474> non matrum pilenta sequi. Ne prisca revolvam
<claud. eutr. 1.475> neu numerem, quantis iniuria mille per annos
<claud. eutr. 1.476> sit retro ducibus, quanti foedabitur aevi
<claud. eutr. 1.477> canities, unam subeant quot saecula culpam:
<claud. eutr. 1.478> inter Arinthaei fastos et nomen erile
<claud. eutr. 1.479> servus erit dominoque suos aequalis honores
<claud. eutr. 1.480> inseret! heu semper Ptolomaei noxia mundo
<claud. eutr. 1.481> mancipia! en alio laedor graviore Pothino
<claud. eutr. 1.482> et patior maius Phario scelus. ille cruorem
<claud. eutr. 1.483> consulis unius Pellaeis ensibus hausit;
<claud. eutr. 1.484> inquinat hic omnes. Si nil privata movebunt,
<claud. eutr. 1.485> at tu principibus, vestrae tu prospice causae
<claud. eutr. 1.486> regalesque averte notas. hunc accipit unum
<claud. eutr. 1.487> aula magistratum: vobis patribusque recurrit
<claud. eutr. 1.488> hic alternus honos. in crimen euntibus annis
<claud. eutr. 1.489> parce, quater consul! contagia fascibus, oro,
<claud. eutr. 1.490> defendas ignava tuis neu tradita libris
<claud. eutr. 1.491> omina vestitusque meos, quibus omne, quod ambit
<claud. eutr. 1.492> oceanus, domui, tanta caligine mergi
<claud. eutr. 1.493> calcarique sinas. nam quae iam bella geramus
<claud. eutr. 1.494> mollibus auspiciis? quae iam conubia prolem
<claud. eutr. 1.495> vel frugem latura seges? quid fertile terris,
<claud. eutr. 1.496> quid plenum sterili possit sub consule nasci?
<claud. eutr. 1.497> eunuchi si iura dabunt legesque tenebunt,
<claud. eutr. 1.498> ducant pensa viri mutatoque ordine rerum
<claud. eutr. 1.499> vivat Amazonio confusa licentia ritu.
<claud. eutr. 1.500> Quid trahor ulterius? Stilicho, quid vincere differs,
<claud. eutr. 1.501> dum certare pudet? nescis quod turpior hostis
<claud. eutr. 1.502> laetitia maiore cadit? piratica Magnum
<claud. eutr. 1.503> erigit, inlustrat servilis laurea Crassum.
<claud. eutr. 1.504> adnuis. agnosco fremitum, quo palluit Eurus,
<claud. eutr. 1.505> quo Mauri Gildoque ruit. quid Martia signa
<claud. eutr. 1.506> sollicitas? non est iaculis hastisve petendus:
<claud. eutr. 1.507> conscia succumbent audito verbere terga,
<claud. eutr. 1.508> ut Scytha post multos rediens exercitus annos,
<claud. eutr. 1.509> cum sibi servilis pro finibus obvia pubes
<claud. eutr. 1.510> iret et arceret dominos tellure reversos,
<claud. eutr. 1.511> armatam ostensis aciem fudere flagellis:
<claud. eutr. 1.512> notus ab inceptis ignobile reppulit horror
<claud. eutr. 1.513> vulgus et addictus sub verbere torpuit ensis. ”
<claud. eutr. 2.praef.1> Qui modo sublimes rerum flectebat habenas
<claud. eutr. 2.praef.2> patricius, rursum verbera nota timet
<claud. eutr. 2.praef.3> et solitos tardae passurus compedis orbes
<claud. eutr. 2.praef.4> in dominos vanas luget abisse minas.
<claud. eutr. 2.praef.5> culmine deiectum vitae Fortuna priori
<claud. eutr. 2.praef.6> reddidit, insano iam satiata ioco.
<claud. eutr. 2.praef.7> scindere nunc alia meditatur ligna securi
<claud. eutr. 2.praef.8> fascibus et tandem vapulat ipse suis,
<claud. eutr. 2.praef.9> ille citas consul poenas se consule solvit:
<claud. eutr. 2.praef.10> annus qui trabeas hic dedit exilium.
<claud. eutr. 2.praef.11> infaustum populis in se quoque vertitur omen;
<claud. eutr. 2.praef.12> saevit in auctorem prodigiosus honos.
<claud. eutr. 2.praef.13> abluto penitus respirant nomine fasti
<claud. eutr. 2.praef.14> maturamque luem sanior aula vomit,
<claud. eutr. 2.praef.15> dissimulant socii coniuratique recedunt,
<claud. eutr. 2.praef.16> procumbit pariter cum duce tota cohors;
<claud. eutr. 2.praef.17> non acie victi, non seditione coacti;
<claud. eutr. 2.praef.18> nec pereunt ritu quo periere viri.
<claud. eutr. 2.praef.19> concidit exiguae dementia vulnere chartae;
<claud. eutr. 2.praef.20> confecit saevum littera Martis opus.
<claud. eutr. 2.praef.21> Mollis feminea detruditur arce tyrannus
<claud. eutr. 2.praef.22> et thalamo pulsus perdidit imperium:
<claud. eutr. 2.praef.23> sic iuvenis nutante fide veterique reducta
<claud. eutr. 2.praef.24> paelice defletam linquit amica domum.
<claud. eutr. 2.praef.25> canitiem raram largo iam pulvere turpat
<claud. eutr. 2.praef.26> et lacrimis rugas implet anile gemens
<claud. eutr. 2.praef.27> suppliciterque pias humilis prostratus ad aras
<claud. eutr. 2.praef.28> mitigat iratas voce tremente nurus.
<claud. eutr. 2.praef.29> innumeri glomerantur eri sibi quisque petentes
<claud. eutr. 2.praef.30> mancipium solis utile suppliciis.
<claud. eutr. 2.praef.31> quamvis foedus enim mentemque obscaenior ore,
<claud. eutr. 2.praef.32> ira dabit pretium; poena meretur emi.
<claud. eutr. 2.praef.33> Quas, spado, nunc terras aut quem transibis in axem?
<claud. eutr. 2.praef.34> cingeris hinc odiis, inde recessit amor,
<claud. eutr. 2.praef.35> utraque te gemino sub sidere regia damnat:
<claud. eutr. 2.praef.36> Hesperius numquam, iam nec Eous eris.
<claud. eutr. 2.praef.37> miror cur, aliis qui pandere fata solebas,
<claud. eutr. 2.praef.38> ad propriam cladem caeca Sibylla taces.
<claud. eutr. 2.praef.39> iam tibi nulla videt fallax insomnia Nilus;
<claud. eutr. 2.praef.40> pervigilant vates iam, miserande, tui.
<claud. eutr. 2.praef.41> quid soror? audebit tecum conscendere puppim
<claud. eutr. 2.praef.42> et veniet longum per mare fida comes?
<claud. eutr. 2.praef.43> an fortasse toros eunuchi pauperis odit
<claud. eutr. 2.praef.44> et te nunc inopem dives amare negat?
<claud. eutr. 2.praef.45> eunuchi iugulum primus secuisse fateris;
<claud. eutr. 2.praef.46> sed tamen exemplo non feriere tuo.
<claud. eutr. 2.praef.47> vive pudor fatis. en quem tremuere tot urbes,
<claud. eutr. 2.praef.48> en cuius populi sustinuere iugum!
<claud. eutr. 2.praef.49> direptas quid plangis opes, quas natus habebit?
<claud. eutr. 2.praef.50> non aliter poteras principis esse pater.
<claud. eutr. 2.praef.51> improbe, quid pulsas muliebribus astra querellis,
<claud. eutr. 2.praef.52> quod tibi sub Cypri litore parta quies?
<claud. eutr. 2.praef.53> omnia barbarico per te concussa tumultu.
<claud. eutr. 2.praef.54> crede mihi, terra tutius aequor erit.
<claud. eutr. 2.praef.55> Iam non Armenios iaculis terrebis et arcu,
<claud. eutr. 2.praef.56> per campos volucrem non agitabis equum;
<claud. eutr. 2.praef.57> dilecto caruit Byzantius ore senatus;
<claud. eutr. 2.praef.58> curia consiliis aestuat orba tuis:
<claud. eutr. 2.praef.59> emeritam suspende togam, suspende pharetram;
<claud. eutr. 2.praef.60> ad Veneris partes ingeniumque redi.
<claud. eutr. 2.praef.61> non bene Gradivo lenonia dextera servit.
<claud. eutr. 2.praef.62> suscipiet famulum te Cytherea libens.
<claud. eutr. 2.praef.63> insula laeta choris, blandorum mater Amorum:
<claud. eutr. 2.praef.64> nulla pudicitiae cura placere potest,
<claud. eutr. 2.praef.65> prospectant Paphiae celsa de rupe puellae
<claud. eutr. 2.praef.66> sollicitae, salvam dum ferat unda ratem.
<claud. eutr. 2.praef.67> sed vereor, teneant ne te Tritones in alto
<claud. eutr. 2.praef.68> lascivas doctum fallere Nereidas,
<claud. eutr. 2.praef.69> aut idem cupiant pelago te mergere venti,
<claud. eutr. 2.praef.70> Gildonis nuper qui tenuere fugam.
<claud. eutr. 2.praef.71> inclita captivo memoratur Tabraca Mauro,
<claud. eutr. 2.praef.72> naufragio Cyprus sit memoranda tuo.
<claud. eutr. 2.praef.73> vecturum moriens frustra delphina vocabis;
<claud. eutr. 2.praef.74> ad terram solos devehit ille viros.
<claud. eutr. 2.praef.75> quisquis adhuc similes eunuchus tendit in actus,
<claud. eutr. 2.praef.76> respiciens Cyprum desinat esse ferox.
<claud. eutr. 2.1> Mygdonii cineres et si quid restat Eoi,
<claud. eutr. 2.2> quod pereat, regni: certe non augure falso
<claud. eutr. 2.3> prodigii patuere minae, frustraque peracto
<claud. eutr. 2.4> vulnere monstriferi praesagia discitis anni.
<claud. eutr. 2.5> cautior ante tamen violentum navita Caurum
<claud. eutr. 2.6> prospicit et tumidae subducit vela procellae.
<claud. eutr. 2.7> quid iuvat errorem mersa iam puppe fateri?
<claud. eutr. 2.8> quid lacrimae delicta levant? stant omina vestri
<claud. eutr. 2.9> consulis: inmotis haesere piacula fatis.
<claud. eutr. 2.10> tunc decuit sentire nefas, tunc ire recentes
<claud. eutr. 2.11> detersum maculas. veteri post obruta morbo
<claud. eutr. 2.12> corpora Paeonias nequiquam admoveris herbas.
<claud. eutr. 2.13> ulcera possessis alte suffusa medullis
<claud. eutr. 2.14> non leviore manu, ferro sanantur et igni,
<claud. eutr. 2.15> ne noceat frustra mox eruptura cicatrix.
<claud. eutr. 2.16> ad vivum penetrant flammae, quo funditus umor
<claud. eutr. 2.17> defluat et vacuis corrupto sanguine venis
<claud. eutr. 2.18> arescat fons ipse mali; truncatur et artus,
<claud. eutr. 2.19> ut liceat reliquis securum degere membris.
<claud. eutr. 2.20> at vos egregie purgatam creditis aulam,
<claud. eutr. 2.21> Eutropium si Cyprus habet? vindictaque mundi
<claud. eutr. 2.22> semivir exul erit? qui vos lustrare valebit
<claud. eutr. 2.23> oceanus? tantum facinus quae diluet aetas?
<claud. eutr. 2.24> Induerat necdum trabeas: mugitus ab axe
<claud. eutr. 2.25> redditus inferno, rabies arcana cavernas
<claud. eutr. 2.26> vibrat et alterno confligunt culmina lapsu.
<claud. eutr. 2.27> bacchatus per operta tremor Calchedona movit
<claud. eutr. 2.28> pronus et in geminas nutavit Bosphorus urbes.
<claud. eutr. 2.29> concurrere freti fauces, radice revulsa
<claud. eutr. 2.30> vitant instabilem rursum Symplegada nautae.
<claud. eutr. 2.31> scilicet haec Stygiae praemittunt signa sorores
<claud. eutr. 2.32> et sibi iam tradi populos hoc consule gaudent.
<claud. eutr. 2.33> mox oritur diversa lues: hinc Mulciber ignes
<claud. eutr. 2.34> sparserat, hinc victa proruperat obice Nereus;
<claud. eutr. 2.35> haec flagrant, haec tecta natant. quam, numina, poenam
<claud. eutr. 2.36> servatis sceleri, cuius tot cladibus omen
<claud. eutr. 2.37> constitit? incumbas utinam, Neptune, tridenti
<claud. eutr. 2.38> pollutumque solum toto cum crimine mergas.
<claud. eutr. 2.39> unam pro mundo Furiis concedimus urbem.
<claud. eutr. 2.40> Utque semel patuit monstris iter, omnia tempus
<claud. eutr. 2.41> nacta suum properant: nasci tum decolor imber
<claud. eutr. 2.42> infantumque novi vultus et dissona partu
<claud. eutr. 2.43> semina, tum lapidum fletus armentaque vulgo
<claud. eutr. 2.44> ausa loqui mediisque ferae se credere muris;
<claud. eutr. 2.45> tum vates sine more rapi lymphataque passim
<claud. eutr. 2.46> pectora terrifici stimulis ignescere Phoebi.
<claud. eutr. 2.47> fac nullos cecinisse deos: adeone retusi
<claud. eutr. 2.48> quisquam cordis erit, dubitet qui partibus illis
<claud. eutr. 2.49> adfore fatalem castrati consulis annum?
<claud. eutr. 2.50> sed quam caecus inest vitiis amor! omne futurum
<claud. eutr. 2.51> despicitur suadentque brevem praesentia fructum
<claud. eutr. 2.52> et ruit in vetitum damni secura libido,
<claud. eutr. 2.53> dum mora supplicii lucro serumque quod instat
<claud. eutr. 2.54> creditur. haud equidem contra tot signa Camillo
<claud. eutr. 2.55> detulerim fasces, nedum (pro sexus!) inerti
<claud. eutr. 2.56> mancipio, cui, cuncta licet responsa iuberent
<claud. eutr. 2.57> hortantesque licet sponderent prospera divi,
<claud. eutr. 2.58> turpe fuit cessisse viros. Exquirite retro
<claud. eutr. 2.59> crimina continui lectis annalibus aevi,
<claud. eutr. 2.60> prisca recensitis evolvite saecula fastis:
<claud. eutr. 2.61> quid senis infandi Capreae, quid scaena Neronis
<claud. eutr. 2.62> tale ferunt? spado Romuleo succinctus amictu
<claud. eutr. 2.63> sedit in Augustis laribus. vulgata patebat
<claud. eutr. 2.64> aula salutantum studiis; huc plebe senatus
<claud. eutr. 2.65> permixta trepidique duces omnisque potestas
<claud. eutr. 2.66> confluit. advolvi genibus, contingere dextram
<claud. eutr. 2.67> ambitus et votum deformibus oscula rugis
<claud. eutr. 2.68> figere. praesidium legum genitorque vocatur
<claud. eutr. 2.69> principis et famulum dignatur regia patrem.
<claud. eutr. 2.70> posteritas, admitte fidem: monumenta petuntur
<claud. eutr. 2.71> dedecoris multisque gemunt incudibus aera
<claud. eutr. 2.72> formatura nefas. haec iudicis, ilia togati,
<claud. eutr. 2.73> haec nitet armati species; numerosus ubique
<claud. eutr. 2.74> fulget eques: praefert eunuchi curia vultus.
<claud. eutr. 2.75> ac veluti caveant ne quo consistere virtus
<claud. eutr. 2.76> possit pura loco, cunctas hoc ore laborant
<claud. eutr. 2.77> incestare vias. maneant inmota precamur
<claud. eutr. 2.78> certaque perpetui sint argumenta pudoris.
<claud. eutr. 2.79> subter adulantes tituli nimiaeque leguntur
<claud. eutr. 2.80> vel maribus laudes: claro quod nobilis ortu
<claud. eutr. 2.81> (cum vivant domini!), quod maxima proelia solus
<claud. eutr. 2.82> impleat (et patitur miles!), quod tertius urbis
<claud. eutr. 2.83> conditor (hoc Byzas Constantinusque videbant!).
<claud. eutr. 2.84> inter quae tumidus leno producere cenas
<claud. eutr. 2.85> in lucem, foetere mero, dispergere plausum
<claud. eutr. 2.86> empturas in vulgus opes, totosque theatris
<claud. eutr. 2.87> indulgere dies, alieni prodigus auri.
<claud. eutr. 2.88> at soror et, si quid portentis creditur, uxor
<claud. eutr. 2.89> mulcebat matres epulis et more pudicae
<claud. eutr. 2.90> coniugis eunuchi celebrabat vota mariti.
<claud. eutr. 2.91> hanc amat, hanc summa de re vel pace vel armis
<claud. eutr. 2.92> consulit, huic curas et clausa palatia mandat
<claud. eutr. 2.93> ceu stabulum vacuamque domum. sic magna tueri
<claud. eutr. 2.94> regna nihil, patiensque iugi deluditur orbis?
<claud. eutr. 2.95> Mitior alternum Zephyri iam bruma teporem
<claud. eutr. 2.96> senserat et primi laxabant germina flores,
<claud. eutr. 2.97> iamque iter in gremio pacis sollemne parabant
<claud. eutr. 2.98> ad muros, Ancyra, tuos, auctore repertum
<claud. eutr. 2.99> Eutropio, pelagi ne taedia longa subirent,
<claud. eutr. 2.100> sed vaga lascivis flueret discursibus aestas:
<claud. eutr. 2.101> unde tamen tanta sublimes mole redibant,
<claud. eutr. 2.102> ceu vinctos traherent Medos Indumque bibissent.
<claud. eutr. 2.103> ecce autem flavis Gradivus ab usque Gelonis
<claud. eutr. 2.104> arva cruentato repetebat Thracia curru:
<claud. eutr. 2.105> subsidunt Pangaea rotis altaeque sonoro
<claud. eutr. 2.106> stridunt axe nives. ut vertice constitit Haemi
<claud. eutr. 2.107> femineasque togas pressis conspexit habenis,
<claud. eutr. 2.108> subrisit crudele pater cristisque micantem
<claud. eutr. 2.109> quassavit galeam; tunc implacabile numen
<claud. eutr. 2.110> Bellonam adloquitur, quae sanguine sordida vestem
<claud. eutr. 2.111> Illyricis pingues pectebat stragibus hydros:
<claud. eutr. 2.112> Necdum mollitiae, necdum, germana, mederi
<claud. eutr. 2.113> possumus Eoae? numquam corrupta rigescent
<claud. eutr. 2.114> saecula? Cappadocum tepidis Argaeus acervis
<claud. eutr. 2.115> aestuat; infelix etiamnum pallet Orontes.
<claud. eutr. 2.116> dum pereunt, meminere mali; si corda parumper
<claud. eutr. 2.117> respirare sinas, nullo tot funera sensu
<claud. eutr. 2.118> praetereunt: antiqua levis iactura cruoris!
<claud. eutr. 2.119> Adspicis obscaenum facinus? quid crinibus ora
<claud. eutr. 2.120> protegis? en quales sese diffudit in actus
<claud. eutr. 2.121> parva quies, quantum nocuerunt otia ferri!
<claud. eutr. 2.122> qui caruit bellis, eunucho traditur annus,
<claud. eutr. 2.123> actum de trabeis esset, si partibus una
<claud. eutr. 2.124> mens foret Hesperiis; rueret derisa vetustas
<claud. eutr. 2.125> nullaque calcati starent vestigia iuris,
<claud. eutr. 2.126> ni memor imperii Stilicho morumque priorum
<claud. eutr. 2.127> turpe relegasset defenso Thybride nomen
<claud. eutr. 2.128> intactamque novo servasset crimine Romam.
<claud. eutr. 2.129> ille dedit portum, quo se pulsata referret
<claud. eutr. 2.130> maiestas Latii deformataeque secures;
<claud. eutr. 2.131> ille dedit fastos, ad quos Oriente relicto
<claud. eutr. 2.132> confugeret sparsura maculis servilibus aevum.
<claud. eutr. 2.133> Quam similes haec aula viros! ad moenia visus
<claud. eutr. 2.134> dirige: num saltem tacita formidine mussant?
<claud. eutr. 2.135> num damnant animo? plaudentem cerne senatum
<claud. eutr. 2.136> et Byzantinos proceres Graiosque Quirites.
<claud. eutr. 2.137> o patribus plebes, o digni consule patres!
<claud. eutr. 2.138> quid? quod et armati cessant et nulla virilis
<claud. eutr. 2.139> inter tot gladios sexum reminiscitur ira?
<claud. eutr. 2.140> hucine nostrorum cinctus abiere nepotum?
<claud. eutr. 2.141> sic Bruti despectus honos? Ignosce parenti,
<claud. eutr. 2.142> Romule, quod serus temeratis fascibus ultor
<claud. eutr. 2.143> advenio: iamiam largis haec gaudia faxo
<claud. eutr. 2.144> compensent lacrimis. quid dudum inflare moraris
<claud. eutr. 2.145> Tartarean!, Bellona, tubam, quid stringere falcem,
<claud. eutr. 2.146> qua populos a stirpe metis? molire tumultus,
<claud. eutr. 2.147> excute delicias. Thracum Macetumque ruinae
<claud. eutr. 2.148> taedet et in gentes iterum saevire sepultas.
<claud. eutr. 2.149> damna minus consueta move; trans aequora saevas
<claud. eutr. 2.150> verte faces; aliis exordia sume rapinis.
<claud. eutr. 2.151> non tibi Riphaeis hostis quaerendus ab oris,
<claud. eutr. 2.152> non per Caucasias accito turbine valles
<claud. eutr. 2.153> est opus. Ostrogothis colitur mixtisque Gruthungis
<claud. eutr. 2.154> Phryx ager; hos parvae poterunt impellere causae
<claud. eutr. 2.155> in scelus; ad mores facilis natura reverti.
<claud. eutr. 2.156> sic eat: in nostro quando iam milite robur
<claud. eutr. 2.157> torpuit et molli didicit parere magistro,
<claud. eutr. 2.158> vindicet Arctous violatas advena leges;
<claud. eutr. 2.159> barbara Romano succurrant arma pudori. ”
<claud. eutr. 2.160> Sic fatus clipeo, quantum vix ipse deorum
<claud. eutr. 2.161> arbiter infesto cum percutit aegida nimbo;
<claud. eutr. 2.162> intonuit. responsat Athos Haemusque remugit;
<claud. eutr. 2.163> ingeminat raucum Rhodope concussa fragorem.
<claud. eutr. 2.164> cornua cana gelu mirantibus extulit undis
<claud. eutr. 2.165> Hebrus et exanguem glacie timor adligat Histrum.
<claud. eutr. 2.166> tunc, adamante gravem nodisque rigentibus hastam,
<claud. eutr. 2.167> telum ingens nullique deo iaculabile, torsit.
<claud. eutr. 2.168> fit late ruptis via nubibus; ilia per auras
<claud. eutr. 2.169> tot freta, tot montes uno contenta volatu
<claud. eutr. 2.170> transilit et Phrygiae mediis adfigitur arvis.
<claud. eutr. 2.171> sensit humus; gemuit Nysaeo palmite felix
<claud. eutr. 2.172> Hermus et aurata Pactolus inhorruit urna
<claud. eutr. 2.173> totaque summissis fleverunt Dindyma silvis.
<claud. eutr. 2.174> Nec dea praemissae stridorem segnius hastae
<claud. eutr. 2.175> consequitur, centumque vias meditata nocendi
<claud. eutr. 2.176> tandem Tarbigilum (Geticae dux improbus alae 1
<claud. eutr. 2.177> hic erat) adgreditur. viso tum forte redibat
<claud. eutr. 2.178> Eutropio vacuus donis, feritasque dolore
<claud. eutr. 2.179> creverat et, teneris etiam quae crimina suadet
<claud. eutr. 2.180> ingeniis, Scythicum pectus flammabat egestas.
<claud. eutr. 2.181> huic sese vultu simulatae coniugis offert
<claud. eutr. 2.182> mentitoque ferox incedit barbara gressu,
<claud. eutr. 2.183> carbaseos induta sinus: post terga reductas
<claud. eutr. 2.184> uberibus propior mordebat fibula vestes,
<claud. eutr. 2.185> inque orbem tereti mitra retinente capillum
<claud. eutr. 2.186> strinxerat et virides flavescere iusserat angues.
<claud. eutr. 2.187> advolat ac niveis reducem complectitur ulnis
<claud. eutr. 2.188> infunditque animo furiale per oscula virus,
<claud. eutr. 2.189> principe quam largo veniat, quas inde reportet
<claud. eutr. 2.190> divitias, astu rabiem motura requirit.
<claud. eutr. 2.191> ille iter ingratum, vanos deflere labores,
<claud. eutr. 2.192> quos super eunuchi fastus, quae probra tulisset.
<claud. eutr. 2.193> continue secat ungue genas et tempore pandit
<claud. eutr. 2.194> adrepto gemitus:   I nunc, devotus aratris
<claud. eutr. 2.195> scinde solum positoque tuos mucrone sodales
<claud. eutr. 2.196> ad rastros sudare doce. bene rura Gruthungus
<claud. eutr. 2.197> excolet et certo disponet sidere vites.
<claud. eutr. 2.198> felices aliae, quas debellata maritis
<claud. eutr. 2.199> oppida, quas magnis quaesitae viribus ornant
<claud. eutr. 2.200> exuviae, quibus Argivae pulchraeque ministrant
<claud. eutr. 2.201> Thessalides, famulas et quae meruere Lacaenas.
<claud. eutr. 2.202> me nimium timido, nimium iunxere remisso
<claud. eutr. 2.203> fata viro, totum qui degener exuit Histrum,
<claud. eutr. 2.204> qui refugit patriae ritus, quem detinet aequi
<claud. eutr. 2.205> gloria concessoque cupit vixisse colonus
<claud. eutr. 2.206> quam dominus rapto. quid pulchra vocabula pigris
<claud. eutr. 2.207> praetentas vitiis? probitatis inertia nomen,
<claud. eutr. 2.208> iustitiae formido subit. tolerabis iniquam
<claud. eutr. 2.209> pauperiem, cum tela geras? et flebis inultus,
<claud. eutr. 2.210> cum pateant tantae nullis custodibus urbes?
<claud. eutr. 2.211> Quippe metus poenae. pridem mos ille vigebat,
<claud. eutr. 2.212> ut meritos colerent impacatisque rebelles
<claud. eutr. 2.213> urgerent odiis; at nunc, qui foedera rumpit,
<claud. eutr. 2.214> ditatur; qui servat, eget. vastator Achivae
<claud. eutr. 2.215> gentis et Epirum nuper populatus inultam
<claud. eutr. 2.216> praesidet Illyrico; iam, quos obsedit, amicos
<claud. eutr. 2.217> ingreditur muros illis responsa daturus,
<claud. eutr. 2.218> quorum coniugibus potitur natosque peremit.
<claud. eutr. 2.219> sic hostes punire solent, haec praemia solvunt
<claud. eutr. 2.220> excidiis. cunctaris adhuc numerumque tuorum
<claud. eutr. 2.221> respicis exiguamque manum? tu rumpe quietem;
<claud. eutr. 2.222> bella dabunt socios. nec te tam prona monerem,
<claud. eutr. 2.223> si contra paterere viros: nunc alter in armis
<claud. eutr. 2.224> sexus et eunuchis se defensoribus orbis
<claud. eutr. 2.225> credidit; hos aquilae Romanaque signa sequuntur.
<claud. eutr. 2.226> incipe barbaricae tandem te reddere vitae,
<claud. eutr. 2.227> te quoque iam timeant admirenturque nocentem,
<claud. eutr. 2.228> quem sprevere pium. spoliis praedaque repletus
<claud. eutr. 2.229> cum libeat Romanus eris. ”  Sic fata repente
<claud. eutr. 2.230> in diram se vertit avem rostroque recurvo
<claud. eutr. 2.231> turpis et infernis tenebris obscurior alas
<claud. eutr. 2.232> auspicium veteri sedit ferale sepulcro.
<claud. eutr. 2.233> Ille, pavor postquam resoluto corde quievit
<claud. eutr. 2.234> et rigidae sedere comae, non distulit atrox
<claud. eutr. 2.235> iussa deae; sociis, quae viderat, ordine pandit
<claud. eutr. 2.236> inritatque sequi. Coniurat barbara pubes
<claud. eutr. 2.237> nacta ducem Latiisque palam descivit ab armis.
<claud. eutr. 2.238> Pars Phrygiae, Scythicis quaecumque Trionibus alget
<claud. eutr. 2.239> proxima, Bithynos, solem quae condit, Ionas,
<claud. eutr. 2.240> quae levat, attingit Galatas. utrimque propinqui
<claud. eutr. 2.241> finibus obliquis Lydi Pisidaeque feroces
<claud. eutr. 2.242> continuant australe latus. gens una fuere
<claud. eutr. 2.243> tot quondam populi, priscum cognomen et unum
<claud. eutr. 2.244> appellata Phryges; sed (quid non longa valebit
<claud. eutr. 2.245> permutare dies?) dicti post Maeona regem
<claud. eutr. 2.246> Maeones. Aegaeos insedit Graecia portus;
<claud. eutr. 2.247> Thyni Thraces arant quae nunc Bithynia fertur;
<claud. eutr. 2.248> nuper ab Oceano Gallorum exercitus ingens
<claud. eutr. 2.249> illis ante vagus tandem regionibus haesit
<claud. eutr. 2.250> gaesaque deposuit, Graio iam mitis amictu,
<claud. eutr. 2.251> pro Rheno poturus Halyn. dat cuncta vetustas
<claud. eutr. 2.252> principium Phrygibus; nec rex Aegyptius ultra
<claud. eutr. 2.253> restitit, humani postquam puer uberis expers
<claud. eutr. 2.254> in Phrygiam primum laxavit murmura vocem.
<claud. eutr. 2.255> Hic cecidit Libycis iactata paludibus olim
<claud. eutr. 2.256> tibia, foedatam cum reddidit umbra Minervam,
<claud. eutr. 2.257> hic et Apollinea victus testudine pastor
<claud. eutr. 2.258> suspensa memores inlustrat pelle Celaenas.
<claud. eutr. 2.259> quattuor hinc magnis procedunt fontibus amnes
<claud. eutr. 2.260> auriferi; nec miror aquas radiare metallo,
<claud. eutr. 2.261> quae totiens lavere Midan. diversus ad Austrum
<claud. eutr. 2.262> cursus et Arctoum fluviis mare. Dindyma fundunt
<claud. eutr. 2.263> Sangarium, vitrei puro qui gurgite Galli
<claud. eutr. 2.264> auctus Amazonii defertur ad ostia Ponti.
<claud. eutr. 2.265> Icarium pelagus Mycalaeaque litora iuncti
<claud. eutr. 2.266> Marsya Maeanderque petunt; sed Marsya velox,
<claud. eutr. 2.267> dum suus est, flexuque carens iam flumine mixtus
<claud. eutr. 2.268> mollitur, Maeandre, tuo; contraria passus,
<claud. eutr. 2.269> quam Rhodano stimulatus Arar: quos inter aprica
<claud. eutr. 2.270> planities Cererique favet densisque ligatur
<claud. eutr. 2.271> vitibus et glaucae fructus attollit olivae,
<claud. eutr. 2.272> dives equis, felix pecori pretiosaque picto
<claud. eutr. 2.273> marmore purpureis, caedit quod Synnada, venis.
<claud. eutr. 2.274> Talem tum Phrygiam Geticis populatibus uri
<claud. eutr. 2.275> permisere dei. securas barbarus urbes
<claud. eutr. 2.276> inrupit facilesque capi. spes nulla salutis,
<claud. eutr. 2.277> nulla fugae: putribus iam propugnacula saxis
<claud. eutr. 2.278> longo corruerant aevo pacisque senecta.
<claud. eutr. 2.279> Interea gelidae secretis rupibus Idae
<claud. eutr. 2.280> dum sedet et thiasos spectat de more Cybebe
<claud. eutr. 2.281> Curetumque alacres ad tympana suscitat enses,
<claud. eutr. 2.282> aurea sanctarum decus inmortale comarum
<claud. eutr. 2.283> defluxit capiti turris summoque volutus
<claud. eutr. 2.284> vertice crinalis violatur pulvere murus.
<claud. eutr. 2.285> obstipuere truces omen Corybantes et uno
<claud. eutr. 2.286> fixa metu tacitas presserunt orgia buxos.
<claud. eutr. 2.287> indoluit genetrix, tum sic commota profatur:
<claud. eutr. 2.288> Hoc mihi iam pridem Lachesis grandaeva canebat
<claud. eutr. 2.289> augurium: Phrygiae casus venisse supremos
<claud. eutr. 2.290> delapsus testatur apex, heu sanguine qualis
<claud. eutr. 2.291> ibit Sangarius quantasque cadavera lenti
<claud. eutr. 2.292> Maeandri passura moras! inmobilis haeret
<claud. eutr. 2.293> terminus, haec dudum nato placuere Tonanti.
<claud. eutr. 2.294> par et finitimis luctus, frustraque Lyaei
<claud. eutr. 2.295> non defensuros implorat Lydia thyrsos.
<claud. eutr. 2.296> iamque vale Phrygiae tellus perituraque flammis
<claud. eutr. 2.297> moenia, conspicuas quae nunc attollitis arces,
<claud. eutr. 2.298> mox campi nudumque solum! dilecta valete
<claud. eutr. 2.299> flumina! non vestris ultra bacchabor in antris
<claud. eutr. 2.300> nec iuga sulcabit noster Berecynthia currus.”
<claud. eutr. 2.301> dixit et ad tristes convertit tympana planctus.
<claud. eutr. 2.302> labentem patriam sacris ululatibus Attis
<claud. eutr. 2.303> personat et torvi lacrimis maduere leones.
<claud. eutr. 2.304> Eutropius, nequeat quamvis metuenda taceri
<claud. eutr. 2.305> clades et trepidus vulgaverit omnia rumor,
<claud. eutr. 2.306> ignorare tamen fingit regnique ruinas
<claud. eutr. 2.307> dissimulat: parvam latronum errare catervam,
<claud. eutr. 2.308> ad sontes tormenta magis quam tela parari
<claud. eutr. 2.309> nec duce frangendas iactat, sed iudice vires:
<claud. eutr. 2.310> vasta velut Libyae venantum vocibus ales
<claud. eutr. 2.311> cum premitur calidas cursu transmittit harenas
<claud. eutr. 2.312> inque modum veli sinuatis flamine pennis
<claud. eutr. 2.313> pulverulenta volat; si iam vestigia retro
<claud. eutr. 2.314> clara sonent, oblita fugae stat lumine clauso
<claud. eutr. 2.315> (ridendum!) revoluta caput creditque latere,
<claud. eutr. 2.316> quem non ipsa videt. furtim tamen ardua mittit
<claud. eutr. 2.317> cum donis promissa no vis, si forte rogatus
<claud. eutr. 2.318> desinat. ille semel nota dulcedine praedae
<claud. eutr. 2.319> se famulo servire negat, nec grata timentum
<claud. eutr. 2.320> munera; militiam nullam nec prima superbus
<claud. eutr. 2.321> cingula dignari; nam quis non consule tali
<claud. eutr. 2.322> vilis honos? Postquam precibus mitescere nullis,
<claud. eutr. 2.323> non auro cessisse videt creberque recurrit
<claud. eutr. 2.324> nuntius incassum nec spes iam foederis extat:
<claud. eutr. 2.325> tandem consilium belli confessus agendi
<claud. eutr. 2.326> ad sua tecta vocat. iuvenes venere protervi
<claud. eutr. 2.327> lascivique senes, quibus est insignis edendi
<claud. eutr. 2.328> gloria corruptasque dapes variasse decorum,
<claud. eutr. 2.329> qui ventrem invitant pretio traduntque palato
<claud. eutr. 2.330> sidereas Iunonis aves et si qua loquendi
<claud. eutr. 2.331> gnara coloratis viridis defertur ab Indis,
<claud. eutr. 2.332> quaesitos trans regna cibos, quorumque profundam
<claud. eutr. 2.333> ingluviem non Aegaeus, non alta Propontis,
<claud. eutr. 2.334> non freta longinquis Maeotia piscibus explent.
<claud. eutr. 2.335> vestis odoratae studium; laus maxima risum
<claud. eutr. 2.336> per vanos movisse sales minimeque viriles
<claud. eutr. 2.337> munditiae; compti vultus; onerique vel ipsa
<claud. eutr. 2.338> serica. si Chunus feriat, si Sarmata portas,
<claud. eutr. 2.339> solliciti scaenae; Romam contemnere sueti
<claud. eutr. 2.340> mirarique suas, quas Bosphorus obruat! aedes;
<claud. eutr. 2.341> saltandi dociles aurigarumque periti.
<claud. eutr. 2.342> Pars humili de plebe duces; pars compede suras
<claud. eutr. 2.343> cruraque signati nigro liventia ferro
<claud. eutr. 2.344> iura regunt, facies quamvis inscripta repugnet
<claud. eutr. 2.345> seque suo prodat titulo. sed prima potestas
<claud. eutr. 2.346> Eutropium praefert Hosio subnixa secundo.
<claud. eutr. 2.347> dulcior hic sane cunctis prudensque movendi
<claud. eutr. 2.348> iuris et admoto qui temperet omnia fumo,
<claud. eutr. 2.349> fervidus, accensam sed qui bene decoquat iram.
<claud. eutr. 2.350> considunt apices gemini dicionis Eoae,
<claud. eutr. 2.351> hic cocus, hic leno, defossi verbere terga,
<claud. eutr. 2.352> servitio, non arte pares, hic saepius emptus,
<claud. eutr. 2.353> alter ad Hispanos nutritus verna penates.
<claud. eutr. 2.354> Ergo ubi collecti proceres, qui rebus in artis
<claud. eutr. 2.355> consulerent tantisque darent solacia morbis,
<claud. eutr. 2.356> obliti subito Phrygiae bellisque relictis
<claud. eutr. 2.357> ad solitos coepere iocos et iurgia circi
<claud. eutr. 2.358> tendere. nequiquam magna confligitur ira,
<claud. eutr. 2.359> quis melius vibrata puer vertigine molli
<claud. eutr. 2.360> membra rotet, verrat quis marmora crine supino?
<claud. eutr. 2.361> quis magis enodes laterum detorqueat arcus,1
<claud. eutr. 2.362> quis voci digitos, oculos quis moribus aptet?
<claud. eutr. 2.363> hi tragicos meminere modos; his fabula Tereus,
<claud. eutr. 2.364> his necdum commissa choro cantatur Agave.
<claud. eutr. 2.365> Increpat Eutropius: non haec spectacula tempus
<claud. eutr. 2.366> poscere; nunc alias armorum incumbere curas;
<claud. eutr. 2.367> se satis Armenio fessum pro limite cingi
<claud. eutr. 2.368> nec tantis unum subsistere posse periclis;
<claud. eutr. 2.369> ignoscant senio, iuvenes ad proelia mittant; —
<claud. eutr. 2.370> qualis pauperibus nutrix invisa puellis
<claud. eutr. 2.371> adsidet et tela communem quaerere victum
<claud. eutr. 2.372> rauca monet; festis illae lusisse diebus
<claud. eutr. 2.373> orant et positis aequaevas visere pensis,
<claud. eutr. 2.374> irataeque operi iam lasso pollice fila
<claud. eutr. 2.375> turbant et teneros detergent stamine fletus.
<claud. eutr. 2.376> Emicat extemplo cunctis trepidantibus audax
<claud. eutr. 2.377> crassa mole Leo, quem vix Cyclopia solum
<claud. eutr. 2.378> aequatura fames, quem non ieiuna Celaeno
<claud. eutr. 2.379> vinceret; hinc nomen fertur meruisse Leonis.
<claud. eutr. 2.380> acer in absentes linguae iactator, abundans
<claud. eutr. 2.381> corporis exiguusque animi, doctissimus artis
<claud. eutr. 2.382> quondam lanificae, moderator pectinis unci,
<claud. eutr. 2.383> non alius lanam purgatis sordibus aeque
<claud. eutr. 2.384> praebuerit calathis, similis nec pinguia quisquam
<claud. eutr. 2.385> vellera per tenues ferri producere rimas.
<claud. eutr. 2.386> tunc Aiax erat Eutropii lateque fremebat,
<claud. eutr. 2.387> non septem vasto quatiens umbone iuvencos,
<claud. eutr. 2.388> sed, quam perpetuis dapibus pigroque sedili
<claud. eutr. 2.389> inter anus interque colos oneraverat, alvum.
<claud. eutr. 2.390> adsurgit tandem vocemque expromit anhelam:
<claud. eutr. 2.391> Quis novus hic torpor, socii? quonam usque sedemus
<claud. eutr. 2.392> femineis clausi thalamis patimurque periclum
<claud. eutr. 2.393> gliscere desidia? graviorum turba malorum
<claud. eutr. 2.394> texitur, ignavis trahimus dum tempora votis.
<claud. eutr. 2.395> me petit hie sudor, numquam mea dextera segnis
<claud. eutr. 2.396> ad ferrum. faveat tantum Tritonia coeptis,
<claud. eutr. 2.397> inceptum peragetur opus, iam cuncta furorem
<claud. eutr. 2.398> qui gravat, efficiam leviorem pondere lanae
<claud. eutr. 2.399> Tarbigilum tumidum, desertoresque Gruthungos
<claud. eutr. 2.400> ut miseras populabor oves et pace relata
<claud. eutr. 2.401> pristina restituam Phrygias ad stamina matres.”
<claud. eutr. 2.402> His dictis iterum sedit; fit plausus et ingens
<claud. eutr. 2.403> concilii clamor, qualis resonantibus olim
<claud. eutr. 2.404> exoritur caveis, quotiens crinitus ephebus
<claud. eutr. 2.405> aut rigidam Nioben aut flentem Troada fingit.
<claud. eutr. 2.406> protinus excitis iter inremeabile signis
<claud. eutr. 2.407> adripit infaustoque iubet bubone moveri
<claud. eutr. 2.408> agmina Mygdonias mox impletura volucres.
<claud. eutr. 2.409> Pulcher et urbanae cupiens exercitus umbrae,
<claud. eutr. 2.410> adsiduus ludis, avidus splendere lavacris
<claud. eutr. 2.411> nec soles imbresve pati, multumque priori
<claud. eutr. 2.412> dispar, sub clipeo Thracum qui ferre pruinas,
<claud. eutr. 2.413> dum Stilicho regeret, nudoque hiemare sub axe
<claud. eutr. 2.414> sueverat et duris haurire bipennibus Hebrum.
<claud. eutr. 2.415> cum duce mutatae vires. Byzantia robur
<claud. eutr. 2.416> fregit luxuries Ancyranique triumphi.
<claud. eutr. 2.417> non peditem praecedit eques; non commoda castris
<claud. eutr. 2.418> eligitur regio; vicibus custodia nullis
<claud. eutr. 2.419> advigilat vallo; non explorantur eundae
<claud. eutr. 2.420> vitandaeque viae; nullo se cornua flectunt
<claud. eutr. 2.421> ordine: confusi passim per opaca vagantur
<claud. eutr. 2.422> lustra, per ignotas angusto tramite valles.
<claud. eutr. 2.423> sic vacui rectoris equi, sic orba magistro
<claud. eutr. 2.424> fertur in abruptum casu, non sidere, puppis;
<claud. eutr. 2.425> sic ruit in rupes amisso pisce sodali
<claud. eutr. 2.426> belua, sulcandas qui praevius edocet undas
<claud. eutr. 2.427> inmensumque pecus parvae moderamine caudae
<claud. eutr. 2.428> temperat et tanto coniungit foedera monstro;
<claud. eutr. 2.429> ilia natat rationis inops et caeca profundi;
<claud. eutr. 2.430> iam brevibus deprensa vadis ignara reverti
<claud. eutr. 2.431> palpitat et vanos scopulis inlidit hiatus.
<claud. eutr. 2.432> Tarbigilus simulare fugam flatusque Leonis
<claud. eutr. 2.433> spe nutrire leves improvisusque repente,
<claud. eutr. 2.434> dum gravibus marcent epulis hostique catenas
<claud. eutr. 2.435> inter vina crepant, largo sopita Lyaeo
<claud. eutr. 2.436> castra subit. pereunt alii, dum membra cubili
<claud. eutr. 2.437> tarda levant; alii leto iunxere soporem;
<claud. eutr. 2.438> ast alios vicina palus sine more ruentes
<claud. eutr. 2.439> excipit et cumulis inmanibus aggerat undas.
<claud. eutr. 2.440> ipse Leo damma cervoque fugacior ibat
<claud. eutr. 2.441> sudanti tremebundus equo: qui pondere postquam
<claud. eutr. 2.442> decidit, implicitus limo cunctantia pronus
<claud. eutr. 2.443> per vada reptabat. caeno subnixa tenaci
<claud. eutr. 2.444> mergitur et pingui suspirat corpore moles
<claud. eutr. 2.445> more suis, dapibus quae iam devota futuris
<claud. eutr. 2.446> turpe gemit, quotiens Hosius mucrone corusco
<claud. eutr. 2.447> armatur cingitque sinus secumque volutat,
<claud. eutr. 2.448> quas figat verubus partes, quae frusta calenti
<claud. eutr. 2.449> mandet aquae quantoque cutem distendat echino.
<claud. eutr. 2.450> flagrat opus; crebro pulsatus perstrepit ictu; 1
<claud. eutr. 2.451> contexit varius penetrans Calchedona nidor.
<claud. eutr. 2.452> Ecce levis frondes a tergo concutit aura:
<claud. eutr. 2.453> credit tela Leo; valuit pro vulnere terror
<claud. eutr. 2.454> implevitque vicem iaculi, vitamque nocentem
<claud. eutr. 2.455> integer et sola formidine saucius efflat.
<claud. eutr. 2.456> quis tibi tractandos pro pectine, degener, enses,
<claud. eutr. 2.457> quis solio campum praeponere suasit avito?
<claud. eutr. 2.458> quam bene texentum laudabas carmina tutus
<claud. eutr. 2.459> et matutinis pellebas frigora mensis!
<claud. eutr. 2.460> hic miserande iaces; hic, dum tua vellera vitas,
<claud. eutr. 2.461> tandem fila tibi neverunt ultima Parcae.
<claud. eutr. 2.462> Iam vaga pallentem densis terroribus aulam
<claud. eutr. 2.463> fama quatit; stratas acies, deleta canebat
<claud. eutr. 2.464> agmina, Maeonios foedari caedibus agros,
<claud. eutr. 2.465> Pamphylos Pisidasque rapi. metuendus ab omni
<claud. eutr. 2.466> Tarbigilus regione tonat; modo tendere cursum
<claud. eutr. 2.467> in Galatas, modo Bithynis incumbere fertur.
<claud. eutr. 2.468> sunt qui per Cilicas rupto descendere Tauro,
<claud. eutr. 2.469> sunt qui correptis ratibus terraque marique
<claud. eutr. 2.470> adventare ferant; geminantur vera pavoris
<claud. eutr. 2.471> ingenio: longe spectari puppibus urbes
<claud. eutr. 2.472> accensas, lucere fretum ventoque citatas
<claud. eutr. 2.473> omnibus in pelago velis haerere favillas.
<claud. eutr. 2.474> Hos inter strepitus funestior advolat alter
<claud. eutr. 2.475> nuntius: armatam rursus Babylona minari
<claud. eutr. 2.476> rege novo; resides Parthos ignava perosos
<claud. eutr. 2.477> otia Romanae finem iam quaerere paci.
<claud. eutr. 2.478> rarus apud Medos regum cruor; unaque cuncto
<claud. eutr. 2.479> poena manet generi: quamvis crudelibus aeque
<claud. eutr. 2.480> paretur dominis. sed quid non audeat annus
<claud. eutr. 2.481> Eutropii? socium nobis fidumque Saporem
<claud. eutr. 2.482> perculit et Persas in regia vulnera movit
<claud. eutr. 2.483> rupturasque fidem, leto pars ne qua vacaret,
<claud. eutr. 2.484> Eumenidum taedas trans flumina Tigridis egit.
<claud. eutr. 2.485> Tum vero cecidere animi tantisque procellis
<claud. eutr. 2.486> deficiunt. saepti latrantibus undique bellis
<claud. eutr. 2.487> infensos tandem superos et consulis omen
<claud. eutr. 2.488> agnovere sui, nec iam revocabile damnum
<claud. eutr. 2.489> eventu stolido serum didicere magistro.
<claud. eutr. 2.490> namque ferunt geminos uno de semine fratres
<claud. eutr. 2.491> Iapetionidas generis primordia nostri
<claud. eutr. 2.492> dissimili finxisse manu: quoscumque Prometheus
<claud. eutr. 2.493> excoluit multumque innexuit aethera limo,
<claud. eutr. 2.494> hi longe ventura notant dubiisque parati
<claud. eutr. 2.495> casibus occurrunt fabro meliore politi.
<claud. eutr. 2.496> deteriore luto pravus quos edidit auctor,
<claud. eutr. 2.497> quem merito Grai perhibent Epimethea vates,
<claud. eutr. 2.498> et nihil aetherii sparsit per membra vigoris,
<claud. eutr. 2.499> hi pecudum ritu non impendentia vitant
<claud. eutr. 2.500> nec res ante vident; accepta clade queruntur
<claud. eutr. 2.501> et seri transacta gemunt. Iam sola renidet
<claud. eutr. 2.502> in Stilichone salus, et cuius semper acerbum
<claud. eutr. 2.503> ingratumque sibi factorum conscius horror
<claud. eutr. 2.504> credidit adventum, quem si procedere tantum
<claud. eutr. 2.505> Alpibus audissent, mortem poenasque tremebant,
<claud. eutr. 2.506> iam cuncti venisse volunt, scelerumque priorum
<claud. eutr. 2.507> paenitet; hoc tantis bellorum sidus in undis
<claud. eutr. 2.508> sperant, hoc pariter iusti sontesque precantur:
<claud. eutr. 2.509> ceu pueri, quibus alta pater trans aequora merces
<claud. eutr. 2.510> devehit, intenti ludo studiisque soluti
<claud. eutr. 2.511> latius amoto passim custode vagantur;
<claud. eutr. 2.512> si gravis auxilio vacuas invaserit aedes
<claud. eutr. 2.513> vicinus laribusque suis proturbet inultos,
<claud. eutr. 2.514> tum demum patrem implorant et nomen inani
<claud. eutr. 2.515> voce cient frustraque oculos ad litora tendunt.
<claud. eutr. 2.516> Omnes supplicio dignos letoque fatentur,
<claud. eutr. 2.517> qui se tradiderint famulis Stilichone relicto.
<claud. eutr. 2.518> mutati stupuere diu sensuque reducto
<claud. eutr. 2.519> paulatim proprii mirantur monstra furoris
<claud. eutr. 2.520> avertuntque oculos: proiectis fascibus horret
<claud. eutr. 2.521> lictor et infames labuntur sponte secures:
<claud. eutr. 2.522> quales Aonio Thebas de monte reversae
<claud. eutr. 2.523> Maenades infectis Pentheo sanguine thyrsis,
<claud. eutr. 2.524> cum patuit venatus atrox matrique rotatum
<claud. eutr. 2.525> conspexere caput, gressus caligine figunt
<claud. eutr. 2.526> et rabiem desisse dolent. quin protinus ipsa
<claud. eutr. 2.527> tendit ad Italiam supplex Aurora potentem
<claud. eutr. 2.528> non radiis redimita comam, non flammea vultu
<claud. eutr. 2.529> nec croceum vestita diem; stat livida luctu,
<claud. eutr. 2.530> qualis erat Phrygio tegeret cum Memnona busto.
<claud. eutr. 2.531> quam simul agnovit Stilicho nec causa latebat,
<claud. eutr. 2.532> restitit; ilia manum victricem amplexa moratur
<claud. eutr. 2.533> altaque vix lacrimans inter suspiria fatur:
<claud. eutr. 2.534> Tantane te nostri ceperunt taedia mundi?
<claud. eutr. 2.535> sic me ludibrium famulis risumque relinquis
<claud. eutr. 2.536> dux quondam rectorque meus? solamque tueris
<claud. eutr. 2.537> Hesperiam? domiti nec te post bella tyranni
<claud. eutr. 2.538> cernere iam licuit? sic te victoria nobis
<claud. eutr. 2.539> eripuit Gallisque dedit? Rufinus origo
<claud. eutr. 2.540> prima mali: geminas inter discordia partes
<claud. eutr. 2.541> hoc auctore fuit. sed iam maiora moventi
<claud. eutr. 2.542> occurrit iusta rediens exercitus ira,
<claud. eutr. 2.543> fortis adhuc ferrique memor. brevis inde reluxit
<claud. eutr. 2.544> falsaque libertas; rursum Stilichonis habenis
<claud. eutr. 2.545> sperabam me posse regi. pro caeca futuri
<claud. eutr. 2.546> gaudia! fraterno coniungi coeperat orbis
<claud. eutr. 2.547> imperio (quis enim tanto terrore recentis
<claud. eutr. 2.548> exempli paribus sese committeret ausis?),
<claud. eutr. 2.549> cum subito (monstrosa mihi turpisque relatu
<claud. eutr. 2.550> fabula) Rufini castratus prosilit heres,
<claud. eutr. 2.551> et similes iterum luctus Fortuna reduxit,
<claud. eutr. 2.552> ut solum domini sexum mutasse viderer.
<claud. eutr. 2.553> Hic primum thalami claustris delicta tegebat
<claud. eutr. 2.554> clam timideque iubens; erat invidiosa potestas,
<claud. eutr. 2.555> sed tamen eunuchi, necdum sibi publica iura
<claud. eutr. 2.556> sumere nec totas audebat vertere leges.
<claud. eutr. 2.557> at postquam pulsisque bonis et faece retenta
<claud. eutr. 2.558> peiores legit socios dignusque satelles
<claud. eutr. 2.559> hinc Hosius stetit, inde Leo, fiducia crevit
<claud. eutr. 2.560> regnandique palam flagravit aperta libido.
<claud. eutr. 2.561> patricius, consul maculat quos vendit honores,
<claud. eutr. 2.562> plus maculat quos ipse gerit. iam signa tubaeque
<claud. eutr. 2.563> mollescunt, ipsos ignavia fluxit in enses.
<claud. eutr. 2.564> exultant merito gentes facilisque volenti
<claud. eutr. 2.565> praeda sumus. iam Bistoniis Haemoque nivali
<claud. eutr. 2.566> vastior expulsis Oriens squalescit aratris.
<claud. eutr. 2.567> ei mihi, quas urbes et quanto tempore Martis
<claud. eutr. 2.568> ignaras uno rapuerunt proelia cursu!
<claud. eutr. 2.569> nuper ab extremo veniens equitatus Araxe
<claud. eutr. 2.570> terruit Antiochi muros, ipsumque decorae
<claud. eutr. 2.571> paene caput Syriae flammis hostilibus arsit.
<claud. eutr. 2.572> utque gravis spoliis nulloque obstante profunda
<claud. eutr. 2.573> laetus caede redit, sequitur mucrone secundo
<claud. eutr. 2.574> continuum vulnus; nec iam mihi Caucasus hostes
<claud. eutr. 2.575> nec mittit gelidus Phasis; nascuntur in ipso
<claud. eutr. 2.576> bella sinu. legio pridem Romana Gruthungi,
<claud. eutr. 2.577> iura quibus victis dedimus, quibus arva domusque
<claud. eutr. 2.578> praebuimus, Lydos Asiaeque uberrima vastant
<claud. eutr. 2.579> ignibus et si quid tempestas prima reliquit.
<claud. eutr. 2.580> nec vi nec numero freti; sed inertia nutrit
<claud. eutr. 2.581> proditioque ducum, quorum per crimina miles
<claud. eutr. 2.582> captivis dat terga suis, quos teste subegit
<claud. eutr. 2.583> Danuvio partemque timet qui reppulit omnes.
<claud. eutr. 2.584> Aula choris epulisque vacat nec perdita curat,
<claud. eutr. 2.585> dum superest aliquid. ne quid tamen orbe reciso
<claud. eutr. 2.586> venditor amittat, provincia quaeque superstes
<claud. eutr. 2.587> dividitur geminumque duplex passura tribunal
<claud. eutr. 2.588> cogitur alterius pretium sarcire peremptae.
<claud. eutr. 2.589> sic mihi restituunt populos; hac arte reperta
<claud. eutr. 2.590> rectorum numerum terris pereuntibus augent.
<claud. eutr. 2.591> In te iam spes una mihi. pro fronde Minervae
<claud. eutr. 2.592> has tibi protendo lacrimas: succurre ruenti,
<claud. eutr. 2.593> eripe me tandem, servilibus eripe regnis.
<claud. eutr. 2.594> neve adeo cunctos paucorum crimine damnes
<claud. eutr. 2.595> nec nova tot meritis offensa prioribus obstet.
<claud. eutr. 2.596> iamiam flecte animum. suprema pericula semper
<claud. eutr. 2.597> dant veniam culpae. quamvis iratus et exul
<claud. eutr. 2.598> pro patriae flammis non distulit arma Camillus.
<claud. eutr. 2.599> nec te subtrahimus Latio; defensor utrique
<claud. eutr. 2.600> sufficis. armorum liceat splendore tuorum
<claud. eutr. 2.601> in commune frui; clipeus nos protegat idem
<claud. eutr. 2.602> unaque pro gemino desudet cardine virtus. ”
