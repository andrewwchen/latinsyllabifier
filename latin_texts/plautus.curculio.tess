<pl. curc.  1>	 Quo ted hoc noctis dicam proficisci foras
<pl. curc.  2>	 Cum istoc ornatu cumque hac pompa, Phaedrome?
<pl. curc.  3>	 Quo Venus Cupidoque imperat, suadet Amor:
<pl. curc.  4>	 si media nox est sive est prima vespera,
<pl. curc.  5>	 si status condictus cum hoste intercedit dies,
<pl. curc.  6>	 tamen est eundum quo imperant ingratiis.
<pl. curc.  7>	 At tandem, tandem--- Tandem es odiosus mihi.
<pl. curc.  8>	 Istuc quidem nec bellum est nec memorabile:
<pl. curc.  9>	 tute tibi puer es, lautus luces cereum.
<pl. curc.  10>	 Egon apicularum congestum opera non feram,
<pl. curc.  11>	 ex dulci oriundum melculo dulci meo?
<pl. curc.  12>	 Nam quo te dicam ego ire? Si tu me roges,
<pl. curc.  13>	 dicam ut scias. Si rogitem, quid respondeas?
<pl. curc.  14>	 Hoc Aesculapi fanum est. Plus iam anno scio.
<pl. curc.  15>	 Huic proxumum illud ostiumst oculissimum.
<pl. curc.  16>	 salve, valuistin? Ostium occlusissimum,
<pl. curc.  17>	 caruitne febris te heri vel nudiustertius
<pl. curc.  18>	 et heri cenavistine? Deridesne me?
<pl. curc.  19>	 Quid tu ergo, insane, rogitas valeatne ostium?
<pl. curc.  20>	 Bellissimum hercle vidi et taciturnissimum,
<pl. curc.  21>	 numquam ullum verbum muttit: cum aperitur tacet,
<pl. curc.  22>	 cum illa noctu clanculum ad me exit, tacet.
<pl. curc.  23>	 Numquid tu quod te aut genere indignum sit tuo
<pl. curc.  24>	 facis aut inceptas facinus facere, Phaedrome?
<pl. curc.  25>	 num tu pudicae cuipiam insidias locas
<pl. curc.  26>	 aut quam pudicam esse oportet? Nemini,
<pl. curc.  27>	 nec me ille sirit Iuppiter. Ego item volo.
<pl. curc.  28>	 ita tuom conferto amare semper, si sapis,
<pl. curc.  29>	 ne id quod ames populus si sciat, tibi sit probro.
<pl. curc.  30>	 semper curato ne sis intestabilis.
<pl. curc.  32>	 Quid istuc est verbi? Caute ut incedas via:
<pl. curc.  31>	 quod amas amato testibus praesentibus.
<pl. curc.  33>	 Quin leno hic habitat. Nemo hinc prohibet nec vetat,
<pl. curc.  34>	 quin quod palam est venale, si argentum est, emas.
<pl. curc.  35>	 nemo ire quemquam publica prohibet via;
<pl. curc.  36>	 dum ne per fundum saeptum facias semitam,
<pl. curc.  37>	 dum ted abstineas nupta, vidua, virgine,
<pl. curc.  38>	 iuventute et pueris liberis, ama quid lubet.
<pl. curc.  39>	 Lenonis hae sunt aedes. Male istis evenat.
<pl. curc.  40>	 Qui? Quia scelestam servitutem serviunt.
<pl. curc.  41>	 Obloquere. Fiat maxume. Etiam taces?
<pl. curc.  42>	 Nempe obloqui me iusseras. At nunc veto.
<pl. curc.  43>	 sed ita uti occepi dicere: ei ancillula est.
<pl. curc.  44>	 Nempe huic lenoni qui hic habitat? Recte tenes.
<pl. curc.  45>	 Minus formidabo, ne excidat. Odiosus es.
<pl. curc.  46>	 eam volt meretricem facere. ea me deperit,
<pl. curc.  47>	 ego autem cum illa facere nolo mutuom.
<pl. curc.  48>	 Quid ita? Quia proprium facio: amo pariter simul.
<pl. curc.  49>	 Malus clandestinus est amor, damnumst merum.
<pl. curc.  50>	 Est hercle ita ut tu dicis. Iamne ea fert iugum?
<pl. curc.  51>	 Tam a me pudica est quasi soror mea sit, nisi
<pl. curc.  52>	 si est osculando quippiam impudicior.
<pl. curc.  53>	 Semper tu scito, flamma fumo est proxima;
<pl. curc.  54>	 fumo comburi nil potest, flamma potest.
<pl. curc.  55>	 qui e nuce nuculeum esse volt, frangit nucem:
<pl. curc.  56>	 qui volt cubare, pandit saltum saviis.
<pl. curc.  57>	 At illa est pudica neque dum cubitat cum viris.
<pl. curc.  58>	 Credam, pudor si cuiquam lenoni siet.
<pl. curc.  59>	 Immo ut illam censes? ut quaeque illi occasiost,
<pl. curc.  60>	 subripere se ad me; ubi savium oppegit, fugit.
<pl. curc.  61>	 id eo fit, quia hic leno, hic qui aegrotus incubat
<pl. curc.  62>	 in Aesculapi fano, is me excruciat. Quid est?
<pl. curc.  63>	 Alias me poscit pro illa triginta minas,
<pl. curc.  64>	 alias talentum magnum; neque quicquam queo
<pl. curc.  65>	 aequi bonique ab eo impetrare. ,
<pl. curc.  66>	 qui quod lenoni nulli est id ab eo petas.
<pl. curc.  67>	 Nunc hinc parasitum in Cariam misi meum
<pl. curc.  68>	 petitum argentum a meo sodali mutuom.
<pl. curc.  69>	 quod si non affert, quo me vortam nescio.
<pl. curc.  70>	 Si deos salutas, dextrovorsum censeo.
<pl. curc.  71>	 Nunc ara Veneris haec est ante horunc fores;
<pl. curc.  72>	 me inferre Veneri vovi ieientaculum.
<pl. curc.  73>	 Quid? tu te pones Veneri ieientaculo?
<pl. curc.  74>	 Me, te atque hosce omnis. Tum tu Venerem vomere vis.
<pl. curc.  75>	 Cedo, puere, sinum. Quid ? Iam scies.
<pl. curc.  76>	 anus hic solet cubitare custos ianitrix,
<pl. curc.  77>	 nomen Leaenae est, multibiba atque merobiba.
<pl. curc.  78>	 Quasi tu lagoenam dicas, ubi vinum Chium
<pl. curc.  79>	 solet esse. Quid opust verbis? vinosissima est;
<pl. curc.  80>	 eaque extemplo ubi ego vino has conspersi fores,
<pl. curc.  81>	 de odore adesse me scit, aperit ilico.
<pl. curc.  82>	 Eine hic cum vino sinus fertur? Nisi nevis.
<pl. curc.  83>	 Nolo hercle, nam istunc qui fert afflictum velim;
<pl. curc.  84>	 ego nobis afferri censui. Quin tu taces?
<pl. curc.  85>	 si quid super illi fuerit, id nobis sat est.
<pl. curc.  86>	 Quisnam istic fluviust, quem non recipiat mare?
<pl. curc.  87>	 Sequere hac, Palinure, me ad fores, fi mi obsequens.
<pl. curc.  88>	 Ita faciam. Agite bibite, festivae fores;
<pl. curc.  89>	 potate, fite mihi volentes propitiae.
<pl. curc.  90>	 Voltisne olivas [aut] pulpamentum [aut] capparim?
<pl. curc.  91>	 Exsuscitate vostram huc custodem mihi.
<pl. curc.  92>	 Profundis vinum: quae te res agitant? Sine.
<pl. curc.  93>	 viden ut aperiuntur aedes festivissumae?
<pl. curc.  94>	 num muttit cardo? est lepidus. Quin das savium?
<pl. curc.  95>	 Tace, occultemus lumen et vocem. Licet.
<pl. curc.  96>	 Flos veteris vini meis naribus obiectust,
<pl. curc.  97>	 eius amor cupidam me huc prolicit per tenebras.
<pl. curc.  98>	 ubi ubi est, prope me est. euax, habeo.
<pl. curc.  99>	 salve, anime mi, Liberi lepos.
<pl. curc.  100>	 ut veteris vetus tui cupida sum.
<pl. curc.  101>	 nam omnium unguentum odor prae tuo nautea est,
<pl. curc.  102>	 tu mihi stacta, tu cinnamum, tu rosa,
<pl. curc.  103>	 tu crocinum et casia es, tu telinum,
<pl. curc.  104>	 nam ubi tu , ibi ego me pervelim sepultam.
<pl. curc.  105>	 sed quom adhuc naso odos obsecutust meo,
<pl. curc.  106>	 da vicissim meo gutturi gaudium.
<pl. curc.  107>	 nil ago tecum: ubi est ipsus? ipsum expeto
<pl. curc.  108>	 tangere, invergere in me liquores tuos,
<pl. curc.  109>	 sine, ductim. sed hac abiit, hac persequar.
<pl. curc.  110>	 Sitit haec anus. Quantillum sitit? Modica est, capit quadrantal.
<pl. curc.  111>	 Pol ut praedicas, vindemia [haec] huic anui non sat est soli.
<pl. curc.  112>	 canem esse hanc quidem magis par fuit: sagax nasum habet. Amabo,
<pl. curc.  112a>	 cuia vox sonat procul?
<pl. curc.  113>	 Censeo hanc appellandam anum.
<pl. curc.  114>	 adibo. redi et respice ad me, Leaena.
<pl. curc.  115>	 Imperator quis est?
<pl. curc.  116>	 Vinipollens lepidus Liber,
<pl. curc.  117>	 tibi qui screanti, siccae, semisomnae
<pl. curc.  118>	 adfert potionem et sitim iam sedatum it.
<pl. curc.  119>	 Quam longe a me abest? Lumen hoc vide.
<pl. curc.  120>	 Grandiorem gradum ergo fac ad me, obsecro.
<pl. curc.  121>	 Salve. Egon salva sim, quae siti sicca sum? At iam bibes. Diu fit.
<pl. curc.  122>	 Em tibi anus lepida. Salve, oculissime homo.
<pl. curc.  123>	 Age, effunde hoc cito in barathrum, propere
<pl. curc.  124>	 prolue cloacam. Tace. Nolo huic male dici. Faciam igitur male potius.
<pl. curc.  125>	 Venus, de paulo paululum hoc tibi dabo haud lubenter.
<pl. curc.  126>	 nam tibi amantes propitiantes vinum potantes danunt
<pl. curc.  127>	 omnes, mihi haud saepe evenunt tales hereditates.
<pl. curc.  128>	 Hoc vide ut ingurgitat impura in se merum avariter, faucibus plenis.
<pl. curc.  129>	 Perii hercle, huic quid primum dicam nescio. Em istuc, quod mihi dixti.
<pl. curc.  130>	 Quid id est? Periisse ut te dicas. Male tibi di faciant. Dic isti.
<pl. curc.  131>	 Ah. Quid est? ecquid lubet? Lubet. Etiam mihi quoque stimulo fodere lubet te.
<pl. curc.  132>	 Tace, ne--- Noli, taceo. ecce autem bibit arcus, pluet credo hercle hodie.
<pl. curc.  133>	 Iamne ego huic dico? Quid dices? Me periisse. Age dice. Anus, audi.
<pl. curc.  134>	 hoc volo scire te: perditus sum miser.
<pl. curc.  135>	 At pol ego oppido servata.
<pl. curc.  136>	 sed quid est? quid lubet perditum dicere
<pl. curc.  137>	 te esse? Quia id quod amo careo.
<pl. curc.  138>	 Phaedrome mi, ne plora amabo.
<pl. curc.  139>	 tu me curato ne sitiam, ego tibi quod amas iam huc adducam.---
<pl. curc.  140>	 Tibine ego, si fidem servas mecum, vineam pro aurea statua statuam,
<pl. curc.  140a>	 quae tuo gutturi sit monumentum.
<pl. curc.  141>	 qui me in terra aeque fortunatus erit, si illa ad me bitet,
<pl. curc.  142>	 Palinure? Edepol qui amat, si eget, misera adficitur, ere, aerumna.
<pl. curc.  143>	 Non ita res est, nam confido parasitum hodie adventurum
<pl. curc.  144>	 cum argento ad me. Magnum inceptas, si id expectas quod nusquamst.
<pl. curc.  145>	 Quid si adeam ad fores atque occentem? Si lubet, neque veto neque iubeo,
<pl. curc.  146>	 quando ego te video immutatis moribus esse, ere, atque ingenio.
<pl. curc.  147>	 Pessuli, heus pessuli, vos saluto lubens,
<pl. curc.  148>	 vos amo, vos volo, vos peto atque obsecro,
<pl. curc.  149>	 gerite amanti mihi morem, amoenissumi,
<pl. curc.  150>	 fite causa mea ludii barbari,
<pl. curc.  151>	 sussilite, obsecro, et mittite istanc foras,
<pl. curc.  152>	 quae mihi misero amanti ebibit sanguinem.
<pl. curc.  153>	 hoc vide ut dormiunt pessuli pessumi
<pl. curc.  154>	 nec mea gratia commovent se ocius.
<pl. curc.  155>	 re spicio, nihili meam vos gratiam facere.
<pl. curc.  156>	 st tace, tace. Taceo hercle equidem. Sentio sonitum.
<pl. curc.  157>	 tandem edepol mihi morigeri pessuli fiunt.
<pl. curc.  158>	 Placide egredere et sonitum prohibe forium et crepitum cardinum,
<pl. curc.  159>	 ne quod hic agimus erus percipiat fieri, mea Planesium.
<pl. curc.  160>	 mane, suffundam aquolam. Viden ut anus tremula medicinam facit?
<pl. curc.  161>	 eapse merum condidicit bibere, foribus dat aquam quam bibant.
<pl. curc.  162>	 Vbi tu es, qui me Veneriis vadimoniis?
<pl. curc.  163>	 sisto ego tibi me et mihi contra itidem tu te ut sistas suadeo.
<pl. curc.  164>	 Assum; nam si absim, haud recusem quin mihi male sit, mel meum.
<pl. curc.  165>	 Anime mi, me procul amantem abesse haud consentaneumst.
<pl. curc.  166>	 Palinure, Palinure. Eloquere, quid est quod Palinurum voces?
<pl. curc.  167>	 Est lepida. Nimis lepida. Sum deus. Immo homo haud magni preti.
<pl. curc.  168>	 Quid vidisti aut quid videbis magis dis aequiparabile?
<pl. curc.  169>	 Male valere te, quod mi aegrest. Male mi , tace.
<pl. curc.  170>	 Ipsus se excruciat qui homo quod amat videt nec potitur dum licet.
<pl. curc.  171>	 Recte obiurgat. sane haud quicquamst, magis quod cupiam iam diu.
<pl. curc.  172>	 Tene me, amplectere ergo. Hoc etiam est quam ob rem cupiam vivere.
<pl. curc.  173>	 quia te prohibet erus, clam [ero] potior. Prohibet? nec prohibere quit,
<pl. curc.  174>	 nec prohibebit nisi mors meum animum aps te abalienaverit.
<pl. curc.  175>	 Enim vero nequeo durare quin ego erum accusem meum:
<pl. curc.  176>	 nam bonum est pauxillum amare sane, insane non bonum est;
<pl. curc.  177>	 verum totum insanum amare, hoc est quod meus erus facit.
<pl. curc.  178>	 Sibi sua habeant regna reges, sibi divitias divites,
<pl. curc.  179>	 sibi honores, sibi virtutes, sibi pugnas, sibi proelia:
<pl. curc.  180>	 dum mi abstineant invidere, sibi quisque habeant quod suom est.
<pl. curc.  181>	 Quid tu? Venerin pervigilare te vovisti, Phaedrome?
<pl. curc.  182>	 nam hoc quidem edepol haud multo post luce lucebit. Tace.
<pl. curc.  183>	 Quid, taceam? quin tu is dormitum? Dormio, ne occlamites.
<pl. curc.  184>	 Tu quidem vigilas. At meo more dormio: hic somnust mihi.
<pl. curc.  185>	 Heus tu, mulier, male mereri de inmerente inscitia est.
<pl. curc.  186>	 Irascere, si te edentem hic a cibo abigat. Ilicet,
<pl. curc.  187>	 pariter hos perire amando video, uterque insaniunt.
<pl. curc.  188>	 viden ut misere moliuntur? nequeunt complecti satis.
<pl. curc.  189>	 etiam dispertimini? Nullum homini est perpetuom bonum:
<pl. curc.  190>	 iam huic voluptati hoc adiunctum est odium. Quid ais, propudium?
<pl. curc.  191>	 tun etiam cum noctuinis oculis odium me vocas?
<pl. curc.  192>	 ebriola, persollae nugae. Tun meam Venerem vituperas?
<pl. curc.  193>	 quod quidem mihi polluctus virgis servos sermonem serat?
<pl. curc.  194>	 at ne tu hercle cum cruciatu magno dixisti id tuo.
<pl. curc.  195>	 em tibi male dictis pro istis, dictis moderari ut queas.
<pl. curc.  196>	 Tuam fidem, Venus noctuvigila. Pergin etiam, verbero?
<pl. curc.  197>	 Noli, amabo, verberare lapidem, ne perdas manum.
<pl. curc.  198>	 Flagitium probrumque magnum, Phaedrome, expergefacis:
<pl. curc.  199>	 bene monstrantem pugnis caedis, hanc amas, nugas meras.
<pl. curc.  200>	 hocine fieri, ut inmodestis hic te moderes moribus?
<pl. curc.  201>	 Auro contra cedo modestum amatorem: a me aurum accipe.
<pl. curc.  202>	 Cedo mihi contra aurichalco cui ego sano serviam.
<pl. curc.  203>	 Bene vale, ocule mi, nam sonitum et crepitum claustrorum audio,
<pl. curc.  204>	 aeditumum aperire fanum * quo usque, quaeso, ad hunc modum
<pl. curc.  205>	 inter nos amore utemur semper surrepticio?
<pl. curc.  206>	 Minime, nam parasitum misi nudiusquartus Cariam
<pl. curc.  207>	 petere argentum, is hodie hic aderit. Nimium consultas diu.
<pl. curc.  208>	 Ita me Venus amet, ut ego te hoc triduom numquam sinam
<pl. curc.  209>	 in domo esse istac, quin ego te liberalem liberem.
<pl. curc.  210>	 Facito ut memineris. tene etiam, prius quam hinc abeo, savium.
<pl. curc.  211>	 Siquidem hercle mihi regnum detur, numquam id potius persequar.
<pl. curc.  212>	 quando ego te videbo? Em istoc verbo vindictam para:
<pl. curc.  213>	 si amas, eme, ne rogites, facito ut pretio pervincas tuo.
<pl. curc.  214>	 bene vale. Iamne ego relinquor? pulcre, Palinure, occidi.
<pl. curc.  215>	 Ego quidem, qui et vapulando et somno pereo. Sequere me.---
<pl. curc.  216>	 Migrare certumst iam nunc e fano foras,
<pl. curc.  217>	 quando Aesculapi ita sentio sententiam,
<pl. curc.  218>	 ut qui me nihili faciat nec salvom velit.
<pl. curc.  219>	 valetudo decrescit, adcrescit labor;
<pl. curc.  220>	 nam iam quasi zona liene cinctus ambulo,
<pl. curc.  221>	 geminos in ventre habere videor filios.
<pl. curc.  222>	 nil metuo nisi ne medius disrumpar miser.
<pl. curc.  223>	 Si recte facias, Phaedrome, auscultes mihi
<pl. curc.  224>	 atque istam exturbes ex animo aegritudinem.
<pl. curc.  225>	 paves, parasitus quia non rediit Caria:
<pl. curc.  226>	 adferre argentum credo; nam si non ferat,
<pl. curc.  227>	 tormento non retineri potuit ferreo,
<pl. curc.  228>	 quin reciperet se huc esum ad praesepem suam.
<pl. curc.  229>	 Quis hic est qui loquitur? Quoiam vocem ego audio?
<pl. curc.  230>	 Estne hic Palinurus Phaedromi? Quis hic est homo
<pl. curc.  231>	 cum collativo ventre atque oculis herbeis?
<pl. curc.  232>	 de forma novi, de colore non queo
<pl. curc.  233>	 novisse. iam iam novi: leno est Cappadox.
<pl. curc.  234>	 congrediar. Salve, Palinure. O scelerum caput,
<pl. curc.  235>	 salveto. quid agis? Vivo. Nempe ut dignus es.
<pl. curc.  236>	 sed quid tibi est? Lien enecat, renes dolent,
<pl. curc.  237>	 pulmones distrahuntur, cruciatur iecur,
<pl. curc.  238>	 radices cordis pereunt, hirae omnes dolent.
<pl. curc.  239>	 Tum te igitur morbus agitat hepatiarius.
<pl. curc.  240>	 Facile est miserum inridere. Quin tu aliquot dies
<pl. curc.  241>	 perdura, dum intestina exputescunt tibi,
<pl. curc.  242>	 nunc dum salsura sat bonast: si id feceris,
<pl. curc.  243>	 venire poteris intestinis vilius.
<pl. curc.  244>	 Lien dierectust. Ambula, id lieni optumumst.
<pl. curc.  245>	 Aufer istaec, quaeso, atque hoc responde quod rogo.
<pl. curc.  246>	 potin coniecturam facere, si narrem tibi
<pl. curc.  247>	 hac nocte quod ego somniavi dormiens?
<pl. curc.  248>	 Vah, solus hic homost qui sciat divinitus.
<pl. curc.  249>	 quin coniectores a me consilium petunt:
<pl. curc.  250>	 quod eis respondi, ea omnes stant sententia.
<pl. curc.  251>	 Palinure, quid stas? quin depromuntur mihi
<pl. curc.  252>	 quae opus sunt, parasito ut sit paratum prandium,
<pl. curc.  253>	 quom veniat? Mane sis, dum huic conicio somnium.
<pl. curc.  254>	 Tute ipse, si quid somniasti, ad me refers.
<pl. curc.  255>	 Fateor. Abi, deprome. Age tu interea huic somnium
<pl. curc.  256>	 narra, meliorem quam ego sum suppono tibi.
<pl. curc.  257>	 nam quod scio omne ex hoc scio. Operam ut det. Dabit.---
<pl. curc.  258>	 Facit hic quod pauci, ut sit magistro obsequens.
<pl. curc.  259>	 da mi igitur operam. Tam etsi non novi, dabo.
<pl. curc.  260>	 Hac nocte in somnis visus sum viderier
<pl. curc.  261>	 procul sedere longe a me Aesculapium,
<pl. curc.  262>	 neque eum ad me adire neque me magni pendere
<pl. curc.  263>	 visumst. Item alios deos facturos scilicet:
<pl. curc.  264>	 sane illi inter se congruont concorditer.
<pl. curc.  265>	 nihil est mirandum, melius si nil fit tibi,
<pl. curc.  266>	 namque incubare satius te fuerat Iovi,
<pl. curc.  267>	 qui tibi auxilio in iure iurando fuit.
<pl. curc.  268>	 Siquidem incubare velint qui periuraverint,
<pl. curc.  269>	 locus non praeberi potis est in Capitolio.
<pl. curc.  270>	 Hoc animum advorte: pacem ab Aesculapio
<pl. curc.  271>	 petas, ne forte tibi evenat magnum malum,
<pl. curc.  272>	 quod in quiete tibi portentumst. Bene facis.
<pl. curc.  273>	 ibo atque orabo.--- Quae res male vortat tibi.---
<pl. curc.  274>	 Pro di immortales, quem conspicio? quis illic est?
<pl. curc.  275>	 estne hic parasitus qui missust in Cariam?
<pl. curc.  276>	 heus Phaedrome, exi, exi, exi, inquam, ocius.
<pl. curc.  277>	 Quid istic clamorem tollis? Parasitum tuom
<pl. curc.  278>	 video currentem ellum usque in platea ultima.
<pl. curc.  279>	 hinc auscultemus quid agat. Sane censeo.
<pl. curc.  280>	 Date viam mihi, noti [atque] ignoti, dum ego hic officium meum
<pl. curc.  281>	 facio: fugite omnes, abite et de via decedite,
<pl. curc.  282>	 ne quem in cursu capite aut cubito aut pectore offendam aut genu.
<pl. curc.  283>	 ita nunc subito, propere et celere obiectumst mihi negotium,
<pl. curc.  284>	 nec homo quisquamst tam opulentus, qui mi obsistat in via,
<pl. curc.  285>	 nec strategus nec tyrannus quisquam, nec agoranomus,
<pl. curc.  286>	 nec demarchus nec comarchus, nec cum tanta gloria,
<pl. curc.  287>	 quin cadat, quin capite sistat in via de semita.
<pl. curc.  288>	 tum isti Graeci palliati, capite operto qui ambulant,
<pl. curc.  289>	 qui incedunt suffarcinati cum libris, cum sportulis,
<pl. curc.  290>	 constant, conferunt sermones inter sese drapetae,
<pl. curc.  291>	 obstant, obsistunt, incedunt cum suis sententiis,
<pl. curc.  292>	 quos semper videas bibentes esse in thermipolio,
<pl. curc.  293>	 ubi quid subripuere: operto capitulo calidum bibunt,
<pl. curc.  294>	 tristes atque ebrioli incedunt: eos ego si offendero,
<pl. curc.  295>	 ex unoquoque eorum exciam crepitum polentarium.
<pl. curc.  296>	 tum isti qui ludunt datatim servi scurrarum in via,
<pl. curc.  297>	 et datores et factores omnis subdam sub solum.
<pl. curc.  298>	 proin se domi contineant * , vitent infortunio.
<pl. curc.  299>	 Recte hic monstrat, si imperare possit. nam ita nunc mos viget,
<pl. curc.  300>	 ita nunc servitiumst: profecto modus haberi non potest.
<pl. curc.  301>	 Ecquis est qui mihi commonstret Phaedromum genium meum?
<pl. curc.  302>	 ita res subita est, celeriter mihi [hoc] homine convento est opus.
<pl. curc.  303>	 Te ille quaerit. Quid si adeamus? heus, Curculio, te volo.
<pl. curc.  304>	 Quis vocat? quis nominat me? Qui te conventum cupit.
<pl. curc.  305>	 Haud magis me cupis quam ego te cupio. O mea opportunitas,
<pl. curc.  306>	 Curculio exoptate, salve. Salve. Salvom gaudeo
<pl. curc.  307>	 te advenire. cedo tuam mi dexteram. ubi sunt spes meae?
<pl. curc.  308>	 eloquere, obsecro hercle. Eloquere, te obsecro, ubi sunt meae?
<pl. curc.  309>	 Quid tibist? Tenebrae oboriuntur, genua inedia succidunt.
<pl. curc.  310>	 Lassitudine hercle credo. Retine, retine me, obsecro.
<pl. curc.  311>	 Viden ut expalluit? datin isti sellam, ubi assidat, cito
<pl. curc.  312>	 et aqualem cum aqua? properatin ocius? Animo male est.
<pl. curc.  313>	 Vin aquam? Si frustulenta est, da, obsecro hercle, obsorbeam.
<pl. curc.  314>	 Vae capiti tuo. Obsecro hercle, facite ventum ut gaudeam.
<pl. curc.  315>	 Maxume. Quid facitis, quaeso? Ventum. Nolo equidem mihi
<pl. curc.  316>	 fieri ventulum. Quid igitur vis? Esse, ut ventum gaudeam.
<pl. curc.  317>	 Iuppiter te dique perdant. Perii, prospicio parum,
<pl. curc.  318>	 gramarum habeo dentes plenos, lippiunt fauces fame,
<pl. curc.  319>	 ita cibi vacivitate venio lassis lactibus.
<pl. curc.  320>	 Iam edes aliquid. Nolo hercle aliquid: certum quam aliquid mavolo.
<pl. curc.  321>	 Immo si scias, reliquiae quae sint. Scire nimis lubet
<pl. curc.  322>	 ubi sient, nam illis conventis sane opus est meis dentibus.
<pl. curc.  323>	 Pernam, abdomen, sumen sueris, glandium--- Ain tu omnia haec?
<pl. curc.  324>	 in carnario fortasse dicis. Immo in lancibus,
<pl. curc.  325>	 quae tibi sunt parata, postquam scimus venturum. Vide
<pl. curc.  326>	 ne me ludas. Ita me amabit quam ego amo, ut ego haud mentior.
<pl. curc.  327>	 sed quod te misi, nihilo sum certior. Nihil attuli.
<pl. curc.  328>	 Perdidisti me. Invenire possum, si mi operam datis.
<pl. curc.  329>	 postquam tuo iussu profectus sum, perveni in Cariam,
<pl. curc.  330>	 video tuom sodalem, argenti rogo uti faciat copiam.
<pl. curc.  331>	 scires velle gratiam tuam, noluit frustrarier,
<pl. curc.  332>	 ut decet velle hominem amicum amico, atque opitularier:
<pl. curc.  333>	 respondit mihi paucis verbis, atque adeo fideliter,
<pl. curc.  334>	 quod tibi est item sibi esse, magnam argenti inopiam.
<pl. curc.  335>	 Perdis me tuis dictis. Immo servo et servatum volo.
<pl. curc.  336>	 postquam mihi responsum est, abeo ab illo maestus ad forum
<pl. curc.  337>	 med illo frustra advenisse. forte aspicio militem.
<pl. curc.  338>	 aggredior hominem, saluto adveniens. salve inquit mihi,
<pl. curc.  339>	 prendit dexteram, seducit, rogat quid veniam Cariam;
<pl. curc.  340>	 dico me illo advenisse animi causa. ibi me interrogat,
<pl. curc.  341>	 ecquem in Epidauro Lyconem tarpezitam noverim.
<pl. curc.  342>	 dico me novisse. quid? lenonem Cappadocem? annuo
<pl. curc.  343>	 visitasse. sed quid eum vis? quia de illo emi virginem
<pl. curc.  344>	 triginta minis, vestem, aurum; et pro is decem coaccedunt minae.
<pl. curc.  345>	 dedisti tu argentum? inquam. immo apud trapezitam situm est
<pl. curc.  346>	 illum quem dixi Lyconem, atque ei mandavi, qui anulo
<pl. curc.  347>	 meo tabellas obsignatas attulisset, ut daret
<pl. curc.  348>	 operam, ut mulierem a lenone cum auro et veste abduceret.
<pl. curc.  349>	 postquam hoc mihi narravit, abeo ab illo. revocat me ilico,
<pl. curc.  350>	 vocat me ad cenam; religio fuit, denegare nolui.
<pl. curc.  351>	 quid si abeamus ac decumbamus? inquit. consilium placet:
<pl. curc.  352>	 neque diem decet morari, neque nocti nocerier.
<pl. curc.  353>	 omnis res paratast. et nos, quibus paratum est, assumus.
<pl. curc.  354>	 postquam cenati atque appoti, talos poscit sibi in manum,
<pl. curc.  355>	 provocat me in aleam, ut ego ludam: pono pallium;
<pl. curc.  356>	 ille suom amiculum opposivit, invocat Planesium.
<pl. curc.  357>	 Meosne amores? Tace parumper. iacit volturios quattuor.
<pl. curc.  358>	 talos arripio, invoco almam meam nutricem Herculem,
<pl. curc.  359>	 iacto basilicum; propino magnum poclum: ille ebibit,
<pl. curc.  360>	 caput deponit, condormiscit. ego ei subduco anulum,
<pl. curc.  361>	 deduco pedes de lecto clam, ne miles sentiat.
<pl. curc.  362>	 rogant me servi quo eam: dico me ire quo saturi solent.
<pl. curc.  363>	 ostium ubi conspexi, exinde me ilico protinam dedi.
<pl. curc.  364>	 Laudo. Laudato quando illud quod cupis effecero.
<pl. curc.  364a>	 * * *
<pl. curc.  365>	 eamus nunc intro, ut tabellas consignemus. Num moror?
<pl. curc.  366>	 Atque aliquid prius obstrudamus, pernam, sumen, glandium,
<pl. curc.  367>	 haec sunt ventris stabilimenta, pane et assa bubula,
<pl. curc.  368>	 poculum grande, aula magna, ut satis consilia suppetant.
<pl. curc.  369>	 tu tabellas consignato, hic ministrabit, ego edam.
<pl. curc.  370>	 dicam quem ad modum conscribas. sequere me hac intro. Sequor.---
<pl. curc.  371>	 Beatus videor: subduxi ratiunculam,
<pl. curc.  372>	 quantum aeris mihi sit quantumque alieni siet:
<pl. curc.  373>	 dives sum, si non reddo eis quibus debeo.
<pl. curc.  374>	 [si reddo illis quibus debeo, plus alieni est.]
<pl. curc.  375>	 verum hercle vero cum belle recogito,
<pl. curc.  376>	 si magis me instabunt, ad praetorem sufferam.
<pl. curc.  377>	 [habent hunc morem plerique argentarii,
<pl. curc.  378>	 ut alius alium poscant, reddant nemini,
<pl. curc.  379>	 pugnis rem solvant, si quis poscat clarius.]
<pl. curc.  380>	 qui homo mature quaesivit pecuniam,
<pl. curc.  381>	 nisi eam mature parsit, mature esurit.
<pl. curc.  382>	 cupio aliquem emere puerum, qui usurarius
<pl. curc.  383>	 nunc mihi quaeratur. usus est pecunia.
<pl. curc.  384>	 Nil tu me saturum monueris. memini et scio.
<pl. curc.  385>	 ego hoc effectum lepide tibi tradam. tace.
<pl. curc.  386>	 edepol ne ego hic med intus explevi probe,
<pl. curc.  387>	 et quidem reliqui in ventre cellae uni locum,
<pl. curc.  388>	 ubi reliquiarum reliquias reconderem.
<pl. curc.  389>	 quis hic est qui operto capite Aesculapium
<pl. curc.  390>	 salutat? attat, quem quaerebam. sequere me.
<pl. curc.  391>	 simulabo quasi non noverim. heus tu, te volo.
<pl. curc.  392>	 Vnocule, salve. Quaeso, deridesne me?
<pl. curc.  393>	 De Coclitum prosapia te esse arbitror,
<pl. curc.  394>	 nam ei sunt unoculi. Catapulta hoc ictum est mihi
<pl. curc.  395>	 apud Sicyonem. Nam quid id refert mea,
<pl. curc.  396>	 an aula quassa cum cinere effossus siet?
<pl. curc.  397>	 Superstitiosus hic quidem est, vera praedicat;
<pl. curc.  398>	 nam illaec catapultae ad me crebro commeant.
<pl. curc.  399>	 adulescens, ob rem publicam hoc intus mihi
<pl. curc.  400>	 quod insigne habeo, quaeso ne me incomities.
<pl. curc.  401>	 Licetne inforare, si incomitiare non licet?
<pl. curc.  402>	 Non inforabis me quidem, nec mihi placet
<pl. curc.  403>	 tuom profecto nec forum nec comitium.
<pl. curc.  404>	 sed hunc, quem quaero, commonstrare si potes,
<pl. curc.  405>	 inibis a me solidam et grandem gratiam.
<pl. curc.  406>	 Lyconem quaero tarpezitam. Dic mihi,
<pl. curc.  407>	 quid eum nunc quaeris? aut ? Eloquar.
<pl. curc.  408>	 ab Therapontigono Platagidoro milite.
<pl. curc.  409>	 Novi edepol nomen, nam mihi istoc nomine,
<pl. curc.  410>	 dum scribo, explevi totas ceras quattuor.
<pl. curc.  411>	 sed quid Lyconem quaeris? Mandatumst mihi,
<pl. curc.  412>	 ut has tabellas ad eum ferrem. Quis tu homo es?
<pl. curc.  413>	 Libertus illius, quem omnes Summanum vocant.
<pl. curc.  414>	 Summane, salve. qui ? fac sciam.
<pl. curc.  415>	 Quia vestimenta, ubi obdormivi ebrius,
<pl. curc.  416>	 summano, ob eam rem me omnes Summanum vocant.
<pl. curc.  417>	 Alibi te meliust quaerere hospitium tibi:
<pl. curc.  418>	 apud me profecto nihil est Summano loci.
<pl. curc.  419>	 sed istum quem quaeris ego sum. Quaeso, tune is es,
<pl. curc.  420>	 Lyco trapezita? Ego sum. Multam me tibi
<pl. curc.  421>	 salutem iussit Therapontigonus dicere,
<pl. curc.  422>	 et has tabellas dare me iussit. Mihin? Ita.
<pl. curc.  423>	 cape, signum nosce. nostin? Quidni noverim?
<pl. curc.  424>	 clupeatus elephantum ubi machaera dissicit.
<pl. curc.  425>	 Quod istic scriptum est, id te orare iusserat
<pl. curc.  426>	 profecto ut faceres, suam si velles gratiam.
<pl. curc.  427>	 Concede, inspiciam quid sit scriptum. Maxime,
<pl. curc.  428>	 tuo arbitratu, dum auferam abs te id quod peto.
<pl. curc.  429>	 Miles Lyconi in Epidauro hospiti
<pl. curc.  430>	 suo Therapontigonus Platagidorus plurimam
<pl. curc.  431>	 salutem dicit. Meus hic est, hamum vorat.
<pl. curc.  432>	 Tecum oro et quaeso, qui has tabellas adferet
<pl. curc.  433>	 tibi, ut ei detur quam istic emi virginem,
<pl. curc.  434>	 quod te praesente isti egi teque interprete,
<pl. curc.  435>	 et aurum et vestem. iam scis ut convenerit:
<pl. curc.  436>	 argentum des lenoni, is huic det virginem.
<pl. curc.  437>	 ubi ipsus? cur non venit? Ego dicam tibi:
<pl. curc.  438>	 quia nudiusquartus venimus in Cariam
<pl. curc.  439>	 ex India; ibi nunc statuam volt dare auream
<pl. curc.  440>	 solidam faciundam ex auro Philippo, quae siet
<pl. curc.  441>	 septempedalis, factis monumentum suis.
<pl. curc.  442>	 Quam ob rem istuc? Dicam. quia enim Persas, Paphlagones,
<pl. curc.  443>	 Sinopes, Arabes, Cares, Cretanos, Syros,
<pl. curc.  444>	 Rhodiam atque Lyciam, Perediam et Perbibesiam,
<pl. curc.  445>	 Centauromachiam et Classiam Vnomammiam,
<pl. curc.  446>	 Libyamque oram omnem Conterebromniam,
<pl. curc.  447>	 dimidiam partem nationum usque omnium
<pl. curc.  448>	 subegit solus intra viginti dies.
<pl. curc.  449>	 Vah. Quid mirare? Quia enim in cavea si forent
<pl. curc.  450>	 conclusi, itidem ut pulli gallinacei,
<pl. curc.  451>	 ita non potuere uno anno circumirier.
<pl. curc.  452>	 credo hercle te esse ab illo, ita nugas blatis.
<pl. curc.  453>	 Immo etiam porro, si vis, dicam. Nil moror.
<pl. curc.  454>	 sequere hac, te absolvam qua advenisti gratia.
<pl. curc.  455>	 atque eccum video. leno, salve. Di te ament.
<pl. curc.  456>	 Quid hoc quod ad te venio? Dicas quid velis.
<pl. curc.  457>	 Argentum accipias, cum illo mittas virginem.
<pl. curc.  458>	 Quid quod iuratus sum? Quid id refert tua,
<pl. curc.  459-460>	 dum argentum accipias? Qui monet quasi adiuvat.
<pl. curc.  461>	 sequimini. Leno, cave in te sit mora mihi.---
<pl. curc.  462>	 Edepol nugatorem lepidum lepide hunc nactust Phaedromus.
<pl. curc.  463>	 halapantam an sycophantam magis esse dicam nescio.
<pl. curc.  464>	 ornamenta quae locavi metuo ut possim recipere;
<pl. curc.  465>	 quamquam cum istoc mihi negoti nihil est: ipsi Phaedromo
<pl. curc.  466>	 credidi; tamen asservabo. sed dum hic egreditur foras,
<pl. curc.  467>	 commonstrabo, quo in quemque hominem facile inveniatis loco,
<pl. curc.  468>	 ne nimio opere sumat operam si quem conventum velit,
<pl. curc.  469>	 vel vitiosum vel sine vitio, vel probum vel improbum.
<pl. curc.  470>	 qui periurum convenire volt hominem ito in comitium;
<pl. curc.  471>	 qui mendacem et gloriosum, apud Cloacinae sacrum,
<pl. curc.  472>	 ditis damnosos maritos sub basilica quaerito.
<pl. curc.  473>	 ibidem erunt scorta exoleta quique stipulari solent,
<pl. curc.  474>	 symbolarum collatores apud forum piscarium.
<pl. curc.  475>	 in foro infimo boni homines atque dites ambulant,
<pl. curc.  476>	 in medio propter canalem, ibi ostentatores meri;
<pl. curc.  477>	 confidentes garrulique et malevoli supera lacum,
<pl. curc.  478>	 qui alteri de nihilo audacter dicunt contumeliam
<pl. curc.  479>	 et qui ipsi sat habent quod in se possit vere dicier.
<pl. curc.  480>	 sub veteribus, ibi sunt qui dant quique accipiunt faenore.
<pl. curc.  481>	 pone aedem Castoris, ibi sunt subito quibus credas male.
<pl. curc.  482>	 in Tusco vico, ibi sunt homines qui ipsi sese venditant,
<pl. curc.  483>	 [in Velabro vel pistorem vel lanium vel haruspicem]
<pl. curc.  484>	 vel qui ipsi vorsant vel qui aliis ubi vorsentur praebeant.
<pl. curc.  485>	 [ditis damnosos maritos apud Leucadiam Oppiam.]
<pl. curc.  486>	 sed interim fores crepuere: linguae moderandum est mihi.---
<pl. curc.  487>	 I tu prae, virgo: non queo quod pone me est servare.
<pl. curc.  488>	 et aurum et vestem omnem suam esse aiebat quam haec haberet.
<pl. curc.  489>	 Nemo it infitias. At tamen meliusculum est monere.
<pl. curc.  490>	 Memento promisisse te, si quisquam hanc liberali
<pl. curc.  491>	 causa manu assereret, mihi omne argentum redditum iri,
<pl. curc.  492>	 minas triginta. Meminero, de istoc quietus esto.
<pl. curc.  493>	 et nunc idem dico. Et quidem meminisse ego haec volam te.
<pl. curc.  494>	 Memini, et mancupio tibi dabo. Egon ab lenone quicquam
<pl. curc.  495>	 mancupio accipiam, quibus sui nihil est nisi una lingua,
<pl. curc.  496>	 qui abiurant si quid creditum est? alienos mancupatis,
<pl. curc.  497>	 alienos manu emittitis alienisque imperatis,
<pl. curc.  498>	 nec vobis auctor ullus est nec vosmet estis ulli.
<pl. curc.  499>	 item genus est lenonium inter homines meo quidem animo
<pl. curc.  500>	 ut muscae, culices, cimices pedesque pulicesque:
<pl. curc.  501>	 odio et malo et molestiae, bono usui estis nulli,
<pl. curc.  502>	 nec vobiscum quisquam in foro frugi consistere audet;
<pl. curc.  503>	 qui constitit, culpant eum, conspicitur vituperatur,
<pl. curc.  504>	 eum rem fidemque perdere, tam etsi nil fecit, aiunt.
<pl. curc.  505>	 Edepol lenones meo animo novisti, lusce, lepide.
<pl. curc.  506>	 Eodem hercle vos pono et paro: parissimi estis hibus:
<pl. curc.  507>	 hi saltem in occultis locis prostant, vos in foro ipso;
<pl. curc.  508>	 vos faenore homines, hi male suadendo et lustris lacerant.
<pl. curc.  509>	 rogitationis plurimas propter vos populus scivit,
<pl. curc.  510>	 quas vos rogatas rumpitis: aliquam reperitis rimam;
<pl. curc.  511>	 quasi aquam ferventem frigidam esse, ita vos putatis leges.
<pl. curc.  512>	 Tacuisse mavellem. Hau male meditate maledicax es.
<pl. curc.  513>	 Indignis si male dicitur, male dictum id esse dico,
<pl. curc.  514>	 verum si dignis dicitur, bene dictumst meo quidem animo.
<pl. curc.  515>	 ego mancupem te nil moror nec lenonem alium quemquam.
<pl. curc.  516>	 Lyco, numquid vis? Bene vale. Vale. Heus tu, tibi ego dico.
<pl. curc.  517>	 Eloquere, quid vis? Quaeso, ut hanc cures, ut bene sit isti.
<pl. curc.  518>	 bene ego istam eduxi meae domi et pudice. Si huius miseret,
<pl. curc.  519>	 ecquid das qui bene sit? Malum. Opust hoc qui te procures.
<pl. curc.  520>	 Quid stulta ploras? ne time, bene hercle vendidi ego te;
<pl. curc.  521>	 fac sis bonae frugi sies, sequere istum bella belle.
<pl. curc.  522>	 Summane, numquid nunciam me vis? Vale atque salve,
<pl. curc.  523>	 nam et operam et pecuniam benigne praebuisti.
<pl. curc.  524>	 Salutem multam dicito patrono. Nuntiabo.---
<pl. curc.  525>	 Numquid vis, leno? Istas minas decem, qui me procurem,
<pl. curc.  526>	 dum melius sit mihi, des. Dabuntur, cras peti iubeto.---
<pl. curc.  527>	 Quando bene gessi rem, volo hic in fano supplicare.
<pl. curc.  528>	 nam illam minis olim decem puellam parvolam emi,
<pl. curc.  529>	 sed eum qui mi illam vendidit numquam postilla vidi;
<pl. curc.  530>	 periisse credo. quid id mea refert? ego argentum habeo.
<pl. curc.  531>	 quoi homini di sunt propitii, lucrum ei profecto obiciunt.
<pl. curc.  532>	 nunc rei divinae operam dabo. certumst bene me curare.---
<pl. curc.  533>	 Non ego nunc mediocri incedo iratus iracundia,
<pl. curc.  534>	 sed eapse illa qua excidionem facere condidici oppidis.
<pl. curc.  535>	 nunc nisi tu mihi propere properas dare iam triginta minas,
<pl. curc.  536>	 quas ego apud te deposivi, vitam propera ponere.
<pl. curc.  537>	 Non edepol nunc ego te mediocri macto infortunio,
<pl. curc.  538>	 sed eopse illo quo mactare soleo quoi nil debeo.
<pl. curc.  539>	 Ne te mi facias ferocem aut supplicare censeas.
<pl. curc.  540>	 Nec tu me quidem umquam subiges, redditum ut reddam tibi,
<pl. curc.  541>	 nec daturus sum. Idem ego istuc quom credebam credidi,
<pl. curc.  542>	 te nihil esse redditurum. Quor nunc a me igitur petis?
<pl. curc.  543>	 Scire volo quoi reddidisti. Lusco liberto tuo,
<pl. curc.  544>	 is Summanum se vocari dixit, ei reddidi.
<pl. curc.  545>	 [qui has tabellas obsignatas attulit. Quas tu mihi tabellas?]
<pl. curc.  546>	 quos tu mihi luscos libertos, quos Summanos somnias?
<pl. curc.  547>	 nec mihi quidem libertus ullust. Facis sapientius
<pl. curc.  548>	 quam pars lenonum, libertos qui habent et eos deserunt.
<pl. curc.  549>	 Quid feci Quod mandasti feci, tui honoris gratia,
<pl. curc.  550>	 tuom qui signum ad me attulisset, nuntium ne spernerem.
<pl. curc.  551>	 Stultior stulto fuisti, qui tabellis crederes.
<pl. curc.  552>	 Quis res publica et privata geritur, nonne eis crederem?
<pl. curc.  553>	 ego abeo, tibi res solutast recte. bellator, vale.
<pl. curc.  554>	 Quid valeam? Aut tu aegrota aetatem, si lubet, per me quidem.---
<pl. curc.  555>	 Quid ego nunc faciam? quid refert me fecisse regibus
<pl. curc.  556>	 ut mi oboedirent, si hic me hodie umbraticus deriserit?
<pl. curc.  557>	 Quoi homini di sunt propitii, ei non esse iratos puto.
<pl. curc.  558>	 postquam rem divinam feci, venit in mentem mihi,
<pl. curc.  559>	 ne trapezita exulatum abierit, argentum ut petam,
<pl. curc.  560>	 ut ego potius comedim quam ille. Iusseram salvere te.
<pl. curc.  561>	 Therapontigone Platagidore, salve; salvos quom advenis
<pl. curc.  562>	 in Epidaurum, hic hodie apud me---numquam delinges salem.
<pl. curc.  563>	 Bene vocas, verum locata res est---ut male sit tibi.
<pl. curc.  564>	 sed quid agit meum mercimonium apud te? Nil apud me quidem,
<pl. curc.  565>	 ne facias testis, neque equidem debeo quicquam. Quid est?
<pl. curc.  566>	 Quod fui iuratus feci. Reddin an non virginem,
<pl. curc.  567>	 prius quam te huic meae machaerae obicio, mastigia?
<pl. curc.  568>	 Vapulare ego te vehementer iubeo: ne me territes.
<pl. curc.  569>	 illa abductast, tu auferere hinc a me, si perges mihi
<pl. curc.  570>	 male loqui, profecto, cui ego nisi malum nil debeo.
<pl. curc.  571>	 Mihin malum minitare? Atque edepol non minitabor, sed dabo,
<pl. curc.  572>	 mihi si perges molestus esse. Leno minitatur mihi,
<pl. curc.  573>	 meaeque pugnae proeliares plurimae optritae iacent?
<pl. curc.  574>	 at ita me machaera et clupeus *
<pl. curc.  575>	 bene iuvent pugnantem in acie: nisi mi virgo redditur,
<pl. curc.  576>	 iam ego te faciam ut hic formicae frustillatim differant.
<pl. curc.  577>	 At ita me volsellae, pecten, speculum, calamistrum meum
<pl. curc.  578>	 bene me amassint meaque axitia linteumque extersui,
<pl. curc.  579>	 ut ego tua magnifica verba neque istas tuas magnas minas
<pl. curc.  580>	 non pluris facio quam ancillam meam quae latrinam lavat.
<pl. curc.  581>	 ego illam reddidi qui argentum a te attulit. Quis is est homo?
<pl. curc.  582>	 Tuom libertum esse aiebat sese Summanum. Meum?
<pl. curc.  583>	 attat, Curculio hercle verba mihi dedit, cum cogito.
<pl. curc.  584>	 is mihi anulum subripuit. Perdidistin tu anulum?
<pl. curc.  585>	 miles pulchre centuriatus est expuncto in manipulo.
<pl. curc.  586>	 Vbi nunc Curculionem inveniam? In tritico facillume,
<pl. curc.  587>	 vel quingentos curculiones pro uno faxo reperias.
<pl. curc.  588>	 ego abeo, vale atque salve.--- Male vale, male sit tibi.
<pl. curc.  589>	 quid ego faciam? maneam an abeam? sicin mi esse os oblitum?
<pl. curc.  590>	 cupio dare mercedem qui illunc ubi sit commonstret mihi.
<pl. curc.  591>	 Antiquom poe+tam audivi scripsisse in tragoedia,
<pl. curc.  592>	 mulieres duas peiores esse quam unam. res itast.
<pl. curc.  593>	 verum mulierem peiorem quam haec amica est Phaedromi
<pl. curc.  594>	 non vidi aut audivi, neque pol dici nec fingi potest
<pl. curc.  595>	 peior quam haec est: quae ubi me habere hunc conspicatast anulum,
<pl. curc.  596>	 rogat unde habeam. quid id tu quaeris? quia mi quaesitost opus.
<pl. curc.  597>	 nego me dicere. ut eum eriperet, manum arripuit mordicus.
<pl. curc.  598>	 vix foras me abripui atque effugi. apage istanc caniculam.
<pl. curc.  599>	 Phaedrome, propera. Quid properem? Parasitum ne amiseris.
<pl. curc.  600>	 magna res est. Nulla est mihi, nam quam habui absumpsi celeriter.
<pl. curc.  601>	 Teneo. Quid negotist? Rogita unde istunc habeat anulum.
<pl. curc.  602>	 pater istum meus gestitavit * At mea matertera.
<pl. curc.  603>	 Mater ei utendum dederat. Pater uois rusum tibi.
<pl. curc.  604>	 Nugas garris. Soleo, nam propter eas vivo facilius.
<pl. curc.  605>	 Quid nunc? obsecro, parentes ne meos mihi prohibeas.
<pl. curc.  606>	 Quid ego? sub gemmane abstrusos habeo tuam matrem et patrem?
<pl. curc.  607>	 Libera ego sum nata. Et alii multi qui nunc serviunt.
<pl. curc.  608>	 Enim vero irascor. Dixi equidem tibi, unde ad me hic pervenerit.
<pl. curc.  609>	 quotiens dicendum est? elusi militem, inquam, in alea.
<pl. curc.  610>	 Salvos sum, eccum quem quaerebam. quid agis, bone vir? Audio.
<pl. curc.  611>	 si vis tribus bolis, vel in chlamydem. Quin tu is in malam crucem
<pl. curc.  612>	 cum bolis, cum bulbis? redde mihi iam argentum aut virginem.
<pl. curc.  613>	 Quod argentum, quas tu mihi tricas narras? quam tu virginem
<pl. curc.  614>	 me reposcis? Quam ab lenone abduxti hodie, scelus viri.
<pl. curc.  615>	 Nullam abduxi. Certe eccistam video. Virgo haec libera est.
<pl. curc.  616>	 Mean ancilla libera ut sit, quam ego numquam emisi manu?
<pl. curc.  617>	 Quis tibi hanc dedit mancipio? aut unde emisti? fac sciam.
<pl. curc.  618>	 Ego quidem pro istac rem solvi ab trapezita meo.
<pl. curc.  619>	 quam ego pecuniam quadruplicem abs te et lenone auferam.
<pl. curc.  620>	 Qui scis mercari furtivas atque ingenuas virgines,
<pl. curc.  621>	 ambula in ius. Non eo. Licet [te] antestari? Non licet.
<pl. curc.  622>	 Iuppiter te, miles, perdat, intestatus vivito;
<pl. curc.  623>	 at ego, quem licet, te. accede huc. Servom antestari? Vide.
<pl. curc.  624-625>	 em ut scias me liberum esse. ergo ambula in ius. Em tibi.
<pl. curc.  626>	 O cives, cives. Quid clamas? Quid tibi istum tactio est?
<pl. curc.  627>	 Quia mihi lubitum est. Accede huc tu, ego illum tibi dedam, tace.
<pl. curc.  628>	 Phaedrome, obsecro serva me. Tamquam me et genium meum.
<pl. curc.  629>	 miles, quaeso te ut mihi dicas unde illum habeas anulum,
<pl. curc.  630>	 quem parasitus hic te elusit. Per tua genua te obsecro,
<pl. curc.  631>	 ut nos facias certiores. Quid istuc ad vos attinet?
<pl. curc.  632>	 quaeratis chlamydem et machaeram hanc unde ad me pervenerit.
<pl. curc.  633>	 Vt fastidit gloriosus. Mitte istum, ego dicam omnia.
<pl. curc.  634>	 Nihil est quod ille dicit. Fac me certiorem, obsecro.
<pl. curc.  635>	 Ego dicam, surge. hanc rem agite atque animum advortite.
<pl. curc.  636>	 pater meus habuit Periplanes Planesium
<pl. curc.  637>	 is prius quam moritur mihi dedit tamquam suo,
<pl. curc.  638>	 ut aequom fuerat, filio. Pro Iuppiter.
<pl. curc.  639>	 Et isto me heredem fecit. O Pietas mea,
<pl. curc.  640>	 serva me, quando ego te servavi sedulo.
<pl. curc.  641>	 frater mi, salve. Qui credam ego istuc? cedo,
<pl. curc.  642>	 si vera memoras, quae fuit mater tua?
<pl. curc.  643>	 Cleobula. Nutrix quae fuit? Archestrata.
<pl. curc.  644-645>	 ea me spectatum tulerat per Dionysia.
<pl. curc.  646>	 postquam illo ventum est, iam, ut me collocaverat,
<pl. curc.  647>	 exoritur ventus turbo, spectacla ibi ruont,
<pl. curc.  648>	 ego pertimesco: [tum] ibi me nescio quis arripit
<pl. curc.  649>	 timidam atque pavidam, nec vivam nec mortuam.
<pl. curc.  650>	 nec quo me pacto abstulerit possum dicere.
<pl. curc.  651>	 Memini istanc turbam fieri. sed tu dic mihi,
<pl. curc.  652>	 ubi is est homo qui te surripuit? Nescio.
<pl. curc.  653>	 verum hunc servavi semper mecum una anulum;
<pl. curc.  654>	 cum hoc olim perii. Cedo, ut inspiciam. Sanan es,
<pl. curc.  655>	 quae isti committas? Sine modo. Pro Iuppiter,
<pl. curc.  656>	 hic est quem ego tibi misi natali die.
<pl. curc.  657>	 tam facile novi quam me. salve, mea soror.
<pl. curc.  658>	 Frater mi, salve. Deos volo bene vortere
<pl. curc.  659>	 istam rem vobis. Et ego nobis omnibus:
<pl. curc.  660>	 tu ut hodie adveniens cenam des sororiam,
<pl. curc.  661>	 hic nuptialem cras dabit. promittimus.
<pl. curc.  662>	 Tace tu. Non taceo, quando res vortit bene.
<pl. curc.  663>	 tu istanc desponde huic, miles. ego dotem dabo.
<pl. curc.  664>	 Quid dotis? Egone? ut semper, dum vivat, me alat.
<pl. curc.  665>	 verum hercle dico. Me lubente feceris.
<pl. curc.  666>	 sed leno hic debet nobis triginta minas.
<pl. curc.  667>	 Quam ob rem istuc? Quia ille ita repromisit mihi:
<pl. curc.  668>	 si quisquam hanc liberali asseruisset manu,
<pl. curc.  669>	 sine controversia omne argentum reddere.
<pl. curc.  670>	 nunc eamus ad lenonem. Laudo. Hoc prius volo,
<pl. curc.  671>	 meam rem agere. Quid id est? Vt mihi hanc despondeas.
<pl. curc.  672>	 Quid cessas, miles, hanc huic uxorem dare?
<pl. curc.  673>	 Si haec volt. Mi frater, cupio. Fiat. Bene facis.
<pl. curc.  674>	 Spondesne, miles, mi hanc uxorem? Spondeo.
<pl. curc.  675>	 Et ego hoc idem una spondeo. Lepide facis.
<pl. curc.  676>	 sed eccum lenonem, incedit, thensaurum meum.
<pl. curc.  679>	 Argentariis male credi qui aiunt, nugas praedicant:
<pl. curc.  680>	 nam et bene et male credi dico; id adeo ego hodie expertus sum.
<pl. curc.  681>	 non male creditur qui numquam reddunt, sed prorsum perit.
<pl. curc.  682>	 vel ille, decem minas dum solvit, omnis mensas transiit.
<pl. curc.  683>	 postquam nil fit, clamore hominem posco: ille in ius me vocat;
<pl. curc.  684>	 pessume metui, ne mihi hodie apud praetorem solveret.
<pl. curc.  685>	 verum amici compulerunt: reddit argentum domo.
<pl. curc.  686>	 nunc domum properare certumst. Heus tu, leno, te volo.
<pl. curc.  687>	 Et ego te volo. At ego vos nolo ambos. Sta sis ilico,
<pl. curc.  688>	 atque argentum propere propera vomere. Quid mecum est tibi?
<pl. curc.  689>	 aut tibi? Quia ego ex te hodie faciam pilum catapultarium
<pl. curc.  690>	 atque ita te nervo torquebo, itidem ut catapultae solent.
<pl. curc.  691>	 Delicatum te hodie faciam, cum catello ut accubes,
<pl. curc.  692>	 ferreo ego dico. At ego vos ambo in robusto carcere
<pl. curc.  693>	 ut pereatis. Collum obstringe, abduce istum in malam crucem.
<pl. curc.  694>	 Quidquid est, ipse ibit potius. Pro deum atque hominum fidem,
<pl. curc.  695>	 hocine pacto indemnatum atque intestatum me abripi?
<pl. curc.  696>	 obsecro, Planesium, et te, Phaedrome, auxilium ut feras.
<pl. curc.  697>	 Frater, obsecro te, noli hunc condemnatum perdere.
<pl. curc.  698>	 bene et pudice me domi habuit. Haud voluntate id sua:
<pl. curc.  699>	 Aesculapio huic habeto, quom pudica es, gratiam;
<pl. curc.  700>	 nam si valuisset, iam pridem quoquo posset mitteret.
<pl. curc.  701>	 Animum advortite, ego si possum hoc inter vos componere.
<pl. curc.  702>	 mitte istunc. accede huc, leno. dicam meam sententiam,
<pl. curc.  703>	 siquidem voltis quod decrero facere. Tibi permittimus:
<pl. curc.  704>	 Dum quidem hercle ita iudices, ne quisquam a me argentum auferat.
<pl. curc.  705>	 Quodne promisti? Qui promisi? Lingua. Eadem nunc nego.
<pl. curc.  706>	 dicendi, non rem perdendi gratia haec nata est mihi.
<pl. curc.  707>	 Nihil agit, collum obstringe homini. Iam iam faciam ut iusseris.
<pl. curc.  708>	 Quando vir bonus es, responde quod rogo. Roga quod lubet.
<pl. curc.  709>	 Promistin, si liberali quisquam hanc assereret manu,
<pl. curc.  710>	 te omne argentum redditurum? Non commemini dicere.
<pl. curc.  711>	 Quid? negas? Nego hercle vero. quo praesente? quo in loco?
<pl. curc.  712>	 Me ipso praesente et Lycone tarpezita. Non taces?
<pl. curc.  713>	 Non taceo. Non ego te flocci facio; ne me territes.
<pl. curc.  714>	 Me ipso praesente et Lycone factum est. Satis credo tibi.
<pl. curc.  715>	 nunc adeo, ut tu scire possis, leno, meam sententiam:
<pl. curc.  716>	 libera haec est, hic huius frater est, haec autem illius soror, 
<pl. curc.  717>	 haec mihi nubet: tu huic argentum redde. hoc iudicium meum est.
<pl. curc.  718>	 Tu autem in nervo iam iacebis, nisi mi argentum redditur.
<pl. curc.  719>	 Hercle istam rem iudicasti perfidiose, Phaedrome.
<pl. curc.  720>	 et tibi oberit et te, miles, di deaeque perduint.
<pl. curc.  721>	 tu me sequere. Quo sequar te? Ad trapezitam meum
<pl. curc.  722>	 ad praetorem. nam inde rem solvo omnibus quibus debeo.
<pl. curc.  723>	 Ego te in nervom, haud ad praetorem hinc rapiam, ni argentum refers.
<pl. curc.  724>	 Ego te vehementer perire cupio, ne tu [me] nescias.
<pl. curc.  725>	 Itane vero? Ita hercle vero. Novi ego hos pugnos meos.
<pl. curc.  726>	 Quid tum? Quid tum, rogitas? hisce ego, si tu me irritaveris,
<pl. curc.  727>	 placidum te hodie reddam. Age ergo, recipe actutum. Licet.
<pl. curc.  728>	 Tu, miles, apud me cenabis. hodie fient nuptiae.
<pl. curc.  729>	 Quae res bene vortat mi et vobis. spectatores, plaudite.
