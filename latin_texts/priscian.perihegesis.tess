<priscian. perihegesis. 1> Naturae genitor, quae mundum continet omnem,
<priscian. perihegesis. 2> Annue, rex caeli, positum telluris et undae,
<priscian. perihegesis. 3> In quas imperium mortalibus ipse dedisti,
<priscian. perihegesis. 4> Materie tanta me promere carmine digno.
<priscian. perihegesis. 5> Incipiens terrae tractus pontique meatus
<priscian. perihegesis. 6> Et fluuios canere atque urbes populosque per orbem
<priscian. perihegesis. 7> Discretos, late refluum memorare parabo
<priscian. perihegesis. 8> Oceanum, tellus quo cingitur aequore tota,
<priscian. perihegesis. 9> Insula ceu sese diffundens litore uasto.
<priscian. perihegesis. 10> Non tamen assiduo teres undique margine circum
<priscian. perihegesis. 11> Clauditur haec, bifido sed brachia litore pandens
<priscian. perihegesis. 12> Artatur rapidos cursus ad solis utrimque,
<priscian. perihegesis. 13> Assimilis fundae. sed quamuis corpore toto
<priscian. perihegesis. 14> Vna sit haec, homines tris dicunt esse diremptas:
<priscian. perihegesis. 15> Et primam Libyen, post Europen Asiamque.
<priscian. perihegesis. 16> Sed Libyam Europae discernit finibus amplis
<priscian. perihegesis. 17> Linea, quam obliquant Gades atque ostia Nili:
<priscian. perihegesis. 18> Qua boreae excurrit Memphitis terra sub axes
<priscian. perihegesis. 19> Atque locum uouit Spartano fama Canopo.
<priscian. perihegesis. 20> Sed terras aquilo qua frigore damnat iniquo,
<priscian. perihegesis. 21> Europen Asiae Tanais disiungit ab oris,
<priscian. perihegesis. 22> Sauromatas linquens Scythiam qui gurgite uasto
<priscian. perihegesis. 23> Perstringit praecepsque ruit Maeotida poscens.
<priscian. perihegesis. 24> At medius finis iamiam declinis ad austrum est,
<priscian. perihegesis. 25> Quas Hellesponti fauces dixere priores;
<priscian. perihegesis. 26> Sed magis australis sunt terminus ostia Nili.
<priscian. perihegesis. 27> Per mare sic fluuiosque duos discernitur orbis.
<priscian. perihegesis. 28> Ast alii terris malunt discernere terras.
<priscian. perihegesis. 29> Finibus est Asiae latus artum lingua supernis,
<priscian. perihegesis. 30> Caspia quam mediam faciunt atque aequora Ponti
<priscian. perihegesis. 31> Euxini: locus hic discrimen dicitur esse
<priscian. perihegesis. 32> Europes Asiae disiungens ruribus arua.
<priscian. perihegesis. 33> Ast alius finis longissimus exit in austros,
<priscian. perihegesis. 34> Qui secat Aegypti terras aequorque Sabaeum:
<priscian. perihegesis. 35> Separat hic Libyen Asiae confinia rumpens.
<priscian. perihegesis. 36> Talia mortales perhibent discrimina terrae.
<priscian. perihegesis. 37> Circuit oceani gurges tamen undique uastus,
<priscian. perihegesis. 38> Qui, quamuis unus sit, plurima nomina sumit.
<priscian. perihegesis. 39> Finibus Hesperiis Atlanticus ille uocatur;
<priscian. perihegesis. 40> At boreae qua gens feruens Arimaspa sub armis
<priscian. perihegesis. 41> Dicitur ille piger nec non Saturnius, idem
<priscian. perihegesis. 42> Mortuus ast aliis, minimo quod lumine solis
<priscian. perihegesis. 43> Perfruitur: tarde radios nam suscipit ortus,
<priscian. perihegesis. 44> Nubibus et crassis premitur nimbisque grauatur.
<priscian. perihegesis. 45> Vnde tamen primo conscendit lumine Titan,
<priscian. perihegesis. 46> Eoumque uocant atque Indum nomine pontum.
<priscian. perihegesis. 47> Sed qua deuexus calidum polus excipit austrum,
<priscian. perihegesis. 48> Aethiopumque simul pelagus Rubrumque uocatur,
<priscian. perihegesis. 49> Qua deserta patet tellus ardore perusta.
<priscian. perihegesis. 50> Circuit oceanus sic totum maximus orbem,
<priscian. perihegesis. 51> Nominibus uariis celebratus et aequore tanto.
<priscian. perihegesis. 52> Hinc atque inde sinus penetrabilis efficit ille
<priscian. perihegesis. 53> Exiguos multos, dirimens mare, quattuor amplos.
<priscian. perihegesis. 54> Persecat Hesperiam primus, qui porgitur undis,
<priscian. perihegesis. 55> Pamphylumque latus Libyae pertendit ab oris.
<priscian. perihegesis. 56> Hoc minor est, reliquis maior, quem Caspia tellus
<priscian. perihegesis. 57> Suscipit intrantem uastis aquilonis ab undis,
<priscian. perihegesis. 58> Nomine Saturni quod Tethys possidet aequor:
<priscian. perihegesis. 59> Caspius iste sinus simul Hyrcanusque uocatur.
<priscian. perihegesis. 60> At duo, qui ueniunt australis ab aequore ponti,
<priscian. perihegesis. 61> Hic supra currens mare Persidis efficit altum,
<priscian. perihegesis. 62> E regione situs qua Caspia uoluitur unda;
<priscian. perihegesis. 63> Fluctuat ast alter Panchaeaque litora pulsat,
<priscian. perihegesis. 64> Euxini contra pelagus protentus in austros.
<priscian. perihegesis. 65> Hosce sinus perhibent quos Tethyos efficit unda
<priscian. perihegesis. 66> Maiores: nam sunt alii multique minores.
<priscian. perihegesis. 67> Nunc maris Hesperii lustrabo carmine tractus,
<priscian. perihegesis. 68> Flexibus in uariis qui frangitur aequore pontus,
<priscian. perihegesis. 69> Has stringens pelago terras, circumfluus illis,
<priscian. perihegesis. 70> Montibus et radens suppostasque urbibus oras.
<priscian. perihegesis. 71> Adsis, o numen, studiorum praesul et artis,
<priscian. perihegesis. 72> Ordine principium capiens Atlantis ab unda,
<priscian. perihegesis. 73> Herculeo celebrant qua metae munere Gades
<priscian. perihegesis. 74> Caeliferasque tenet stans Atlas monte columnas.
<priscian. perihegesis. 75> Est primus uastis qui pontus Hibericus undis
<priscian. perihegesis. 76> Diuidit Europen Libya, communis utrique.
<priscian. perihegesis. 77> Hinc atque hinc statuae sunt: ambae litora cernunt,
<priscian. perihegesis. 78> Haec Libyes, haec Europes, aduersa tuendo.
<priscian. perihegesis. 79> Gallicus hinc gurges, qui Celtica litora pulsat,
<priscian. perihegesis. 80> Excipit. hunc sequitur Ligurum cognomine dictus.
<priscian. perihegesis. 81> Qua domini rerum terris creuere Latinis,
<priscian. perihegesis. 82> Ad Leucen Petran aquilonis ab axe reductis,
<priscian. perihegesis. 83> Quae freta Sicaniae concludit litore curuo.
<priscian. perihegesis. 84> Insula sed Cyrnos propriis pulsatur ab undis
<priscian. perihegesis. 85> Inter Sardonium pelagus Celtumque refusis.
<priscian. perihegesis. 86> Inde salis tumidus Tyrrheni uoluitur aestus
<priscian. perihegesis. 87> Ad partes uergens australes. excipit istum
<priscian. perihegesis. 88> Sicaniae gurges solis deflexus ad ortus,
<priscian. perihegesis. 89> Qui procul effusus Pachyni distenditur oris
<priscian. perihegesis. 90> Ad Cressam summam, quae prominet aequore rupe,
<priscian. perihegesis. 91> Qua Gortyna potens, mediis qua Phaestus in aruis.
<priscian. perihegesis. 92> Arietis hanc rupem simulantem uertice frontem
<priscian. perihegesis. 93> Pro merito Graii Criu dixere metopon.
<priscian. perihegesis. 94> Hoc mare Gargani concludit Iapygis ora.
<priscian. perihegesis. 95> Illinc incipiens extenditur Hadria uastus,
<priscian. perihegesis. 96> Ad boream penetrans pelago solemque cadentem
<priscian. perihegesis. 97> (Ionius pariter sinus hic perhibetur ab orbe),
<priscian. perihegesis. 98> Diuidit et geminas diuersis partibus oras,
<priscian. perihegesis. 99> Quas tamen extremas coniungit terminus unus.
<priscian. perihegesis. 100> Ad dextram partem protenditur Illyris alma;
<priscian. perihegesis. 101> Post hanc Dalmatiae populorum martia tellus.
<priscian. perihegesis. 102> At laeuam Ausoniae porrectus continet Isthmos,
<priscian. perihegesis. 103> Quem tria circumdant maria undique litore curuo:
<priscian. perihegesis. 104> Tyrrhenum, Siculum nec non simul Hadria uastus.
<priscian. perihegesis. 105> Finibus at propriis exceptant singula uentos:
<priscian. perihegesis. 106> Tyrrhenum zephyro, Siculum sed tunditur austro,
<priscian. perihegesis. 107> Hadria succurrens eoo frangitur euro.
<priscian. perihegesis. 108> At post Sicaniam tractu diffunditur alto
<priscian. perihegesis. 109> Ad Syrtim pelagus, Libycis quae cingitur oris,
<priscian. perihegesis. 110> Maiorem; post quam minor excipit aequora longe,
<priscian. perihegesis. 111> Atque sinu gemino resonantia litora pulsant.
<priscian. perihegesis. 112> Finibus a Siculis Cretaeum tenditur aequor,
<priscian. perihegesis. 113> Ad solis ueniens ortus, Salmonida poscens,
<priscian. perihegesis. 114> Dicitur eous qui Cretae terminus esse.
<priscian. perihegesis. 115> Post hanc est geminum mare uastum fluctibus atris,
<priscian. perihegesis. 116> Flatibus Ismarici boreae quod tunditur acris,
<priscian. perihegesis. 117> Qui ruit aduersus celsae de partibus arcti.
<priscian. perihegesis. 118> Quod prius est, Pharium perhibent; hoc litora tangit
<priscian. perihegesis. 119> Praecipitis Casii montis. post unda secunda
<priscian. perihegesis. 120> Sidonium est pelagus; penetrat qua gurgite pontus
<priscian. perihegesis. 121> Issicus, arctoas ad partes aequore uergens,
<priscian. perihegesis. 122> Non longe rectus: Cilicum nam frangitur oris.
<priscian. perihegesis. 123> Hinc zephyros poscens ueluti draco flectitur undis,
<priscian. perihegesis. 124> Qui iuga montiuagus uastat siluasque fatigat.
<priscian. perihegesis. 125> Partibus extremis Pamphylia clauditur isto,
<priscian. perihegesis. 126> Atque Chelidoniae rupes cinguntur eodem.
<priscian. perihegesis. 127> At procul hunc zephyrus finit Patareide summa.
<priscian. perihegesis. 128> Post haec arctoas ad partes aspice rursus
<priscian. perihegesis. 129> Aegaeum, superat qui fluctibus aequora cuncta,
<priscian. perihegesis. 130> Dispersas uasto qui gurgite Cycladas ambit.
<priscian. perihegesis. 131> Terminat hunc Imbros pariter Tenedosque coercens,
<priscian. perihegesis. 132> Angusta trahitur qua fauce Propontidis unda;
<priscian. perihegesis. 133> Asia quam supra populis distenditur amplis
<priscian. perihegesis. 134> Ad notiam partem, qua latus ducitur Isthmos.
<priscian. perihegesis. 135> Threicius sequitur post Bosphorus, ostia Ponti:
<priscian. perihegesis. 136> Hoc nullum perhibent terras angustius orbis
<priscian. perihegesis. 137> Esse fretum dirimens; hic sunt Symplegades artae.
<priscian. perihegesis. 138> Panditur hinc Ponti pelagus Titanis ad ortus;
<priscian. perihegesis. 139> Quod petit obliquo boream solemque meatu.
<priscian. perihegesis. 140> Hinc atque hinc medio procurrunt aequore colles:
<priscian. perihegesis. 141> Vnus, qui ueniens Asiae de parte Carambis
<priscian. perihegesis. 142> Dicitur australi; sed contra finibus alter
<priscian. perihegesis. 143> Prominet Europae, hunc Criu dixere metopon.
<priscian. perihegesis. 144> Ergo conueniunt aduersi, gurgite tanto
<priscian. perihegesis. 145> Distantes quantum ternis transire diebus
<priscian. perihegesis. 146> Eualeat nauis. bimarem sic aequore Pontum
<priscian. perihegesis. 147> Aspicias similem cornu, quod flectitur arcus
<priscian. perihegesis. 148> Neruo curuati distento: dextera neruum
<priscian. perihegesis. 149> Assimilat (recto trahitur nam linea ductu,
<priscian. perihegesis. 150> Extra quam, boream quod scandit, sola Carambis);
<priscian. perihegesis. 151> Sed formam cornu geminatis flexibus edit
<priscian. perihegesis. 152> Litus, quod Pontum cingit sub parte sinistra.
<priscian. perihegesis. 153> In quam Maeotis penetrans aquilonis ad axes,
<priscian. perihegesis. 154> Quam Scythiae gentes circumdant undique ripis
<priscian. perihegesis. 155> Et matrem Ponti perhibent Maeotidis undam;
<priscian. perihegesis. 156> Scilicet hinc Ponti uis exit gurgite multo
<priscian. perihegesis. 157> Cimmerium torrens per Bosphoron; hic ubi Taurum
<priscian. perihegesis. 158> Cimmerii gelidis habitant sub finibus imum.
<priscian. perihegesis. 159> Haec maris est species, splendens haec forma profundi.
<priscian. perihegesis. 160> Nunc tibi telluris regiones carmine pandam,
<priscian. perihegesis. 161> Vt cernas animo non uisas lumine terras
<priscian. perihegesis. 162> Atque docens alios lauderis pectore docto.
<priscian. perihegesis. 163> Incipiens Libye tenuisque a Tethyos undis,
<priscian. perihegesis. 164> Oceanus Tyrias qua pulsat gurgite Gades,
<priscian. perihegesis. 165> Tenditur ad notias partes et solis ad ortus
<priscian. perihegesis. 166> Et mensae formam reddit mensoribus artae,
<priscian. perihegesis. 167> Quam tradunt terrae non aequa margine cinctam.
<priscian. perihegesis. 168> Terminat haec fines Rubri prope litora ponti
<priscian. perihegesis. 169> Latos, Aethiopum populus quos possidet alter;
<priscian. perihegesis. 170> Quem calidis iuxta terris pascuntur Erembi.
<priscian. perihegesis. 171> Has pelli similes pardi dixere priores:
<priscian. perihegesis. 172> Namque solum squalens orbes distinguit opacos.
<priscian. perihegesis. 173> Hac sitis, hac umor latos uariatur in agros.
<priscian. perihegesis. 174> Sed summam Libyen habitant ad Tethyos undas,
<priscian. perihegesis. 175> Alcidae qua sunt statuae, Maurusia plebes.
<priscian. perihegesis. 176> Post hos immensae Nomadum de semine gentes
<priscian. perihegesis. 177> Atque Masaesylii nec non Massylia proles.
<priscian. perihegesis. 178> Saltibus hos duris asper siluisque uagantes
<priscian. perihegesis. 179> Victus alit saeua quaesitus caede ferarum;
<priscian. perihegesis. 180> Scilicet ignaros terras perfindere rastris
<priscian. perihegesis. 181> Agricolasque boues plaustris domitare sonoris;
<priscian. perihegesis. 182> Namque errant nemorum per dumos more ferarum.
<priscian. perihegesis. 183> Quos prope tenduntur fines Carthaginis altae,
<priscian. perihegesis. 184> Perpetuas Tyriis celebrat quae condita laudes;
<priscian. perihegesis. 185> Qua regnans felix Dido per saecula uiuit
<priscian. perihegesis. 186> Atque pudicitiam non perdit crimine falso.
<priscian. perihegesis. 187> Hanc minor insequitur Syrtis maiorque secunda;
<priscian. perihegesis. 188> Qua tumor immensus Tyrrheni pellitur aestus
<priscian. perihegesis. 189> Accessusque furit siccisque recessus harenis.
<priscian. perihegesis. 190> Ast inter Syrtis urbs est, quam nomine dicunt
<priscian. perihegesis. 191> Esse Nean polin; hanc supra iustissima fertur
<priscian. perihegesis. 192> Hospitiis gaudens gens degere Lotophagorum.
<priscian. perihegesis. 193> Hos licet ad fines desertas cernere terras
<priscian. perihegesis. 194> Extinctis populis Nasamonum marte Latino.
<priscian. perihegesis. 195> Asbystae post hos terrarum rura tenentes
<priscian. perihegesis. 196> In medio, summus Libycis et gentibus Hammon.
<priscian. perihegesis. 197> Nec non Cyrene clarorum mater equorum,
<priscian. perihegesis. 198> Vrbis Amyclaeae populus quam condidit olim.
<priscian. perihegesis. 199> Marmaridae post haec Aegypti ad flumina uertunt,
<priscian. perihegesis. 200> Gaetulique super sunt uicinique Nigretes.
<priscian. perihegesis. 201> Continuo post hos sequitur Phaurusia tellus.
<priscian. perihegesis. 202> Hanc habitant iuxta Garamantes Debride clari,
<priscian. perihegesis. 203> Quae superat cunctas urbs miro munere fontis,
<priscian. perihegesis. 204> Frigore qui noctis feruet calefactus et umbris,
<priscian. perihegesis. 205> At solis friget radiis glacialis et igni.
<priscian. perihegesis. 206> Omnibus extrema populis clauduntur in ora
<priscian. perihegesis. 207> Aethiopes; Libyes ubi finit litora Cerne,
<priscian. perihegesis. 208> Oceanum nimio quae pulsat sole calentem.
<priscian. perihegesis. 209> Nec longe feruent Blemyum <sub> collibus agri.
<priscian. perihegesis. 210> Hinc fluuii pinguis descendunt flumina Nili,
<priscian. perihegesis. 211> Partibus a Libycis qui currens solis ad ortus
<priscian. perihegesis. 212> Siris ab Aethiopum populis cognomine fertur:
<priscian. perihegesis. 213> Versum cultores Nilum dixere Syenes.
<priscian. perihegesis. 214> Hinc boreae currens ad partes flumine pingui
<priscian. perihegesis. 215> Fertilis Aegypti terras fecundat opimas
<priscian. perihegesis. 216> Septenoque ferit Pellaeum gurgite pontum.
<priscian. perihegesis. 217> Non alius tantum fluuiorum ditat harenas
<priscian. perihegesis. 218> Atque trahens limum complectitur ubere campos.
<priscian. perihegesis. 219> Hic latis Libyen Asiae disterminat oris:
<priscian. perihegesis. 220> Haec ortus cernit, uidet austros illa calentes.
<priscian. perihegesis. 221> Hunc habitant iuxta sapientum corda uirorum,
<priscian. perihegesis. 222> Disposuere uias qui uitae mente potenti
<priscian. perihegesis. 223> Et primi dederunt sulcos et semina terris,
<priscian. perihegesis. 224> Obliquos solis tractantes pectore cursus.
<priscian. perihegesis. 225> Horum telluris fines nunc carmine dicam
<priscian. perihegesis. 226> Et formam, celebrat quam gloria magna per orbem.
<priscian. perihegesis. 227> Haec igitur latis diffusa patescit in aruis
<priscian. perihegesis. 228> Fertilis et superans alias pinguedine glebae.
<priscian. perihegesis. 229> Marginibus laterum formatur at undique ternis;
<priscian. perihegesis. 230> Lata quidem boreae sub litore tenditur oris;
<priscian. perihegesis. 231> Ast ortus angusta petit summamque Syenen,
<priscian. perihegesis. 232> Qua celsi mediam montes utrimque coercent,
<priscian. perihegesis. 233> Irrigui per quam descendunt flumina Nili.
<priscian. perihegesis. 234> Hanc habitant homines multi pariterque opulenti;
<priscian. perihegesis. 235> Qui ueteris claraeque colunt sub moenia Thebes,
<priscian. perihegesis. 236> Quam perhibent centum portas habuisse priores,
<priscian. perihegesis. 237> Filius Aurorae Memnon qua regna tenebat.
<priscian. perihegesis. 238> Hic sunt et septem mediis in finibus urbes,
<priscian. perihegesis. 239> Quas celebrat totum discurrens fama per orbem;
<priscian. perihegesis. 240> Et quicumque maris uiuunt prope litora uasti,
<priscian. perihegesis. 241> Qua lacus est ingens liquidae Serbonidis undae.
<priscian. perihegesis. 242> Ad cuius zephyrum Macetum sunt moenia regis
<priscian. perihegesis. 243> Et Pharos Idothees scopuli Pallenidis alti.
<priscian. perihegesis. 244> Post urbs sub Casio Pelusi uergit ad ortus,
<priscian. perihegesis. 245> Nauigiis populus duris quam possidet aptus.
<priscian. perihegesis. 246> Non tamen est Libyes ponendus finibus iste;
<priscian. perihegesis. 247> Scilicet eoas Nili qui continet oras,
<priscian. perihegesis. 248> Nili, quem circum floret mirabilis arbor
<priscian. perihegesis. 249> Extinguitque sitim pomo, cui nomen adipsos.
<priscian. perihegesis. 250> Haec facies Libyes, hic claudit terminus illam.
<priscian. perihegesis. 251> Sunt tamen huic aliae gentes, quae litore summo
<priscian. perihegesis. 252> Tethyos aut mediis habitant telluris in aruis
<priscian. perihegesis. 253> Et gratas circum ripas Tritonidis undae.
<priscian. perihegesis. 254> Hic lapis, heeliotropius qui nomine uero
<priscian. perihegesis. 255> Dicitur, est; uertit radios nam solis, in unda
<priscian. perihegesis. 256> Siquis eum fusa labris immergat aenis,
<priscian. perihegesis. 257> Sanguineaque rubens resplendet luce coloris;
<priscian. perihegesis. 258> Purior at soli renitet nudatus ab undis.
<priscian. perihegesis. 259> Si placet Europes quoque me tibi dicere formam,
<priscian. perihegesis. 260> Haud taceam. similis Libyae est, sed uergit ad arctos,
<priscian. perihegesis. 261> Finibus et pariter distentis pergit ad ortus;
<priscian. perihegesis. 262> Linea namque Asia similis disiungit utramque:
<priscian. perihegesis. 263> Haec notias spectat partes, aquilonis at illa.
<priscian. perihegesis. 264> Ast ambas unam si terras esse putemus,
<priscian. perihegesis. 265> Assimilent conum laterum compagibus aequis,
<priscian. perihegesis. 266> Cuius ad occasus est summum, lata sub ortu:
<priscian. perihegesis. 267> Sic Europa tibi facili dinoscitur arte.
<priscian. perihegesis. 268> Ad cuius summum, prope metas Herculis alti,
<priscian. perihegesis. 269> Magnanimae gentes, dederat quis nomen Hiberus,
<priscian. perihegesis. 270> Ad spatium multum terrarum rura colentes,
<priscian. perihegesis. 271> Oceanum boreo contingunt frigore durum,
<priscian. perihegesis. 272> Scrutanturque decus pulchrum sapientibus auri,
<priscian. perihegesis. 273> Quos tamen haud maculat praesens nec deicit absens.
<priscian. perihegesis. 274> Qua sunt Germani bellaces atque Britanni.
<priscian. perihegesis. 275> Saltibus Hercyniis Germania subiacet atrox:
<priscian. perihegesis. 276> Haec tergo similis taurino dicitur esse
<priscian. perihegesis. 277> Et pascit uolucres, mirum, fulgentibus alis,
<priscian. perihegesis. 278> Quis ducibus noctu cernuntur flexa uiarum.
<priscian. perihegesis. 279> Pyrenes sequitur mons. post hunc Celtica tellus,
<priscian. perihegesis. 280> Eridani fontes contingens rauca fluenta.
<priscian. perihegesis. 281> Hic Phaethonta suum carae luxere sorores;
<priscian. perihegesis. 282> Hic electra legunt alnis stillantia Celtae,
<priscian. perihegesis. 283> Sucina quae memorant, mellis uiniue colore,
<priscian. perihegesis. 284> Quae paleas rapiunt tractu frondesque caducas.
<priscian. perihegesis. 285> Post hos Tyrrheni, quos iuxta solis ab ortu
<priscian. perihegesis. 286> Incipiunt Alpes; quibus exit gurgite uasto
<priscian. perihegesis. 287> Oceani rumpens glacialis litora Rhenus.
<priscian. perihegesis. 288> Hunc prope consurgit fons Histri flumine longo;
<priscian. perihegesis. 289> Qui poscens ortus Euxini peruenit undas
<priscian. perihegesis. 290> Irriguam Peucen amplexus gurgite quino.
<priscian. perihegesis. 291> Cuius ad arctoas est partes barbara tellus
<priscian. perihegesis. 292> Innumeras gentes gremio complexa reducto,
<priscian. perihegesis. 293> Cui finem faciunt Maeotidis ostia uastae.
<priscian. perihegesis. 294> Hinc sunt Germanique truces et Sarmata bellax
<priscian. perihegesis. 295> Atque Getae nec non Basternae semina gentis
<priscian. perihegesis. 296> Dacorumque manus et martia pectora Alani
<priscian. perihegesis. 297> Atque dromon Tauri retinentes fortis Achilli
<priscian. perihegesis. 298> Angustum et longum Maeotidis ostia iuxta.
<priscian. perihegesis. 299> Hos equites supra celeres funduntur Agaui,
<priscian. perihegesis. 300> Atque Melanchlaenum populus metuendus in arcu.
<priscian. perihegesis. 301> Post Hippemolgi sunt Hippopodesque potentes
<priscian. perihegesis. 302> Atque Gelonus cum Neuris, pictique Agathyrsi,
<priscian. perihegesis. 303> Hic ubi descendit porrecta Borysthenis unda
<priscian. perihegesis. 304> Euxinumque subit Criu prope tracta metopon.
<priscian. perihegesis. 305> E regione iacet locus hic Symplegados artae.
<priscian. perihegesis. 306> Hic sunt Ardisci quoque Panticapique fluenta:
<priscian. perihegesis. 307> Diuidui currunt Riphaeis montibus ambo.
<priscian. perihegesis. 308> Hi miscent qua se ponti glacialibus undis,
<priscian. perihegesis. 309> Nascitur electrum praefulgens luce nitenti,
<priscian. perihegesis. 310> Mense solet primo qualis splendescere luna.
<priscian. perihegesis. 311> Hos adamanta legunt iuxta fortes Agathyrsi.
<priscian. perihegesis. 312> Tot dirimit gentes aquilonis partibus Hister.
<priscian. perihegesis. 313> Huius ad australes terras Gerraeque feroces
<priscian. perihegesis. 314> Noriciique colunt bellaces Pannoniique
<priscian. perihegesis. 315> Et Mysi Thracum boreis in finibus orti;
<priscian. perihegesis. 316> In quorum terris, quas Ponti praefluit unda,
<priscian. perihegesis. 317> Ignipotens oleo commixto gignitur herba,
<priscian. perihegesis. 318> Medica cui nomen; cuius compescere flammas
<priscian. perihegesis. 319> Si quis aqua cupiat, plus ignem pascit in illa:
<priscian. perihegesis. 320> Pulueris hunc iactus potis est extinguere solus
<priscian. perihegesis. 321> Thraces arant post hos latissima rura tenentes,
<priscian. perihegesis. 322> Quae torrens stringit finitque Propontidis unda
<priscian. perihegesis. 323> Atque Hellesponti fauces, Aegaeus et altus.
<priscian. perihegesis. 324> Nascitur hic scopulis Pallenae gemma refulgens,
<priscian. perihegesis. 325> Asterium perhibent: stellis certare putatur
<priscian. perihegesis. 326> Et flammae similis splendenti lumine lychnis.
<priscian. perihegesis. 327> Hi ripas Histri porrectas undique cingunt.
<priscian. perihegesis. 328> Europae reliquas nunc partes aspice ternas,
<priscian. perihegesis. 329> Phoebeos uergens quibus eminet illa sub ortus.
<priscian. perihegesis. 330> Prima est, Hispanum quae frangit litore pontum;
<priscian. perihegesis. 331> Altera, Tyrrhenum quae pulsat molibus aequor;
<priscian. perihegesis. 332> Tertia, quae Graios circumflua gurgite pascit.
<priscian. perihegesis. 333> Sed tamen oceanum contingit Hiberica tellus
<priscian. perihegesis. 334> Occiduum, Calpen qua summam sustinet unam
<priscian. perihegesis. 335> Herculis e statuis; quam supra diues et alta
<priscian. perihegesis. 336> Tartessus Cempsique, sedent qui collibus imis
<priscian. perihegesis. 337> Pyrenes, caelum quae tangit uertice summo.
<priscian. perihegesis. 338> Ast ambas inter tellus iacet Ausonidarum,
<priscian. perihegesis. 339> Limite quam recto mediam secat Appenninus,
<priscian. perihegesis. 340> Qui mons, incipiens boreis ex Alpibus altus,
<priscian. perihegesis. 341> In freta Sicaniae porrectas terminat oras.
<priscian. perihegesis. 342> Hunc urbes circum populi gentesque frequentant,
<priscian. perihegesis. 343> Quos breuiter retegam nostro tibi carmine cunctos.
<priscian. perihegesis. 344> Tyrrheni primum fortes, iuxtaque Pelasgi,
<priscian. perihegesis. 345> Cyllenes quondam propria qui sede relicta
<priscian. perihegesis. 346> Tyrrhenis socias petierunt nauibus arces.
<priscian. perihegesis. 347> Hos prope sunt omni superantes laude Latini;
<priscian. perihegesis. 348> Quorum per terras decurrit in aequora Thybris
<priscian. perihegesis. 349> Regius, irriguo dirimit qui gurgite Romam,
<priscian. perihegesis. 350> Romam, quae genetrix regum dominatur in orbem.
<priscian. perihegesis. 351> Post hos pingue solum sequitur, Campania diues,
<priscian. perihegesis. 352> Hic ubi Parthenopes domus est castissima, frugum
<priscian. perihegesis. 353> Fertilis: hanc pontus propriis exceperat undis.
<priscian. perihegesis. 354> Ad noton est, longe supra Sirenida rupem,
<priscian. perihegesis. 355> Picentis Silari gurges, spectabile flumen.
<priscian. perihegesis. 356> Hunc habitant prope Lucani Brettique coloni,
<priscian. perihegesis. 357> Ad Leucen petram longissima rura tenentes.
<priscian. perihegesis. 358> Hinc est ad boream Zephyri quae summa uocatur;
<priscian. perihegesis. 359> Sub qua sunt Locri celeres, qui tempore prisco
<priscian. perihegesis. 360> Istuc reginam propriam uenere secuti,
<priscian. perihegesis. 361> Ausoniamque tenent, qua currit flumen Halecis.
<priscian. perihegesis. 362> Moenia cernuntur Metaponti deinde Crotonque,
<priscian. perihegesis. 363> Quam pulcher gratam praeterfluit Aesarus urbem.
<priscian. perihegesis. 364> Vlterius pergens hinc templa Lacinia cernes.
<priscian. perihegesis. 365> Post haec est Sybaris, periit quae numinis ira
<priscian. perihegesis. 366> Praeponens hominum tumulos caelestibus aris,
<priscian. perihegesis. 367> Poscere qui Pisis ausi certamina soli.
<priscian. perihegesis. 368> Samnites medio complectitur Itala tellus
<priscian. perihegesis. 369> In gremio Marsosque simul. tunc deinde Tarentum
<priscian. perihegesis. 370> Tangitur aequoribus, quod muniuere Lacones.
<priscian. perihegesis. 371> Continuo Calabrae telluris rura sequuntur.
<priscian. perihegesis. 372> Vsque Hyrii summam sed tendit Iapygis ora:
<priscian. perihegesis. 373> Qua salis Hadriaci trahitur uastissimus aestus
<priscian. perihegesis. 374> Atque sinum penetrans Aquileium colligit undas.
<priscian. perihegesis. 375> Alta Tegestraeon postremae moenia terrae,
<priscian. perihegesis. 376> Qua sinus Ionius finitur gurgite lasso.
<priscian. perihegesis. 377> Hi sunt Ausoniae populi gentesque potentes.
<priscian. perihegesis. 378> Flexilis hinc pontus conuertens uergit ad ortus
<priscian. perihegesis. 379> Atque Liburnorum terras Hyllisque feroces,
<priscian. perihegesis. 380> Bulimeon pariter praestringens litora currit
<priscian. perihegesis. 381> Et uenit Illyrias late porrectus ad arces,
<priscian. perihegesis. 382> Quas tollunt montes excelsa Ceraunia summas.
<priscian. perihegesis. 383> Cernitur hic tumulus, qui Cadmi dicitur esse
<priscian. perihegesis. 384> Harmoniaeque simul; namque hic serpentibus illi
<priscian. perihegesis. 385> Corpora post tempus longum mutasse feruntur
<priscian. perihegesis. 386> In senio, postquam patriam Thebasque relinquunt.
<priscian. perihegesis. 387> Hic ollis aliud posuerunt numina monstrum:
<priscian. perihegesis. 388> Namque duo tumuli concurrunt, peste futura
<priscian. perihegesis. 389> Significant quotiens saeuissima damna colonis.
<priscian. perihegesis. 390> Haec regio fontem mirandae concipit undae,
<priscian. perihegesis. 391> Quem merito ueteres dixerunt nomine sacrum.
<priscian. perihegesis. 392> Nam gelidus superat cunctarum frigus aquarum,
<priscian. perihegesis. 393> Accensasque faces si quis prope duxerit undam,
<priscian. perihegesis. 394> Extinguit flammas; recipit sed rursus easdem,
<priscian. perihegesis. 395> Admoueat dextra cum extinctam lampada fonti.
<priscian. perihegesis. 396> Sed supra Thracen nec non Epiron ad austros
<priscian. perihegesis. 397> Principium terrae doctissima Graecia sumit,
<priscian. perihegesis. 398> Ascendens multum geminoque sub aequore cincta,
<priscian. perihegesis. 399> Aegaeo Siculoque; mouent quae flamine uenti
<priscian. perihegesis. 400> Diuerso: Siculum zephyrus tenet, eurus at altum
<priscian. perihegesis. 401> Aegaeum. sequitur Pelopis post insula lata,
<priscian. perihegesis. 402> Consimilis folio platani, quod muris acutam
<priscian. perihegesis. 403> Aequiperat caudam; cuius iacet Isthmos imago,
<priscian. perihegesis. 404> Hellados ad boream sibimet confinia iungens;
<priscian. perihegesis. 405> Latior at tellus, folium ceu flexile, circum
<priscian. perihegesis. 406> Cingitur aequoribus. zephyrum Triphyllidis arua
<priscian. perihegesis. 407> Excipiunt; per quam descendit flumine pulchro
<priscian. perihegesis. 408> Alpheus, qui Messeni discinditur undis
<priscian. perihegesis. 409> Eurotae: terris ambo nascuntur Aseis;
<priscian. perihegesis. 410> Hic tamen Eleos et diuidit ille Laconas.
<priscian. perihegesis. 411> Hic mediis habitant late telluris in aruis
<priscian. perihegesis. 412> Arcades Apidanei sub scopulos Erymanthi;
<priscian. perihegesis. 413> Qua Melas atque Crathis fluuii, qua currit Iaon,
<priscian. perihegesis. 414> Tenditur atque uetus qua longo gurgite Ladon.
<priscian. perihegesis. 415> Hic merulos perhibent albos (mirabile dictu),
<priscian. perihegesis. 416> Hic nasci lapidem, qui tacto accensus ab igni
<priscian. perihegesis. 417> Extingui nequitur: quem Grai nomine uero
<priscian. perihegesis. 418> Asbestum memorant; ferri nitet ille colore.
<priscian. perihegesis. 419> Iuxta est Argiuum tellus pariterque Laconum:
<priscian. perihegesis. 420> Ortus Argiui uerguntque Lacones ad austros.
<priscian. perihegesis. 421> Aequoribus geminis isthmos pulsatur utrimque:
<priscian. perihegesis. 422> Hoc Ephyren contra zephyrus, sed uerberat illud
<priscian. perihegesis. 423> Eurus; in immensum quae mergitur unda profundum
<priscian. perihegesis. 424> Nomine quam Danai dixere Saronida prisco.
<priscian. perihegesis. 425> Attica sed tellus post isthmon solis ad ortum est.
<priscian. perihegesis. 426> Hinc Orithyiam Boreas rapuisse puellam
<priscian. perihegesis. 427> Traditur. hic Ilisos aquis deuoluitur amnis.
<priscian. perihegesis. 428> Boeotum sequitur finis; quo dicitur unda
<priscian. perihegesis. 429> Esse potestatis diuersae: namque duobus
<priscian. perihegesis. 430> Fluminibus uertit ueruecum lana colorem;
<priscian. perihegesis. 431> Hoc fuscat niueas, hoc albat gurgite nigras.
<priscian. perihegesis. 432> Locridis inde solum sequitur regionis et ora
<priscian. perihegesis. 433> Thessalis et tellus Macetum cum moenibus altis;
<priscian. perihegesis. 434> Sub cuius scopulos tangentes uertice caelum
<priscian. perihegesis. 435> Speluncae ueteris seruant insignia cladis:
<priscian. perihegesis. 436> Finibus in mediis terrarum namque uidentur
<priscian. perihegesis. 437> Ostrea muricibus siccata latentibus esse;
<priscian. perihegesis. 438> Diluuium latebras dederat quod piscibus illas.
<priscian. perihegesis. 439> Concipit et parit hic naturae munere gemma,
<priscian. perihegesis. 440> Quam paeaniten perhibent: praegnantibus ista
<priscian. perihegesis. 441> Auxilium confert facilis releuamine partus.
<priscian. perihegesis. 442> Cernitur hinc niueas attollens uertice rupes
<priscian. perihegesis. 443> Haemus Trhreicius. quem contra tenditur agris
<priscian. perihegesis. 444> Ad zephyrum regio Dodones lata feracis.
<priscian. perihegesis. 445> Ad cuius notias partes sub rupe Aracynthi
<priscian. perihegesis. 446> Aetolae gentis sunt belli laude potentis
<priscian. perihegesis. 447> Campi, quos medios Acheloia persecat unda
<priscian. perihegesis. 448> Et mare Trinacrium perrumpit Echinadas inter.
<priscian. perihegesis. 449> Regna Cephallenae prope sunt sapientis Vlixi.
<priscian. perihegesis. 450> Iste galactiten ripis ostendit in altis:
<priscian. perihegesis. 451> Vberibus prodest nec non infantibus idem,
<priscian. perihegesis. 452> Et si quis terat hunc, albescit lacte liquescens.
<priscian. perihegesis. 453> Hunc fluuium iuxta, praeclaros solis ad ortus,
<priscian. perihegesis. 454> Phocis ad arctoos uentos extenditur ingens,
<priscian. perihegesis. 455> Donec contingat calida ostia Thermopylarum
<priscian. perihegesis. 456> Sub iuga Parnasi; Cephisos gurgite magno
<priscian. perihegesis. 457> Quam mediam dirimit descendens murmure uasto;
<priscian. perihegesis. 458> Qua templum Phoebi memorabile Delphica sedes.
<priscian. perihegesis. 459> Nunc magno nobis sunt insulae ore canendae,
<priscian. perihegesis. 460> Quas homines toto dispersas aequore cernunt.
<priscian. perihegesis. 461> Est igitur ponto tellus circumflua prima,
<priscian. perihegesis. 462> Cui nomen Gadis. statuas haec Herculis inter
<priscian. perihegesis. 463> A Tyriis colitur, Cotinussa uocata uetustis.
<priscian. perihegesis. 464> Continuoque iacent Gymnesiae: has Baleares
<priscian. perihegesis. 465> Romani memorant. hinc frangitur aequor Ebuso.
<priscian. perihegesis. 466> Sardoniae post quam pelago circumflua tellus
<priscian. perihegesis. 467> Fontibus e liquidis praebet miracula mundo,
<priscian. perihegesis. 468> Qui sanant oculis aegros damnantque nefando
<priscian. perihegesis. 469> Periuros furto, quos tacto flumine caecant.
<priscian. perihegesis. 470> Post quam non longe cernuntur litora Cyrni,
<priscian. perihegesis. 471> Corsica quam pariter geminato nomine dicunt.
<priscian. perihegesis. 472> Hanc solam perhibent catochiten gignere terram;
<priscian. perihegesis. 473> Corporibus lapis hic ceu glutine tactus adhaeret.
<priscian. perihegesis. 474> Nulla tamen tellus altissima robora siluae
<priscian. perihegesis. 475> Sic alibi generat. dehinc rupes Aeolidarum,
<priscian. perihegesis. 476> Quas septem numero perhibent cognomine Plotas;
<priscian. perihegesis. 477> Quippe uiam ratibus pelago dant undique uasto.
<priscian. perihegesis. 478> Trinacriae post has moles distenditur ampla,
<priscian. perihegesis. 479> Cardinibus ternis laterum quam terminat actus;
<priscian. perihegesis. 480> Procurrens Pachyno longe claustrisque Pelori
<priscian. perihegesis. 481> Exterrensque rates Lilybaei cautibus aspris.
<priscian. perihegesis. 482> Eminet ad zephyrum Lilybe Pachynusque sub ortum
<priscian. perihegesis. 483> Aspicit Ausoniam boreaeque Pelorus ad axes.
<priscian. perihegesis. 484> Qua mare uix superant nautae cum mille periclis
<priscian. perihegesis. 485> Angustum, rapido quod frangit gurgite saxa.
<priscian. perihegesis. 486> Traditur hic pelagi diruptas uiribus olim
<priscian. perihegesis. 487> Excepisse fretum terras, cogente ruina.
<priscian. perihegesis. 488> Plurima sunt istic totum memoranda per orbem.
<priscian. perihegesis. 489> Dianas fons est (Camerina gignitur unda),
<priscian. perihegesis. 490> Quem si quis manibus non castis hauserit umquam,
<priscian. perihegesis. 491> Laetifico tristis non miscet pocula Baccho.
<priscian. perihegesis. 492> Haec eadem montem mirandum sustinet Aetnam,
<priscian. perihegesis. 493> Vertice qui summo rigida niue temperat ignem,
<priscian. perihegesis. 494> Nec superant flammae frigus nec frigora flammas.
<priscian. perihegesis. 495> Hic salis <en> Acragas miracula possidet unus,
<priscian. perihegesis. 496> Naturas in quo proprias mutare uidetur
<priscian. perihegesis. 497> Ignis et unda: salem namque illum soluere flammae,
<priscian. perihegesis. 498> Vnda solet crepitus illi coniuncta mouere.
<priscian. perihegesis. 499> Hic et Halesinus fons est mitissimus undis,
<priscian. perihegesis. 500> Tibia quem extollit: cantu saltare putatur
<priscian. perihegesis. 501> Musicus et ripis laetans excurrere plenis.
<priscian. perihegesis. 502> Cernitur egregius lapis hic, cui nomen achates;
<priscian. perihegesis. 503> Hoc dederat fluuius, cuius generatur ad undas;
<priscian. perihegesis. 504> Hanc simulacra uides uenis ostendere gemmam.
<priscian. perihegesis. 505> Aequoris at Siculi, quod uastis funditur undis,
<priscian. perihegesis. 506> Ad noton est pontus Libyae Syrtisque uadosa
<priscian. perihegesis. 507> Maior; at ulterius si pergas, cerne minorem
<priscian. perihegesis. 508> Occiduam, iuxta quam Menix insula fulget
<priscian. perihegesis. 509> Et Cercina simul, Libyca statione patentes.
<priscian. perihegesis. 510> Hadria qua penetrat, uenias si parte sinistra,
<priscian. perihegesis. 511> Atque legas Calabrum litus, tunc insula magni
<priscian. perihegesis. 512> Ostendit sese Diomedis nomine dicta:
<priscian. perihegesis. 513> Quo profugus quondam uictor concesserat ille,
<priscian. perihegesis. 514> Coniugis incestae per fraudes Aegialeae.
<priscian. perihegesis. 515> Ionium pergens Absyrtidas aequor ad ortus
<priscian. perihegesis. 516> Circuit: has olim Colchi tenuere feroces,
<priscian. perihegesis. 517> Lassi dum frustra Medeae furta sequuntur.
<priscian. perihegesis. 518> Continuo post hasce Liburnidas aspicis altas
<priscian. perihegesis. 519> Ad notias partes; hinc saeua Ceraunia nautis;
<priscian. perihegesis. 520> Insulae Ambraciae contra cernuntur in alto,
<priscian. perihegesis. 521> Et Corcyra potens, Ithaces atque aspera tellus,
<priscian. perihegesis. 522> Et quas oblimat riuis Acheloius amnis,
<priscian. perihegesis. 523> Flumine torrenti praecelsam Chalcida linquens.
<priscian. perihegesis. 524> Sed multae Amnisi boreae sub parte uidentur:
<priscian. perihegesis. 525> Aegylaque, inde Cythera, Calauria dura colonis;
<priscian. perihegesis. 526> Ad radios uergit sed Carpathus. hanc prope Crete
<priscian. perihegesis. 527> Pinguis et umbrosis extendens collibus Iden,
<priscian. perihegesis. 528> Ante ortus solis perhibent quam fulgere sole.
<priscian. perihegesis. 529> Gignitur hic alimos; quam si quis mordeat herbam,
<priscian. perihegesis. 530> Compescit damnumque famis rabiemque diurnam.
<priscian. perihegesis. 531> At Rhodos Aegyptum contra iacet, insula diues,
<priscian. perihegesis. 532> Suniados contra quoque summum rupis, ad ortus;
<priscian. perihegesis. 533> Nubila quam numquam uetuerunt lumine solis;
<priscian. perihegesis. 534> Nam purus carae potitur telluris. Abantas
<priscian. perihegesis. 535> Supra sunt Salamis nec non Aegina. sed ortus
<priscian. perihegesis. 536> Cernentem Cyprum pontus Pamphylius ambit.
<priscian. perihegesis. 537> Post haec sunt ternae citra Patareida summam,
<priscian. perihegesis. 538> Fama Chelidonias celebrat quas nomine terras.
<priscian. perihegesis. 539> Nec procul est Arados Phoenices aequore cincta.
<priscian. perihegesis. 540> Aegaei uero diuersis partibus alti
<priscian. perihegesis. 541> Ad fauces artas multae sunt insulae Abydi,
<priscian. perihegesis. 542> Confines Asiae dextrae Europesque sinistrae;
<priscian. perihegesis. 543> Ad boream tamen haec pertendunt ordine longo.
<priscian. perihegesis. 544> Europes Macris contingit Abantias oram
<priscian. perihegesis. 545> Et celsa Scyrus, Peparethus sacraque Lemnos,
<priscian. perihegesis. 546> Fertilis atque Thasos, simul Imbros, post Corybantum
<priscian. perihegesis. 547> Moenibus antiquis Samothracia cernitur aucta.
<priscian. perihegesis. 548> Ast Asiae partem quae tangunt aequore primam,
<priscian. perihegesis. 549> Delon circumdant; has dicunt Cycladas esse.
<priscian. perihegesis. 550> Continuo Sporadas ceu stellas aspicis almas,
<priscian. perihegesis. 551> Ioniasque simul; quas inter Caunus et altae
<priscian. perihegesis. 552> Sunt Samus atque Chius, celebratae nomine claro.
<priscian. perihegesis. 553> Aeolicae post et Lesbus Tenedusque sequuntur.
<priscian. perihegesis. 554> Et sinus inde Melas Helles prorumpit in aequor.
<priscian. perihegesis. 555> Panditur hinc pelagus tumidaque Propontide feruet
<priscian. perihegesis. 556> Ad boream; saxisque uiget Proconesus in illa.
<priscian. perihegesis. 557> Est etiam laeuis Euxini partibus una,
<priscian. perihegesis. 558> Quam Leucen perhibent, aduersa Borysthenis amni,
<priscian. perihegesis. 559> Pascit aues quoniam multas candore niuali.
<priscian. perihegesis. 560> Hic animas perhibent heroum laude potentes
<priscian. perihegesis. 561> Degere securas, uirtutis munere pulchro.
<priscian. perihegesis. 562> Cimmerium recta sed si quis Bosphoron ibit,
<priscian. perihegesis. 563> Cernitur huic dextra uastae Maeotidis unda
<priscian. perihegesis. 564> Insula mole graui stans, Alopecea lata.
<priscian. perihegesis. 565> Post quam Phaenagoren Hermonassamque nepotes
<priscian. perihegesis. 566> Egregiae quondam coluerunt gentis Ionum.
<priscian. perihegesis. 567> Insulae hae celebres pelagi sunt nomine claro.
<priscian. perihegesis. 568> Ast alias refluum circumdat Tethyos aequor,
<priscian. perihegesis. 569> Quarum demonstrem positum regionis et auras.
<priscian. perihegesis. 570> Aethiopes habitant Erythraeam pectore iusti,
<priscian. perihegesis. 571> Atlantem iuxta longaeui; finibus olim
<priscian. perihegesis. 572> Venit Hyperboreis quae gens post fata perempti
<priscian. perihegesis. 573> Geryonae, domuit quem uirtus Herculis ingens.
<priscian. perihegesis. 574> Sed summam contra Sacram cognomine, dicunt
<priscian. perihegesis. 575> Quam caput Europae, sunt stagni pondere plenae
<priscian. perihegesis. 576> Hesperides, populus tenuit quas fortis Hiberi.
<priscian. perihegesis. 577> Ast aliae oceani iuxta boreotidas actas
<priscian. perihegesis. 578> Sunt geminae, Rhenique Britannides ostia cernunt;
<priscian. perihegesis. 579> Hic etenim lasso perrumpit Tethya cursu.
<priscian. perihegesis. 580> Has tamen haud ualeat spatio superare per orbem
<priscian. perihegesis. 581> Insula. perfulget nigro splendore gagates
<priscian. perihegesis. 582> Hic lapis, ardescens haustu perfusus aquarum,
<priscian. perihegesis. 583> Ast oleo perdens flammas; mirabile uisu,
<priscian. perihegesis. 584> Attritus rapit hic teneras, ceu sucina, frondes.
<priscian. perihegesis. 585> Nec spatio distant Nesidum litora longe;
<priscian. perihegesis. 586> In quibus uxores Amnitum Bacchica sacra
<priscian. perihegesis. 587> Concelebrant, hederae foliis tectaeque corymbis.
<priscian. perihegesis. 588> Oceani tranans hic nauibus aequor apertum
<priscian. perihegesis. 589> Ad Thulen uenies, quae nocte dieque relucet
<priscian. perihegesis. 590> Titanis radiis, cum curru scandit ad axes
<priscian. perihegesis. 591> Signiferi, boreas succendens lampade partes.
<priscian. perihegesis. 592> At nauem pelago flectenti aquilonis ab oris
<priscian. perihegesis. 593> Ad solem calido referentem lumen ab ortu
<priscian. perihegesis. 594> Aurea spectetur tibi pinguibus insula glebis.
<priscian. perihegesis. 595> Hinc tepidos proram conuertens nauis ad austros
<priscian. perihegesis. 596> Taprobanen uenies, generat quae magna elephantes
<priscian. perihegesis. 597> Per fines Asiae; iacet haec sub sidere cancri.
<priscian. perihegesis. 598> Litoribus cuius saliunt densissima cete,
<priscian. perihegesis. 599> Quae pascit uastum mare Rubrum montibus aequa;
<priscian. perihegesis. 600> Tenditur horribilis quorum per terga, per armos
<priscian. perihegesis. 601> Spina ferens cladem fatumque sub ore feroci;
<priscian. perihegesis. 602> Quippe solent pariter nauem sorbere uirosque:
<priscian. perihegesis. 603> Nam mala tam pelagus quam terra merentibus offert.
<priscian. perihegesis. 604> Vlterius pergas si post Carmanida summam,
<priscian. perihegesis. 605> Ogyris occurrat; qua dicitur esse sepulcrum
<priscian. perihegesis. 606> Regis Erythraei, dederat qui nomina ponto.
<priscian. perihegesis. 607> Persicus inde sinus penetratur et Icaron offert;
<priscian. perihegesis. 608> Insula quae fertur nimium placare Dianam.
<priscian. perihegesis. 609> Tot sunt ingentes, quas cingit Tethyos unda,
<priscian. perihegesis. 610> Insulae; ast aliae diuersis partibus orbis
<priscian. perihegesis. 611> Dispersae; plures famam latuere minores,
<priscian. perihegesis. 612> Duris difficiles nautis uel portibus aptae,
<priscian. perihegesis. 613> Quarum non facile est mihi promere nomina uersu.
<priscian. perihegesis. 614> Ast Asiae fines ambarum linea monstrat
<priscian. perihegesis. 615> Et formam, contra positarum in imagine coni.
<priscian. perihegesis. 616> Paulatim trahitur tamen haec orientis ad oras;
<priscian. perihegesis. 617> Oceanus statuas Bacchi qua tangere fertur
<priscian. perihegesis. 618> Finibus Indorum postremis, gurgite torrens
<priscian. perihegesis. 619> Qua Ganges liquido Nysaeos irrigat agros.
<priscian. perihegesis. 620> Non tamen est spatio similis telluris apertae.
<priscian. perihegesis. 621> Scilicet ambabus penetrabilis unus in illis
<priscian. perihegesis. 622> Funditur oceani sinus et disterminat ambas.
<priscian. perihegesis. 623> Ast Asiae gremio triplex mare confluit undis:
<priscian. perihegesis. 624> Hyrcanum pariter, Parthum simul atque Sabaeum;
<priscian. perihegesis. 625> Haec noton, at boreos Hyrcanum uergit ad axes,
<priscian. perihegesis. 626> Gurgitis Euxini uicinum; multa uirorum
<priscian. perihegesis. 627> Milia quod circum degunt per litora Ponti.
<priscian. perihegesis. 628> Amborum medius campis distenditur isthmos.
<priscian. perihegesis. 629> Ast Asiam qui mons excelsus diuidit omnem,
<priscian. perihegesis. 630> Incipit a mediis terrae Pamphylidis oris
<priscian. perihegesis. 631> Et longis sese spatiis producit ad Indos,
<priscian. perihegesis. 632> Nunc obliqua means, nunc recto limite currens;
<priscian. perihegesis. 633> Vertice quem toruo perhibent cognomine Taurum.
<priscian. perihegesis. 634> Cornua nam summus scopulis imitatur acutis
<priscian. perihegesis. 635> Multifidusque suos huc colles spargit et illuc.
<priscian. perihegesis. 636> Ex hoc innumeri descendunt fontibus amnes
<priscian. perihegesis. 637> In partes euri, zephyri boreaeque uel austri.
<priscian. perihegesis. 638> Quis memorare queat fluuiorum nomina cuncta?
<priscian. perihegesis. 639> Non tamen est unum montis cognomen ubique,
<priscian. perihegesis. 640> Sed uarii flexus uariantur nomine multo;
<priscian. perihegesis. 641> Singula sed propriis sunt nomina nota colonis.
<priscian. perihegesis. 642> Nunc igitur gentes illum populosque tenentes
<priscian. perihegesis. 643> Qui celebres, memorem; sed felix numen adesto.
<priscian. perihegesis. 644> Maeotae primi tangunt Maeotidis undas,
<priscian. perihegesis. 645> Sauromataeque truces, gens aspera Martis in armis;
<priscian. perihegesis. 646> Sanguis Amazonidum fortis quos protulit olim,
<priscian. perihegesis. 647> Sauromatis mixtae quae Thermodonte relicto
<priscian. perihegesis. 648> Ingentes genuere uiros belloque potentes;
<priscian. perihegesis. 649> Innumeras habitant qui siluas, gurgite uasto
<priscian. perihegesis. 650> Inter quas Tanais Maeotidis intima pulsat,
<priscian. perihegesis. 651> Europen fluuio dirimens Asiamque reflexo:
<priscian. perihegesis. 652> Europen zephyris, Asiam sub partibus ortus.
<priscian. perihegesis. 653> Caucasiis exit cuius fons montibus altis,
<priscian. perihegesis. 654> Murmure cum uasto Scythiae per plana refusus.
<priscian. perihegesis. 655> Hunc tamen immenso torrentem flumine uertit
<priscian. perihegesis. 656> In glaciem boreas horrendo flamine saeuus.
<priscian. perihegesis. 657> Heu miseros homines, habitant qui finibus illis
<priscian. perihegesis. 658> Aere damnati tristi nimioque rigore,
<priscian. perihegesis. 659> Quo pereunt pecudes pariter populique uirorum,
<priscian. perihegesis. 660> Ni propere linquant sua rura furentibus euris.
<priscian. perihegesis. 661> Hi Tanain habitant fluuium prope Sauromatarum.
<priscian. perihegesis. 662> Cui sunt uicini Sindi quoque Cimmeriique.
<priscian. perihegesis. 663> Post hos Cercetii; iuxta quos Euxinus altis
<priscian. perihegesis. 664> Fluctuat aequoribus; nec non Oretaeque feroces;
<priscian. perihegesis. 665> Et qui Troianae post proelia gentis Achaei
<priscian. perihegesis. 666> Ascalaphi regis uictricia signa sequentes
<priscian. perihegesis. 667> Dispulsi uentis istas uenere sub oras.
<priscian. perihegesis. 668> Post hos Eniochi, genuit quos Graecia tellus,
<priscian. perihegesis. 669> Et Zygii iuxta uiuunt regione sub una.
<priscian. perihegesis. 670> Intima sed Ponti, post fines Tyndaridarum,
<priscian. perihegesis. 671> Aegypto missi Colchi tenuere coloni
<priscian. perihegesis. 672> Caucasii montis prope collem et Caspia ponti
<priscian. perihegesis. 673> Litora; qua celeres descendunt Phasidis undae
<priscian. perihegesis. 674> Circaeosque secant campos atque aequora Ponti,
<priscian. perihegesis. 675> Nascitur Armenii fluuius qui uertice montis.
<priscian. perihegesis. 676> Ad cuius partes boreas et solis ad ortus,
<priscian. perihegesis. 677> Euxinum dirimens et Caspia litora late,
<priscian. perihegesis. 678> Diffusus spatium per longum panditur isthmos.
<priscian. perihegesis. 679> Quem iuxta terras habitant orientis Hiberes,
<priscian. perihegesis. 680> Pyrene quondam celso qui monte relicto,
<priscian. perihegesis. 681> Huc aduenerunt Hyrcanis bella ferentes.
<priscian. perihegesis. 682> Hic Camaritarum gens est carissima Baccho.
<priscian. perihegesis. 683> Fluctibus hanc propter persaeuit Caspius aestus,
<priscian. perihegesis. 684> Vndique quem tereti concludit margine tellus.
<priscian. perihegesis. 685> Sed mare non ualeat tribus illud mensibus ulla
<priscian. perihegesis. 686> Scilicet immenso nauis transire profundo.
<priscian. perihegesis. 687> Hoc tamen exacuit pars una sub axibus aequor,
<priscian. perihegesis. 688> Qua tractum refugae miscetur Tethyos undae.
<priscian. perihegesis. 689> Multa quidem generat uiuis miracula rerum,
<priscian. perihegesis. 690> Sed tamen egregio crystalli pondere gemmam
<priscian. perihegesis. 691> Atque, malos lemures quod pellit munus, iaspim,
<priscian. perihegesis. 692> Nocturni manes fugitant quam membra tuentem.
<priscian. perihegesis. 693> Hoc igitur pelagus quae gentes undique cingunt,
<priscian. perihegesis. 694> Incipiens numerem primis aquilonis ab oris,
<priscian. perihegesis. 695> Quae uergunt zephyro, quas Caspia litora claudunt.
<priscian. perihegesis. 696> Primi sunt Scythiae populi Saturnia iuxta
<priscian. perihegesis. 697> Aequora uiuentes Hyrcanique ostia ponti.
<priscian. perihegesis. 698> Quos supra grypes ditissima rura smaragdo,
<priscian. perihegesis. 699> Qualem non alius terrarum possidet orbis,
<priscian. perihegesis. 700> Atque aurum sibimet defendunt pondere puro.
<priscian. perihegesis. 701> Omnia sed duri superans audacia lucri
<priscian. perihegesis. 702> Aduersus uolucres, heu, commouet arma uirorum:
<priscian. perihegesis. 703> Proelia nam faciunt Arimaspi grypibus hostes.
<priscian. perihegesis. 704> Hic et crystalli perlucet maxima moles.
<priscian. perihegesis. 705> Hinc Thynus sequitur. post fortis Caspia proles.
<priscian. perihegesis. 706> Hinc sunt Albani bellaces marte feroci,
<priscian. perihegesis. 707> Vnde canes nati superant genus omne ferarum:
<priscian. perihegesis. 708> Magnus Alexander missum sibi uiderat inde
<priscian. perihegesis. 709> Victorem barrique canem rabidique leonis.
<priscian. perihegesis. 710> Post hos Cadusi durissima rura colentes,
<priscian. perihegesis. 711> Et prope sunt Mardi sequiturque Hyrcania plebes.
<priscian. perihegesis. 712> Hinc Apyri, post quos Mardus deuoluitur amnis:
<priscian. perihegesis. 713> Dercibius bibit hunc praeter Bactrusque fluentem,
<priscian. perihegesis. 714> Per quos Hyrcanum currens descendit in aequor.
<priscian. perihegesis. 715> Sed Bactri mediis habitant telluris in aruis,
<priscian. perihegesis. 716> Parpessum late prope montem rura tenentes;
<priscian. perihegesis. 717> Dercibii uero sub Caspia litora uergunt.
<priscian. perihegesis. 718> Post hos Massagetae trans flumen Araxis, ad ortum,
<priscian. perihegesis. 719> Hospitibus saeui cunctis belloque feroces:
<priscian. perihegesis. 720> Non Bacchi donum, Cereris nec munera norunt,
<priscian. perihegesis. 721> Sed lac commixtum potant cum sanguine equino.
<priscian. perihegesis. 722> Hos iuxta uergit boream Chorasmia proles.
<priscian. perihegesis. 723> Sugdias hanc sequitur; rapidus quam diuidit Oxus,
<priscian. perihegesis. 724> Emodum montem qui linquens Caspida rumpit.
<priscian. perihegesis. 725> Inde Sacae nimium certis gens mira sagittis,
<priscian. perihegesis. 726> Flumen Iaxartem iuxta quibus arua coluntur.
<priscian. perihegesis. 727> Et Tochari Phrurique et plurima milia Serum.
<priscian. perihegesis. 728> Illis nulla boum, pecoris nec pascua curae:
<priscian. perihegesis. 729> Vestibus utuntur, texunt quas floribus ipsi,
<priscian. perihegesis. 730> Quos tenuant lectos deserti finibus agri.
<priscian. perihegesis. 731> Ast alia Scythiae gens est extrema per arua,
<priscian. perihegesis. 732> Quos prope sunt tristes uentis et frigore terrae;
<priscian. perihegesis. 733> Namque niues semper pulsant has grandine mixtae.
<priscian. perihegesis. 734> Caspius his populis lustratur pontus et oris.
<priscian. perihegesis. 735> Aspice post Colchos nunc et post Phasidis undas,
<priscian. perihegesis. 736> Occasum uersus, populos in litore ponti
<priscian. perihegesis. 737> Euxini densos usque ad Chalcedonis ora,
<priscian. perihegesis. 738> Bosphorus angustat scopulis quae Thracius urgens.
<priscian. perihegesis. 739> Byzeres primi; quos iuxta terra Vechirum.
<priscian. perihegesis. 740> Macrones post hos pariter Phyliresque sequuntur
<priscian. perihegesis. 741> Mossynique, domos praebent quis lignea tecta,
<priscian. perihegesis. 742> Turribus arboreis habitantes, unde uocantur.
<priscian. perihegesis. 743> Hinc pecorum diues nimium gens est Tibarenum.
<priscian. perihegesis. 744> Hanc prope sunt Chalybes, durissima rura colentes,
<priscian. perihegesis. 745> Quos labor exercet saeuus ferrique metalla.
<priscian. perihegesis. 746> Vicinos istis campos terramque patentem
<priscian. perihegesis. 747> Assyrii complent populi; qua gurgite uasto
<priscian. perihegesis. 748> Inter Amazonidas Thermodon, Martius amnis,
<priscian. perihegesis. 749> Armenium linquens montem descendit in aequor.
<priscian. perihegesis. 750> Huc Asiae quondam deuenit alumna Sinope,
<priscian. perihegesis. 751> Ex qua cognomen ceperunt moenia clara.
<priscian. perihegesis. 752> Illius fluuii rigidas prope frigore ripas
<priscian. perihegesis. 753> Inuenies lapidem crystalli pondere puro
<priscian. perihegesis. 754> Consimilemque gelu nec non splendore nitenti.
<priscian. perihegesis. 755> Gemma micans illic perlucet iaspidis albae.
<priscian. perihegesis. 756> Iris continuo liquidus decurrit in aequor.
<priscian. perihegesis. 757> Post Halys est fluuius, boreae qui currit in oras
<priscian. perihegesis. 758> Atque Carambidis irrumpit prope litora Pontum,
<priscian. perihegesis. 759> Armeniis primas qui montibus accipit undas.
<priscian. perihegesis. 760> Paphlagones post hos Mariandynique sequuntur
<priscian. perihegesis. 761> Bithynique uiri pinguissima rura colentes;
<priscian. perihegesis. 762> Qua Rhebas pulcher gratissima flumina uoluit,
<priscian. perihegesis. 763> Rhebas, qui rapidi decurrit ad ostia Ponti.
<priscian. perihegesis. 764> Tot populi terras habitant per litora Ponti;
<priscian. perihegesis. 765> Nam prius expositae Scythiae sunt semina gentis.
<priscian. perihegesis. 766> Nunc Asiae regio contingens litora nobis
<priscian. perihegesis. 767> Dicatur; partes calidas quae currit ad austri
<priscian. perihegesis. 768> Atque Hellespontum transit Syriaeque recessus
<priscian. perihegesis. 769> Poscit et Arrabiam, quae florent ubere terrae.
<priscian. perihegesis. 770> Sunt Chalcedonii primi post ostia Ponti,
<priscian. perihegesis. 771> Moenia Byzantis qui cernunt optima contra
<priscian. perihegesis. 772> Romanisque pie regnis dominantia mundo.
<priscian. perihegesis. 773> Bebrycii post hos et Mysia montibus alta,
<priscian. perihegesis. 774> Qua Cius egregia decurrens murmurat unda:
<priscian. perihegesis. 775> Qua nymphas perhibent comitem rapuisse potentis
<priscian. perihegesis. 776> Alcidae puerum tristissima fata gementis.
<priscian. perihegesis. 777> Hinc Hellespontum protenditur angulus ingens,
<priscian. perihegesis. 778> Qua breuior Phrygiae pars est; nam latior intus
<priscian. perihegesis. 779> Sangarii ripis fluuii uicina rapacis.
<priscian. perihegesis. 780> Tenditur haec positu Titanis pinguis ad ortus;
<priscian. perihegesis. 781> Altera ad occasus altae sub montibus Idae,
<priscian. perihegesis. 782> Ilia qua cecidit praeclaro nomine terra,
<priscian. perihegesis. 783> Ad Xanthi liquidas nec non Simoentis ad undas.
<priscian. perihegesis. 784> Post haec Aeoliae tellus protenditur orae,
<priscian. perihegesis. 785> Fluctibus Aegaei primis quae tunditur alti.
<priscian. perihegesis. 786> Inde tenet terras pelagus prope sanguis Ionum,
<priscian. perihegesis. 787> Per quas Maeander pinguis descendit in aequor
<priscian. perihegesis. 788> Inter Miletum currens latamque Prienen.
<priscian. perihegesis. 789> Ad latus istorum boreum sunt moenia clara,
<priscian. perihegesis. 790> Vrbs Ephesus, claudit quam grato litore pontus.
<priscian. perihegesis. 791> Post has Maeoniae tellus, quae uergit ad ortus;
<priscian. perihegesis. 792> Et Tmoli colles, fluuius quibus aurifer exit
<priscian. perihegesis. 793> Pactolus; cuius prope ripas tempore uerno
<priscian. perihegesis. 794> Si sedeas, dulci capiaris pectora cantu
<priscian. perihegesis. 795> Cygnorum, pascunt quos herbae flumina circum.
<priscian. perihegesis. 796> Nam florent Asiae per campos plurima prata,
<priscian. perihegesis. 797> Sed magis ad fluuium Maeandri, gurgite miti
<priscian. perihegesis. 798> Quem iuxta uoluens se murmurat unda Caystri.
<priscian. perihegesis. 799> Post hos sunt Lycii, quos Xanthus diuidit amnis
<priscian. perihegesis. 800> Ad mare uergentes; qui Tauri cornua cernunt
<priscian. perihegesis. 801> Vsque ad Pamphylos, perhibent quem nomine Cragum
<priscian. perihegesis. 802> Illic aspicies Aspendum, moenia cuius
<priscian. perihegesis. 803> Eurymedon amnis radit uicina profundo.
<priscian. perihegesis. 804> Continuoque iacent aliae Pamphylides urbes:
<priscian. perihegesis. 805> Corycium Pergeque calens et celsa Phaselis.
<priscian. perihegesis. 806> Has supra mediis habitant telluris in aruis,
<priscian. perihegesis. 807> Ad partes ortus, gens dura Lycaones armis.
<priscian. perihegesis. 808> Post hos Pisidum pinguissima rura coluntur:
<priscian. perihegesis. 809> Telmessus, Lyrbe nec non clarissima Selge,
<priscian. perihegesis. 810> Gentis Amyclaeae pulcherrima moenia quondam.
<priscian. perihegesis. 811> Hinc sinus est longus Cilicum, qui uergit ad ortus
<priscian. perihegesis. 812> Euxini penetrans uicinas aequoris oras;
<priscian. perihegesis. 813> Hunc Asiae perhibent angustis partibus esse.
<priscian. perihegesis. 814> Cui tamen immenso fluuii se gurgite miscent,
<priscian. perihegesis. 815> Per longum Pyramus spatium Pinarusque uoluti.
<priscian. perihegesis. 816> Flexilis et Cydnus, dirimit qui flumine Tarson.
<priscian. perihegesis. 817> Hinc aliae Cilicum sunt celsis moenibus urbes:
<priscian. perihegesis. 818> Lyrnesus Mallosque simul uicina profundo
<priscian. perihegesis. 819> Atque Soli medio terrarum fine locati.
<priscian. perihegesis. 820> Commagena dehinc regio Syriaeque sequuntur
<priscian. perihegesis. 821> Vrbes, dispositae per longi litora flexus.
<priscian. perihegesis. 822> Nam Casii montis qua prominet ora per aequor,
<priscian. perihegesis. 823> Vergit in occasus diffusis tractibus unda.
<priscian. perihegesis. 824> Nunc reliquas Asiae partes tibi carmine pandam,
<priscian. perihegesis. 825> Quadrati lateris qua clauditur undique forma,
<priscian. perihegesis. 826> Et spatiis campos longis protendit in ortum.
<priscian. perihegesis. 827> Scis etenim memorasse tibi, quod collibus altis
<priscian. perihegesis. 828> Per totam medius mons ingens tenditur actu,
<priscian. perihegesis. 829> Qui fines Asiae nigros producit ad Indos:
<priscian. perihegesis. 830> Hoc esto laterum boreum tibi; Nilus ad oras
<priscian. perihegesis. 831> Hesperies finit; sed Tethys solis ab ortu
<priscian. perihegesis. 832> Indica concludit; Rubrum mare terminat austrum.
<priscian. perihegesis. 833> Aspice nunc igitur, dum finem uersibus ortus
<priscian. perihegesis. 834> Peruenio, retegens tibi ueris omnia rebus,
<priscian. perihegesis. 835> Incipiens Syriae terris, qua parte reliqui.
<priscian. perihegesis. 836> Quae pelagus supra sub solem uergit et austros,
<priscian. perihegesis. 837> Vrbibus et multis habitatur; nomine prisco
<priscian. perihegesis. 838> Quae Caua uulgatur mediam quia collibus altis
<priscian. perihegesis. 839> Atque humilem Libanus claudit protentus in ortum
<priscian. perihegesis. 840> Occasumque petens Casius; multisque uirorum
<priscian. perihegesis. 841> Incolitur populis locupletibus alma diremptis.
<priscian. perihegesis. 842> Namque alii mediis habitant telluris in aruis,
<priscian. perihegesis. 843> Hosque Syros proprie perhibent; sed litora iuxta
<priscian. perihegesis. 844> Phoenices uiuunt ueteri cognomine dicti;
<priscian. perihegesis. 845> Quos misit quondam mare Rubrum laudibus auctos,
<priscian. perihegesis. 846> Chaldaeo nimium decoratam sanguine gentem
<priscian. perihegesis. 847> Arcanisque dei celebratam legibus unam.
<priscian. perihegesis. 848> Qui pelagus primi temptantes nauibus altis
<priscian. perihegesis. 849> Disiunctas gentes docuerunt iungere mercem
<priscian. perihegesis. 850> Et primi stellis numeros nomenque dederunt
<priscian. perihegesis. 851> Atque oculis (mirum) uoces sentire figuris.
<priscian. perihegesis. 852> Hi muros Iopes, Gazam quoque Elaida complent
<priscian. perihegesis. 853> Antiquamque Tyrum, Beryti et moenia gratae
<priscian. perihegesis. 854> Vicinamque mari Byblum Sidonaque pulchram,
<priscian. perihegesis. 855> Quam iuxta liquido Bostrenus gurgite currit,
<priscian. perihegesis. 856> Et pinguem Tripolim nec non Orthosida sacram,
<priscian. perihegesis. 857> Laodicen pariter positam prope litus amoenum
<priscian. perihegesis. 858> Et Posidi turres et Daphnes optima tempe.
<priscian. perihegesis. 859> Terrarum mediis Apameae moenia clarae;
<priscian. perihegesis. 860> Ad cuius partes eoas currit Orontes,
<priscian. perihegesis. 861> Antiochi medius dirimit qui gurgite regna.
<priscian. perihegesis. 862> Haec omnis pingui tellus est ubere laeta,
<priscian. perihegesis. 863> Arboribus pariter pecorique et commoda uiti.
<priscian. perihegesis. 864> Ad cuius fines ueniens, quos terminat auster,
<priscian. perihegesis. 865> Arrabii cernes extremi litora ponti;
<priscian. perihegesis. 866> Qui Syriam medius disterminat Arrabiamque
<priscian. perihegesis. 867> Et tangit uergens orientem uersus Elanos.
<priscian. perihegesis. 868> Diues Arabs post quos latissima possidet arua,
<priscian. perihegesis. 869> Quae protenta diu cinguntur ab aequore Partho
<priscian. perihegesis. 870> Arrabioque, ferit zephyrus quod flamine saeuo;
<priscian. perihegesis. 871> Persica nam flatus euroi litora turbant.
<priscian. perihegesis. 872> Ora sed haec austro tendit subiecta per ortus,
<priscian. perihegesis. 873> Fluctibus oceani pulsatur et undique Rubri.
<priscian. perihegesis. 874> Hanc quoque describam tenui ratione recensens.
<priscian. perihegesis. 875> Nam populos pascit felices diuite terra,
<priscian. perihegesis. 876> Floribus et uariis miracula praebet odoris.
<priscian. perihegesis. 877> Namque thyo smyrnaque uiget cum turis honore
<priscian. perihegesis. 878> Et casia nec non et cannae dulcis odore;
<priscian. perihegesis. 879> Cinnama praeterea iucundae naribus aurae
<priscian. perihegesis. 880> Fertilis haec generat tellus aurique metalla;
<priscian. perihegesis. 881> Vestibus auratis quare gens utitur illa.
<priscian. perihegesis. 882> His pueros seruans molochites splendet harenis
<priscian. perihegesis. 883> Androdamasque lapis compescens pectoris iras.
<priscian. perihegesis. 884> Sed Libani montis sunt post decliuia primi,
<priscian. perihegesis. 885> Felices opibus, Nabatei nomine dicti.
<priscian. perihegesis. 886> Chaulasii post hos atque Agrees; inde propinquat
<priscian. perihegesis. 887> Chatramis, atque Macae contra sunt Persidis aequor;
<priscian. perihegesis. 888> Minnaeique maris prope Rubri litora uiuunt;
<priscian. perihegesis. 889> Atque Sabae post hos, nec non habitant Cletabani.
<priscian. perihegesis. 890> Arrabiae populi celebres hi nomine claro.
<priscian. perihegesis. 891> Sunt tamen et plures alii: nam maxima tellus.
<priscian. perihegesis. 892> Trans istam zephyri sub partes degit Erembum
<priscian. perihegesis. 893> Speluncis genus infelix et rebus egenis;
<priscian. perihegesis. 894> Qui solis radiis nigrescunt corpus adusti
<priscian. perihegesis. 895> Dispersique dolent lustrantes more ferarum,
<priscian. perihegesis. 896> Non Arabis similes opulentis; scilicet aequa
<priscian. perihegesis. 897> Omnibus esse potest numquam fortuna bonorum.
<priscian. perihegesis. 898> Post Libani montem populi sunt solis ad ortus
<priscian. perihegesis. 899> Alterius Syriae; quae tendit adusque Sinopen.
<priscian. perihegesis. 900> Cappadoces mediis habitant in finibus huius;
<priscian. perihegesis. 901> Terminus Assyrios sed claudit Ponticus, ille
<priscian. perihegesis. 902> Thermodon pelagi qua pulsat gurgite fluctus.
<priscian. perihegesis. 903> Cuius ab eoo decurrit limite uastis
<priscian. perihegesis. 904> Viribus Euphrates descendens montibus aspris
<priscian. perihegesis. 905> Armeniae longusque noton pertendit; et inde
<priscian. perihegesis. 906> Ad solem flexus Babylonis diuidit urbem,
<priscian. perihegesis. 907> Litora deinde ruens perrumpit Persidis undae,
<priscian. perihegesis. 908> Extrema fluuii sub parte Teredona radens.
<priscian. perihegesis. 909> Huius ad auroram ripis deuoluitur altis
<priscian. perihegesis. 910> Tigris, aqua superant quem flumina nulla rapaci;
<priscian. perihegesis. 911> Sed tantum distat, quantum uix septimus ortus
<priscian. perihegesis. 912> Conficiat pedibus spatii properantibus ire;
<priscian. perihegesis. 913> Atque lacu medius Thosiges intrat et exit;
<priscian. perihegesis. 914> Nec uiolatur aqua quamuis penetrabilis illa,
<priscian. perihegesis. 915> Ocior atque uadis emergens cedit amaris.
<priscian. perihegesis. 916> Hoc tamen omne solum, fluuius quod cingit uterque,
<priscian. perihegesis. 917> Indigenae populi pro re dixere Medamnam,
<priscian. perihegesis. 918> Quod medias amnes has terras flumine cingunt,
<priscian. perihegesis. 919> Agricolis pariter pastoribus atque feracem.
<priscian. perihegesis. 920> Vbere nam laeto florent ibi semina cuncta
<priscian. perihegesis. 921> Herbarumque toris et gramine laeta uirescunt,
<priscian. perihegesis. 922> Et uariis rami complentur fructibus alti.
<priscian. perihegesis. 923> Gens quoque praefulget claris in laudibus illa;
<priscian. perihegesis. 924> Nam peperit multos celsa uirtute potentes
<priscian. perihegesis. 925> Atque deo similes, licet ut mortalibus esse.
<priscian. perihegesis. 926> Armenii iuxta quam sunt aquilonis ad axes;
<priscian. perihegesis. 927> Comminus et fortes quos sentit Mars Matieni;
<priscian. perihegesis. 928> Quos prope concludunt Euphraten collibus altis
<priscian. perihegesis. 929> Montes, diuitiis pariter belloque potentes.
<priscian. perihegesis. 930> Ad partes austri Babylon, quam moenibus olim
<priscian. perihegesis. 931> Mirandis posuit firmisque Semiramis urbem.
<priscian. perihegesis. 932> Cuius in arce domum splendentem fecerat auro,
<priscian. perihegesis. 933> Quam simul argentum uarie decorauit eburque.
<priscian. perihegesis. 934> Hoc quoque pingue solum palmarum diuite silua,
<priscian. perihegesis. 935> Quod fert berylli munus pretiosius auro,
<priscian. perihegesis. 936> Berylli lapidem liquidum glaucique coloris,
<priscian. perihegesis. 937> Per loca quae tendunt Asianae ad moenia petrae.
<priscian. perihegesis. 938> At supra Babylona uides ad flamina uasta
<priscian. perihegesis. 939> Cissos Massabatasque Chalonitasque feroces.
<priscian. perihegesis. 940> Armenios montes si linquens ibis ad ortus
<priscian. perihegesis. 941> Medica noscetur tibi tellus; cuius ad axes
<priscian. perihegesis. 942> Geli sunt Mardique, uiri simul Atropateni.
<priscian. perihegesis. 943> Ad noton inclinant Medorum rura tenentes
<priscian. perihegesis. 944> Medea huic fugiens dederat cognomina terrae
<priscian. perihegesis. 945> Hinc Medi uarios usus nouere ueneni.
<priscian. perihegesis. 946> Quorum per multas spatium diffunditur oras.
<priscian. perihegesis. 947> Haec generat narcissiten oriente sub ipso
<priscian. perihegesis. 948> Qui lapis est fuscus; complent hanc undique siluae,
<priscian. perihegesis. 949> Inter quas homines pecuaria ditia pascunt,
<priscian. perihegesis. 950> Caspiadas tangunt portas qui solis ab ortu.
<priscian. perihegesis. 951> Rupibus haec celsis Asiae sunt claustra potentis
<priscian. perihegesis. 952> Qua uia sub boream duplex se scindit et austrum:
<priscian. perihegesis. 953> Haec regit ad Persas, Hyrcanos ducit at illa.
<priscian. perihegesis. 954> Sub colles imos habitant post Caspia claustra
<priscian. perihegesis. 955> Martia gens, Parthi telis arcuque potentes,
<priscian. perihegesis. 956> Viuere qui spoliis gaudent raptuque nefando;
<priscian. perihegesis. 957> Quae propter bellis homines uexantur in orbe,
<priscian. perihegesis. 958> Atque optata perit multo pax sanguine mundi.
<priscian. perihegesis. 959> Post hos est Persis circumdata montibus altis,
<priscian. perihegesis. 960> Assiduis florens regnis et diuite censu,
<priscian. perihegesis. 961> Ex quo perdomuit Lydorum moenia Sardis.
<priscian. perihegesis. 962> Cingitur excelsis haec undique collibus omnis,
<priscian. perihegesis. 963> Aduergens austros post Caspia claustra petensque
<priscian. perihegesis. 964> Quod proprie pelagus celebrat cognomine latum;
<priscian. perihegesis. 965> Atque tripertitis habitatur finibus illa:
<priscian. perihegesis. 966> Namque colunt alii rigidae sub partibus arcti
<priscian. perihegesis. 967> Terras, quas Medi nemorosis montibus umbrant;
<priscian. perihegesis. 968> Ast alii mediae uiuunt regionis in aruis;
<priscian. perihegesis. 969> Litora postremi tangunt australia Persae.
<priscian. perihegesis. 970> Prima parte Sabae, mediusque Pasargada, post hunc
<priscian. perihegesis. 971> Tascorum telis habitat gens fortis et arcu,
<priscian. perihegesis. 972> Quique tenent populi diuisos Persidis agros.
<priscian. perihegesis. 973> Amnibus haec multis recreatur et ubere pingui.
<priscian. perihegesis. 974> Hinc Coros immensus profunditur; inde Choaspes
<priscian. perihegesis. 975> Fonte cadens Indo, qui stringit gurgite Susas;
<priscian. perihegesis. 976> In cuius ripis praeclarus fulget achates,
<priscian. perihegesis. 977> Pondere consimilis, uoluit quos unda, cylindris.
<priscian. perihegesis. 978> Fertilis haec tellus fecundis pascitur auris;
<priscian. perihegesis. 979> Nam uentis semper florescunt rura secundis.
<priscian. perihegesis. 980> Haec eadem gemmis nimium decoratur honestis,
<priscian. perihegesis. 981> Quarum quis uarias uires, quis nomina dicat?
<priscian. perihegesis. 982> Tecolithum memorem, iusto cognomine dictum,
<priscian. perihegesis. 983> Qui lapides renum tritus potusque resoluit?
<priscian. perihegesis. 984> Myrrhitenue, bonum nardi cum reddat odorem?
<priscian. perihegesis. 985> Hic aetites est, sonitum cui spiritus addit,
<priscian. perihegesis. 986> Arcanum crepitans, praegnantibus utilis ille;
<priscian. perihegesis. 987> Nec non pyrites, digitos qui strictus adurit;
<priscian. perihegesis. 988> Gemmaque, quae radios emittit candida solis;
<priscian. perihegesis. 989> Atque selenites, lunaris imagine lucis
<priscian. perihegesis. 990> Qui decus et minuit proprii splendoris et auget.
<priscian. perihegesis. 991> Respice nunc reliquas Asiae sub finibus oras.
<priscian. perihegesis. 992> Persidis ad pontum Carmani, solis ab ortu:
<priscian. perihegesis. 993> Litora pars habitant, mediae pars limina terrae.
<priscian. perihegesis. 994> Gedrossi post hos tendunt orientis ad ignes,
<priscian. perihegesis. 995> Oceanum iuxta; radiis propioribus inde
<priscian. perihegesis. 996> Est Scythiae tellus australis, flumen ad Indum,
<priscian. perihegesis. 997> Qui ponto rapidus Rubro contrarius exit;
<priscian. perihegesis. 998> Gurgite nam celeri rectus decurrit ad austrum,
<priscian. perihegesis. 999> Caucasiis oriens primum de montibus altis;
<priscian. perihegesis. 1000> Diuidua cuius Patalene cingitur unda;
<priscian. perihegesis. 1001> Separat innumeras et uasto gurgite gentes:
<priscian. perihegesis. 1002> Ad partem rapidi quam uergunt lumina solis,
<priscian. perihegesis. 1003> Oritas Aribasque simul linique Arachotas
<priscian. perihegesis. 1004> Vtentes laenis et Satraidas simul omnes,
<priscian. perihegesis. 1005> Parpanisi montis sub celsa rupe, Arienos
<priscian. perihegesis. 1006> Nomine communi. qui terras ubere nullo
<priscian. perihegesis. 1007> Florentes habitant; squalent nam sentibus aspris;
<priscian. perihegesis. 1008> Curalli lapidem qui rubrum litore carpunt
<priscian. perihegesis. 1009> Sapphirique decus nigri flauique coloris
<priscian. perihegesis. 1010> Saxorum caedunt uenis, hac merce beati.
<priscian. perihegesis. 1011> Indorum terras hinc Tethyos aequora claudunt,
<priscian. perihegesis. 1012> Quas primo Titan ascendens lumine cernit.
<priscian. perihegesis. 1013> Vnde color populis niger est flagrantibus ortu,
<priscian. perihegesis. 1014> Atque gerunt similes hyacintho fronte capillos.
<priscian. perihegesis. 1015> Effodiunt alii terras aurique metallum;
<priscian. perihegesis. 1016> Ast alii texunt tenuissima tegmina lini
<priscian. perihegesis. 1017> Vel dentes stringunt elephantis ab ore reuulsos;
<priscian. perihegesis. 1018> Scrutantur ripis alii torrentibus imbri
<priscian. perihegesis. 1019> Berylli gemmas glauci nitidumque adamanta;
<priscian. perihegesis. 1020> Atque aura uiridi legitur quae splendet iaspis
<priscian. perihegesis. 1021> Curallique decus liquidi gratique topazi;
<priscian. perihegesis. 1022> Purpureoque amethystos inest suffusa colore;
<priscian. perihegesis. 1023> Diuitias magnas sic tellus illa ministrat;
<priscian. perihegesis. 1024> Assiduisque rigant hanc totam fontibus amnes,
<priscian. perihegesis. 1025> Arboribusque uiget uariis milioque frequenti
<priscian. perihegesis. 1026> Et pretio rubrae perfloret harundinis illa.
<priscian. perihegesis. 1027> Hic alii superant procero corpore tantum,
<priscian. perihegesis. 1028> Insiliant equitum faciles ut more elephantos;
<priscian. perihegesis. 1029> Ast alii uiuunt sapienti pectore nudi
<priscian. perihegesis. 1030> Luminibusque uident rectis (mirabile) solem
<priscian. perihegesis. 1031> Et radios oculis et sacra mente retractant
<priscian. perihegesis. 1032> Signaque concipiunt arcana luce futuri.
<priscian. perihegesis. 1033> Psittacus hic uiridis, decoratus torque rubenti,
<priscian. perihegesis. 1034> Nascitur, humanae simulat qui uerbera linguae.
<priscian. perihegesis. 1035> Nunc age, te fluuios montes formamque docebo
<priscian. perihegesis. 1036> Ipsius terrae, populos gentesque beatas.
<priscian. perihegesis. 1037> Marginibus ternis tellus haec clauditur omnis,
<priscian. perihegesis. 1038> Obliquatque latus per cunctas linea partes.
<priscian. perihegesis. 1039> Hesperios fines immanis terminat Indus;
<priscian. perihegesis. 1040> At notios pelagus concludit gurgite Rubrum;
<priscian. perihegesis. 1041> Sed Ganges ortus et Caucasus excipit arctum.
<priscian. perihegesis. 1042> Hanc homines habitant multi ditesque colendam,
<priscian. perihegesis. 1043> Nominibus uariis discreti et finibus amplis.
<priscian. perihegesis. 1044> Dardanei ripas contingunt fluminis Indi,
<priscian. perihegesis. 1045> Hic ubi praecipitem scopuli fundunt Acesinem
<priscian. perihegesis. 1046> Huncque capax classis uenientem uoluit Hydaspes.
<priscian. perihegesis. 1047> Tertius hos sequitur splendenti gurgite Cophes.
<priscian. perihegesis. 1048> Taxilus inter quos habitat cum gente Sibarum.
<priscian. perihegesis. 1049> Hinc Scodri post hos sunt Peucaleique feroces
<priscian. perihegesis. 1050> Gargaridaeque truces; auri qua pondus honestum
<priscian. perihegesis. 1051> Deuoluens Hypanisque trahit rapidusque Magarsus:
<priscian. perihegesis. 1052> Quos capit Emodo missos Gangetica monte
<priscian. perihegesis. 1053> Tellus, porrigitur quae ad terrae Colidis austros,
<priscian. perihegesis. 1054> Oceani tangens pelagus sub collibus altis.
<priscian. perihegesis. 1055> Quos uolucres metuunt celeri contingere penna,
<priscian. perihegesis. 1056> Vnde locis Grai posuerunt nomen Aornis.
<priscian. perihegesis. 1057> Hic uia, quam celebrat nomen, Dionysia Bacchi,
<priscian. perihegesis. 1058> Cui statuas dederat uictoria finibus illis.
<priscian. perihegesis. 1059> Hic Tylos est, superans uastae miracula terrae,
<priscian. perihegesis. 1060> Insula. namque uiret cunctis in partibus anni,
<priscian. perihegesis. 1061> Nec foliis nudat ramos autumnus in illa,
<priscian. perihegesis. 1062> Assidueque tenet florens genus arboris omne.
<priscian. perihegesis. 1063> Hic adamas fulget lymphantia pectora sanans
<priscian. perihegesis. 1064> Et prohibens miseris occulti damna ueneni;
<priscian. perihegesis. 1065> Quem minime ualeat ferrum superare nec ignis:
<priscian. perihegesis. 1066> Frangitur hircino maceratus sanguine tantum,
<priscian. perihegesis. 1067> Sed tepido, fractis multis incudibus ante.
<priscian. perihegesis. 1068> Hic iuxta positus magneten uiribus arcet
<priscian. perihegesis. 1069> Occultis ferri raptu; uel tractibus ante
<priscian. perihegesis. 1070> Admotum retrahit, defendens robore miro.
<priscian. perihegesis. 1071> Hic lychnis lucem simulat splendore lucernae;
<priscian. perihegesis. 1072> Hinc meruit nomen praeclaro lumine dignum.
<priscian. perihegesis. 1073> Tot sunt per terras uulgatae nomine gentes.
<priscian. perihegesis. 1074> Nam reliquas quae mens ualeat mortalis in orbe
<priscian. perihegesis. 1075> Dispersas numerare tibi sine numine magno,
<priscian. perihegesis. 1076> Quod bene disposuit terras pontique profundum,
<priscian. perihegesis. 1077> Sideribus uariis decorans caelestia templa
<priscian. perihegesis. 1078> Et multis recreans gratisque coloribus arua,
<priscian. perihegesis. 1079> Munera per populos tribuens diuersa uirorum?
<priscian. perihegesis. 1080> Sed uos terrarum tractus gaudete per aeuum,
<priscian. perihegesis. 1081> Et quaecumque mari circumdatur insula uasto,
<priscian. perihegesis. 1082> Oceanusque simul nec non penetrabilis unda,
<priscian. perihegesis. 1083> Quam gremio tellus sinuoso suscipit alma,
<priscian. perihegesis. 1084> Et fluuii montesque, lacus quos continet orbis.
<priscian. perihegesis. 1085> Nam pelagi partes percurri carmine uastas
<priscian. perihegesis. 1086> Et terrae pariter regiones finibus amplis;
<priscian. perihegesis. 1087> Omnipotens pro quo genitor mihi praemia donet.
<priscian. perihegesis. 1> Naturae genitor, quae mundum continet omnem,
<priscian. perihegesis. 2> Annue, rex caeli, positum telluris et undae,
<priscian. perihegesis. 3> In quas imperium mortalibus ipse dedisti,
<priscian. perihegesis. 4> Materie tanta me promere carmine digno.
<priscian. perihegesis. 5> Incipiens terrae tractus pontique meatus
<priscian. perihegesis. 6> Et fluuios canere atque urbes populosque per orbem
<priscian. perihegesis. 7> Discretos, late refluum memorare parabo
<priscian. perihegesis. 8> Oceanum, tellus quo cingitur aequore tota,
<priscian. perihegesis. 9> Insula ceu sese diffundens litore uasto.
<priscian. perihegesis. 10> Non tamen assiduo teres undique margine circum
<priscian. perihegesis. 11> Clauditur haec, bifido sed brachia litore pandens
<priscian. perihegesis. 12> Artatur rapidos cursus ad solis utrimque,
<priscian. perihegesis. 13> Assimilis fundae. sed quamuis corpore toto
<priscian. perihegesis. 14> Vna sit haec, homines tris dicunt esse diremptas:
<priscian. perihegesis. 15> Et primam Libyen, post Europen Asiamque.
<priscian. perihegesis. 16> Sed Libyam Europae discernit finibus amplis
<priscian. perihegesis. 17> Linea, quam obliquant Gades atque ostia Nili:
<priscian. perihegesis. 18> Qua boreae excurrit Memphitis terra sub axes
<priscian. perihegesis. 19> Atque locum uouit Spartano fama Canopo.
<priscian. perihegesis. 20> Sed terras aquilo qua frigore damnat iniquo,
<priscian. perihegesis. 21> Europen Asiae Tanais disiungit ab oris,
<priscian. perihegesis. 22> Sauromatas linquens Scythiam qui gurgite uasto
<priscian. perihegesis. 23> Perstringit praecepsque ruit Maeotida poscens.
<priscian. perihegesis. 24> At medius finis iamiam declinis ad austrum est,
<priscian. perihegesis. 25> Quas Hellesponti fauces dixere priores;
<priscian. perihegesis. 26> Sed magis australis sunt terminus ostia Nili.
<priscian. perihegesis. 27> Per mare sic fluuiosque duos discernitur orbis.
<priscian. perihegesis. 28> Ast alii terris malunt discernere terras.
<priscian. perihegesis. 29> Finibus est Asiae latus artum lingua supernis,
<priscian. perihegesis. 30> Caspia quam mediam faciunt atque aequora Ponti
<priscian. perihegesis. 31> Euxini: locus hic discrimen dicitur esse
<priscian. perihegesis. 32> Europes Asiae disiungens ruribus arua.
<priscian. perihegesis. 33> Ast alius finis longissimus exit in austros,
<priscian. perihegesis. 34> Qui secat Aegypti terras aequorque Sabaeum:
<priscian. perihegesis. 35> Separat hic Libyen Asiae confinia rumpens.
<priscian. perihegesis. 36> Talia mortales perhibent discrimina terrae.
<priscian. perihegesis. 37> Circuit oceani gurges tamen undique uastus,
<priscian. perihegesis. 38> Qui, quamuis unus sit, plurima nomina sumit.
<priscian. perihegesis. 39> Finibus Hesperiis Atlanticus ille uocatur;
<priscian. perihegesis. 40> At boreae qua gens feruens Arimaspa sub armis
<priscian. perihegesis. 41> Dicitur ille piger nec non Saturnius, idem
<priscian. perihegesis. 42> Mortuus ast aliis, minimo quod lumine solis
<priscian. perihegesis. 43> Perfruitur: tarde radios nam suscipit ortus,
<priscian. perihegesis. 44> Nubibus et crassis premitur nimbisque grauatur.
<priscian. perihegesis. 45> Vnde tamen primo conscendit lumine Titan,
<priscian. perihegesis. 46> Eoumque uocant atque Indum nomine pontum.
<priscian. perihegesis. 47> Sed qua deuexus calidum polus excipit austrum,
<priscian. perihegesis. 48> Aethiopumque simul pelagus Rubrumque uocatur,
<priscian. perihegesis. 49> Qua deserta patet tellus ardore perusta.
<priscian. perihegesis. 50> Circuit oceanus sic totum maximus orbem,
<priscian. perihegesis. 51> Nominibus uariis celebratus et aequore tanto.
<priscian. perihegesis. 52> Hinc atque inde sinus penetrabilis efficit ille
<priscian. perihegesis. 53> Exiguos multos, dirimens mare, quattuor amplos.
<priscian. perihegesis. 54> Persecat Hesperiam primus, qui porgitur undis,
<priscian. perihegesis. 55> Pamphylumque latus Libyae pertendit ab oris.
<priscian. perihegesis. 56> Hoc minor est, reliquis maior, quem Caspia tellus
<priscian. perihegesis. 57> Suscipit intrantem uastis aquilonis ab undis,
<priscian. perihegesis. 58> Nomine Saturni quod Tethys possidet aequor:
<priscian. perihegesis. 59> Caspius iste sinus simul Hyrcanusque uocatur.
<priscian. perihegesis. 60> At duo, qui ueniunt australis ab aequore ponti,
<priscian. perihegesis. 61> Hic supra currens mare Persidis efficit altum,
<priscian. perihegesis. 62> E regione situs qua Caspia uoluitur unda;
<priscian. perihegesis. 63> Fluctuat ast alter Panchaeaque litora pulsat,
<priscian. perihegesis. 64> Euxini contra pelagus protentus in austros.
<priscian. perihegesis. 65> Hosce sinus perhibent quos Tethyos efficit unda
<priscian. perihegesis. 66> Maiores: nam sunt alii multique minores.
<priscian. perihegesis. 67> Nunc maris Hesperii lustrabo carmine tractus,
<priscian. perihegesis. 68> Flexibus in uariis qui frangitur aequore pontus,
<priscian. perihegesis. 69> Has stringens pelago terras, circumfluus illis,
<priscian. perihegesis. 70> Montibus et radens suppostasque urbibus oras.
<priscian. perihegesis. 71> Adsis, o numen, studiorum praesul et artis,
<priscian. perihegesis. 72> Ordine principium capiens Atlantis ab unda,
<priscian. perihegesis. 73> Herculeo celebrant qua metae munere Gades
<priscian. perihegesis. 74> Caeliferasque tenet stans Atlas monte columnas.
<priscian. perihegesis. 75> Est primus uastis qui pontus Hibericus undis
<priscian. perihegesis. 76> Diuidit Europen Libya, communis utrique.
<priscian. perihegesis. 77> Hinc atque hinc statuae sunt: ambae litora cernunt,
<priscian. perihegesis. 78> Haec Libyes, haec Europes, aduersa tuendo.
<priscian. perihegesis. 79> Gallicus hinc gurges, qui Celtica litora pulsat,
<priscian. perihegesis. 80> Excipit. hunc sequitur Ligurum cognomine dictus.
<priscian. perihegesis. 81> Qua domini rerum terris creuere Latinis,
<priscian. perihegesis. 82> Ad Leucen Petran aquilonis ab axe reductis,
<priscian. perihegesis. 83> Quae freta Sicaniae concludit litore curuo.
<priscian. perihegesis. 84> Insula sed Cyrnos propriis pulsatur ab undis
<priscian. perihegesis. 85> Inter Sardonium pelagus Celtumque refusis.
<priscian. perihegesis. 86> Inde salis tumidus Tyrrheni uoluitur aestus
<priscian. perihegesis. 87> Ad partes uergens australes. excipit istum
<priscian. perihegesis. 88> Sicaniae gurges solis deflexus ad ortus,
<priscian. perihegesis. 89> Qui procul effusus Pachyni distenditur oris
<priscian. perihegesis. 90> Ad Cressam summam, quae prominet aequore rupe,
<priscian. perihegesis. 91> Qua Gortyna potens, mediis qua Phaestus in aruis.
<priscian. perihegesis. 92> Arietis hanc rupem simulantem uertice frontem
<priscian. perihegesis. 93> Pro merito Graii Criu dixere metopon.
<priscian. perihegesis. 94> Hoc mare Gargani concludit Iapygis ora.
<priscian. perihegesis. 95> Illinc incipiens extenditur Hadria uastus,
<priscian. perihegesis. 96> Ad boream penetrans pelago solemque cadentem
<priscian. perihegesis. 97> (Ionius pariter sinus hic perhibetur ab orbe),
<priscian. perihegesis. 98> Diuidit et geminas diuersis partibus oras,
<priscian. perihegesis. 99> Quas tamen extremas coniungit terminus unus.
<priscian. perihegesis. 100> Ad dextram partem protenditur Illyris alma;
<priscian. perihegesis. 101> Post hanc Dalmatiae populorum martia tellus.
<priscian. perihegesis. 102> At laeuam Ausoniae porrectus continet Isthmos,
<priscian. perihegesis. 103> Quem tria circumdant maria undique litore curuo:
<priscian. perihegesis. 104> Tyrrhenum, Siculum nec non simul Hadria uastus.
<priscian. perihegesis. 105> Finibus at propriis exceptant singula uentos:
<priscian. perihegesis. 106> Tyrrhenum zephyro, Siculum sed tunditur austro,
<priscian. perihegesis. 107> Hadria succurrens eoo frangitur euro.
<priscian. perihegesis. 108> At post Sicaniam tractu diffunditur alto
<priscian. perihegesis. 109> Ad Syrtim pelagus, Libycis quae cingitur oris,
<priscian. perihegesis. 110> Maiorem; post quam minor excipit aequora longe,
<priscian. perihegesis. 111> Atque sinu gemino resonantia litora pulsant.
<priscian. perihegesis. 112> Finibus a Siculis Cretaeum tenditur aequor,
<priscian. perihegesis. 113> Ad solis ueniens ortus, Salmonida poscens,
<priscian. perihegesis. 114> Dicitur eous qui Cretae terminus esse.
<priscian. perihegesis. 115> Post hanc est geminum mare uastum fluctibus atris,
<priscian. perihegesis. 116> Flatibus Ismarici boreae quod tunditur acris,
<priscian. perihegesis. 117> Qui ruit aduersus celsae de partibus arcti.
<priscian. perihegesis. 118> Quod prius est, Pharium perhibent; hoc litora tangit
<priscian. perihegesis. 119> Praecipitis Casii montis. post unda secunda
<priscian. perihegesis. 120> Sidonium est pelagus; penetrat qua gurgite pontus
<priscian. perihegesis. 121> Issicus, arctoas ad partes aequore uergens,
<priscian. perihegesis. 122> Non longe rectus: Cilicum nam frangitur oris.
<priscian. perihegesis. 123> Hinc zephyros poscens ueluti draco flectitur undis,
<priscian. perihegesis. 124> Qui iuga montiuagus uastat siluasque fatigat.
<priscian. perihegesis. 125> Partibus extremis Pamphylia clauditur isto,
<priscian. perihegesis. 126> Atque Chelidoniae rupes cinguntur eodem.
<priscian. perihegesis. 127> At procul hunc zephyrus finit Patareide summa.
<priscian. perihegesis. 128> Post haec arctoas ad partes aspice rursus
<priscian. perihegesis. 129> Aegaeum, superat qui fluctibus aequora cuncta,
<priscian. perihegesis. 130> Dispersas uasto qui gurgite Cycladas ambit.
<priscian. perihegesis. 131> Terminat hunc Imbros pariter Tenedosque coercens,
<priscian. perihegesis. 132> Angusta trahitur qua fauce Propontidis unda;
<priscian. perihegesis. 133> Asia quam supra populis distenditur amplis
<priscian. perihegesis. 134> Ad notiam partem, qua latus ducitur Isthmos.
<priscian. perihegesis. 135> Threicius sequitur post Bosphorus, ostia Ponti:
<priscian. perihegesis. 136> Hoc nullum perhibent terras angustius orbis
<priscian. perihegesis. 137> Esse fretum dirimens; hic sunt Symplegades artae.
<priscian. perihegesis. 138> Panditur hinc Ponti pelagus Titanis ad ortus;
<priscian. perihegesis. 139> Quod petit obliquo boream solemque meatu.
<priscian. perihegesis. 140> Hinc atque hinc medio procurrunt aequore colles:
<priscian. perihegesis. 141> Vnus, qui ueniens Asiae de parte Carambis
<priscian. perihegesis. 142> Dicitur australi; sed contra finibus alter
<priscian. perihegesis. 143> Prominet Europae, hunc Criu dixere metopon.
<priscian. perihegesis. 144> Ergo conueniunt aduersi, gurgite tanto
<priscian. perihegesis. 145> Distantes quantum ternis transire diebus
<priscian. perihegesis. 146> Eualeat nauis. bimarem sic aequore Pontum
<priscian. perihegesis. 147> Aspicias similem cornu, quod flectitur arcus
<priscian. perihegesis. 148> Neruo curuati distento: dextera neruum
<priscian. perihegesis. 149> Assimilat (recto trahitur nam linea ductu,
<priscian. perihegesis. 150> Extra quam, boream quod scandit, sola Carambis);
<priscian. perihegesis. 151> Sed formam cornu geminatis flexibus edit
<priscian. perihegesis. 152> Litus, quod Pontum cingit sub parte sinistra.
<priscian. perihegesis. 153> In quam Maeotis penetrans aquilonis ad axes,
<priscian. perihegesis. 154> Quam Scythiae gentes circumdant undique ripis
<priscian. perihegesis. 155> Et matrem Ponti perhibent Maeotidis undam;
<priscian. perihegesis. 156> Scilicet hinc Ponti uis exit gurgite multo
<priscian. perihegesis. 157> Cimmerium torrens per Bosphoron; hic ubi Taurum
<priscian. perihegesis. 158> Cimmerii gelidis habitant sub finibus imum.
<priscian. perihegesis. 159> Haec maris est species, splendens haec forma profundi.
<priscian. perihegesis. 160> Nunc tibi telluris regiones carmine pandam,
<priscian. perihegesis. 161> Vt cernas animo non uisas lumine terras
<priscian. perihegesis. 162> Atque docens alios lauderis pectore docto.
<priscian. perihegesis. 163> Incipiens Libye tenuisque a Tethyos undis,
<priscian. perihegesis. 164> Oceanus Tyrias qua pulsat gurgite Gades,
<priscian. perihegesis. 165> Tenditur ad notias partes et solis ad ortus
<priscian. perihegesis. 166> Et mensae formam reddit mensoribus artae,
<priscian. perihegesis. 167> Quam tradunt terrae non aequa margine cinctam.
<priscian. perihegesis. 168> Terminat haec fines Rubri prope litora ponti
<priscian. perihegesis. 169> Latos, Aethiopum populus quos possidet alter;
<priscian. perihegesis. 170> Quem calidis iuxta terris pascuntur Erembi.
<priscian. perihegesis. 171> Has pelli similes pardi dixere priores:
<priscian. perihegesis. 172> Namque solum squalens orbes distinguit opacos.
<priscian. perihegesis. 173> Hac sitis, hac umor latos uariatur in agros.
<priscian. perihegesis. 174> Sed summam Libyen habitant ad Tethyos undas,
<priscian. perihegesis. 175> Alcidae qua sunt statuae, Maurusia plebes.
<priscian. perihegesis. 176> Post hos immensae Nomadum de semine gentes
<priscian. perihegesis. 177> Atque Masaesylii nec non Massylia proles.
<priscian. perihegesis. 178> Saltibus hos duris asper siluisque uagantes
<priscian. perihegesis. 179> Victus alit saeua quaesitus caede ferarum;
<priscian. perihegesis. 180> Scilicet ignaros terras perfindere rastris
<priscian. perihegesis. 181> Agricolasque boues plaustris domitare sonoris;
<priscian. perihegesis. 182> Namque errant nemorum per dumos more ferarum.
<priscian. perihegesis. 183> Quos prope tenduntur fines Carthaginis altae,
<priscian. perihegesis. 184> Perpetuas Tyriis celebrat quae condita laudes;
<priscian. perihegesis. 185> Qua regnans felix Dido per saecula uiuit
<priscian. perihegesis. 186> Atque pudicitiam non perdit crimine falso.
<priscian. perihegesis. 187> Hanc minor insequitur Syrtis maiorque secunda;
<priscian. perihegesis. 188> Qua tumor immensus Tyrrheni pellitur aestus
<priscian. perihegesis. 189> Accessusque furit siccisque recessus harenis.
<priscian. perihegesis. 190> Ast inter Syrtis urbs est, quam nomine dicunt
<priscian. perihegesis. 191> Esse Nean polin; hanc supra iustissima fertur
<priscian. perihegesis. 192> Hospitiis gaudens gens degere Lotophagorum.
<priscian. perihegesis. 193> Hos licet ad fines desertas cernere terras
<priscian. perihegesis. 194> Extinctis populis Nasamonum marte Latino.
<priscian. perihegesis. 195> Asbystae post hos terrarum rura tenentes
<priscian. perihegesis. 196> In medio, summus Libycis et gentibus Hammon.
<priscian. perihegesis. 197> Nec non Cyrene clarorum mater equorum,
<priscian. perihegesis. 198> Vrbis Amyclaeae populus quam condidit olim.
<priscian. perihegesis. 199> Marmaridae post haec Aegypti ad flumina uertunt,
<priscian. perihegesis. 200> Gaetulique super sunt uicinique Nigretes.
<priscian. perihegesis. 201> Continuo post hos sequitur Phaurusia tellus.
<priscian. perihegesis. 202> Hanc habitant iuxta Garamantes Debride clari,
<priscian. perihegesis. 203> Quae superat cunctas urbs miro munere fontis,
<priscian. perihegesis. 204> Frigore qui noctis feruet calefactus et umbris,
<priscian. perihegesis. 205> At solis friget radiis glacialis et igni.
<priscian. perihegesis. 206> Omnibus extrema populis clauduntur in ora
<priscian. perihegesis. 207> Aethiopes; Libyes ubi finit litora Cerne,
<priscian. perihegesis. 208> Oceanum nimio quae pulsat sole calentem.
<priscian. perihegesis. 209> Nec longe feruent Blemyum <sub> collibus agri.
<priscian. perihegesis. 210> Hinc fluuii pinguis descendunt flumina Nili,
<priscian. perihegesis. 211> Partibus a Libycis qui currens solis ad ortus
<priscian. perihegesis. 212> Siris ab Aethiopum populis cognomine fertur:
<priscian. perihegesis. 213> Versum cultores Nilum dixere Syenes.
<priscian. perihegesis. 214> Hinc boreae currens ad partes flumine pingui
<priscian. perihegesis. 215> Fertilis Aegypti terras fecundat opimas
<priscian. perihegesis. 216> Septenoque ferit Pellaeum gurgite pontum.
<priscian. perihegesis. 217> Non alius tantum fluuiorum ditat harenas
<priscian. perihegesis. 218> Atque trahens limum complectitur ubere campos.
<priscian. perihegesis. 219> Hic latis Libyen Asiae disterminat oris:
<priscian. perihegesis. 220> Haec ortus cernit, uidet austros illa calentes.
<priscian. perihegesis. 221> Hunc habitant iuxta sapientum corda uirorum,
<priscian. perihegesis. 222> Disposuere uias qui uitae mente potenti
<priscian. perihegesis. 223> Et primi dederunt sulcos et semina terris,
<priscian. perihegesis. 224> Obliquos solis tractantes pectore cursus.
<priscian. perihegesis. 225> Horum telluris fines nunc carmine dicam
<priscian. perihegesis. 226> Et formam, celebrat quam gloria magna per orbem.
<priscian. perihegesis. 227> Haec igitur latis diffusa patescit in aruis
<priscian. perihegesis. 228> Fertilis et superans alias pinguedine glebae.
<priscian. perihegesis. 229> Marginibus laterum formatur at undique ternis;
<priscian. perihegesis. 230> Lata quidem boreae sub litore tenditur oris;
<priscian. perihegesis. 231> Ast ortus angusta petit summamque Syenen,
<priscian. perihegesis. 232> Qua celsi mediam montes utrimque coercent,
<priscian. perihegesis. 233> Irrigui per quam descendunt flumina Nili.
<priscian. perihegesis. 234> Hanc habitant homines multi pariterque opulenti;
<priscian. perihegesis. 235> Qui ueteris claraeque colunt sub moenia Thebes,
<priscian. perihegesis. 236> Quam perhibent centum portas habuisse priores,
<priscian. perihegesis. 237> Filius Aurorae Memnon qua regna tenebat.
<priscian. perihegesis. 238> Hic sunt et septem mediis in finibus urbes,
<priscian. perihegesis. 239> Quas celebrat totum discurrens fama per orbem;
<priscian. perihegesis. 240> Et quicumque maris uiuunt prope litora uasti,
<priscian. perihegesis. 241> Qua lacus est ingens liquidae Serbonidis undae.
<priscian. perihegesis. 242> Ad cuius zephyrum Macetum sunt moenia regis
<priscian. perihegesis. 243> Et Pharos Idothees scopuli Pallenidis alti.
<priscian. perihegesis. 244> Post urbs sub Casio Pelusi uergit ad ortus,
<priscian. perihegesis. 245> Nauigiis populus duris quam possidet aptus.
<priscian. perihegesis. 246> Non tamen est Libyes ponendus finibus iste;
<priscian. perihegesis. 247> Scilicet eoas Nili qui continet oras,
<priscian. perihegesis. 248> Nili, quem circum floret mirabilis arbor
<priscian. perihegesis. 249> Extinguitque sitim pomo, cui nomen adipsos.
<priscian. perihegesis. 250> Haec facies Libyes, hic claudit terminus illam.
<priscian. perihegesis. 251> Sunt tamen huic aliae gentes, quae litore summo
<priscian. perihegesis. 252> Tethyos aut mediis habitant telluris in aruis
<priscian. perihegesis. 253> Et gratas circum ripas Tritonidis undae.
<priscian. perihegesis. 254> Hic lapis, heeliotropius qui nomine uero
<priscian. perihegesis. 255> Dicitur, est; uertit radios nam solis, in unda
<priscian. perihegesis. 256> Siquis eum fusa labris immergat aenis,
<priscian. perihegesis. 257> Sanguineaque rubens resplendet luce coloris;
<priscian. perihegesis. 258> Purior at soli renitet nudatus ab undis.
<priscian. perihegesis. 259> Si placet Europes quoque me tibi dicere formam,
<priscian. perihegesis. 260> Haud taceam. similis Libyae est, sed uergit ad arctos,
<priscian. perihegesis. 261> Finibus et pariter distentis pergit ad ortus;
<priscian. perihegesis. 262> Linea namque Asia similis disiungit utramque:
<priscian. perihegesis. 263> Haec notias spectat partes, aquilonis at illa.
<priscian. perihegesis. 264> Ast ambas unam si terras esse putemus,
<priscian. perihegesis. 265> Assimilent conum laterum compagibus aequis,
<priscian. perihegesis. 266> Cuius ad occasus est summum, lata sub ortu:
<priscian. perihegesis. 267> Sic Europa tibi facili dinoscitur arte.
<priscian. perihegesis. 268> Ad cuius summum, prope metas Herculis alti,
<priscian. perihegesis. 269> Magnanimae gentes, dederat quis nomen Hiberus,
<priscian. perihegesis. 270> Ad spatium multum terrarum rura colentes,
<priscian. perihegesis. 271> Oceanum boreo contingunt frigore durum,
<priscian. perihegesis. 272> Scrutanturque decus pulchrum sapientibus auri,
<priscian. perihegesis. 273> Quos tamen haud maculat praesens nec deicit absens.
<priscian. perihegesis. 274> Qua sunt Germani bellaces atque Britanni.
<priscian. perihegesis. 275> Saltibus Hercyniis Germania subiacet atrox:
<priscian. perihegesis. 276> Haec tergo similis taurino dicitur esse
<priscian. perihegesis. 277> Et pascit uolucres, mirum, fulgentibus alis,
<priscian. perihegesis. 278> Quis ducibus noctu cernuntur flexa uiarum.
<priscian. perihegesis. 279> Pyrenes sequitur mons. post hunc Celtica tellus,
<priscian. perihegesis. 280> Eridani fontes contingens rauca fluenta.
<priscian. perihegesis. 281> Hic Phaethonta suum carae luxere sorores;
<priscian. perihegesis. 282> Hic electra legunt alnis stillantia Celtae,
<priscian. perihegesis. 283> Sucina quae memorant, mellis uiniue colore,
<priscian. perihegesis. 284> Quae paleas rapiunt tractu frondesque caducas.
<priscian. perihegesis. 285> Post hos Tyrrheni, quos iuxta solis ab ortu
<priscian. perihegesis. 286> Incipiunt Alpes; quibus exit gurgite uasto
<priscian. perihegesis. 287> Oceani rumpens glacialis litora Rhenus.
<priscian. perihegesis. 288> Hunc prope consurgit fons Histri flumine longo;
<priscian. perihegesis. 289> Qui poscens ortus Euxini peruenit undas
<priscian. perihegesis. 290> Irriguam Peucen amplexus gurgite quino.
<priscian. perihegesis. 291> Cuius ad arctoas est partes barbara tellus
<priscian. perihegesis. 292> Innumeras gentes gremio complexa reducto,
<priscian. perihegesis. 293> Cui finem faciunt Maeotidis ostia uastae.
<priscian. perihegesis. 294> Hinc sunt Germanique truces et Sarmata bellax
<priscian. perihegesis. 295> Atque Getae nec non Basternae semina gentis
<priscian. perihegesis. 296> Dacorumque manus et martia pectora Alani
<priscian. perihegesis. 297> Atque dromon Tauri retinentes fortis Achilli
<priscian. perihegesis. 298> Angustum et longum Maeotidis ostia iuxta.
<priscian. perihegesis. 299> Hos equites supra celeres funduntur Agaui,
<priscian. perihegesis. 300> Atque Melanchlaenum populus metuendus in arcu.
<priscian. perihegesis. 301> Post Hippemolgi sunt Hippopodesque potentes
<priscian. perihegesis. 302> Atque Gelonus cum Neuris, pictique Agathyrsi,
<priscian. perihegesis. 303> Hic ubi descendit porrecta Borysthenis unda
<priscian. perihegesis. 304> Euxinumque subit Criu prope tracta metopon.
<priscian. perihegesis. 305> E regione iacet locus hic Symplegados artae.
<priscian. perihegesis. 306> Hic sunt Ardisci quoque Panticapique fluenta:
<priscian. perihegesis. 307> Diuidui currunt Riphaeis montibus ambo.
<priscian. perihegesis. 308> Hi miscent qua se ponti glacialibus undis,
<priscian. perihegesis. 309> Nascitur electrum praefulgens luce nitenti,
<priscian. perihegesis. 310> Mense solet primo qualis splendescere luna.
<priscian. perihegesis. 311> Hos adamanta legunt iuxta fortes Agathyrsi.
<priscian. perihegesis. 312> Tot dirimit gentes aquilonis partibus Hister.
<priscian. perihegesis. 313> Huius ad australes terras Gerraeque feroces
<priscian. perihegesis. 314> Noriciique colunt bellaces Pannoniique
<priscian. perihegesis. 315> Et Mysi Thracum boreis in finibus orti;
<priscian. perihegesis. 316> In quorum terris, quas Ponti praefluit unda,
<priscian. perihegesis. 317> Ignipotens oleo commixto gignitur herba,
<priscian. perihegesis. 318> Medica cui nomen; cuius compescere flammas
<priscian. perihegesis. 319> Si quis aqua cupiat, plus ignem pascit in illa:
<priscian. perihegesis. 320> Pulueris hunc iactus potis est extinguere solus
<priscian. perihegesis. 321> Thraces arant post hos latissima rura tenentes,
<priscian. perihegesis. 322> Quae torrens stringit finitque Propontidis unda
<priscian. perihegesis. 323> Atque Hellesponti fauces, Aegaeus et altus.
<priscian. perihegesis. 324> Nascitur hic scopulis Pallenae gemma refulgens,
<priscian. perihegesis. 325> Asterium perhibent: stellis certare putatur
<priscian. perihegesis. 326> Et flammae similis splendenti lumine lychnis.
<priscian. perihegesis. 327> Hi ripas Histri porrectas undique cingunt.
<priscian. perihegesis. 328> Europae reliquas nunc partes aspice ternas,
<priscian. perihegesis. 329> Phoebeos uergens quibus eminet illa sub ortus.
<priscian. perihegesis. 330> Prima est, Hispanum quae frangit litore pontum;
<priscian. perihegesis. 331> Altera, Tyrrhenum quae pulsat molibus aequor;
<priscian. perihegesis. 332> Tertia, quae Graios circumflua gurgite pascit.
<priscian. perihegesis. 333> Sed tamen oceanum contingit Hiberica tellus
<priscian. perihegesis. 334> Occiduum, Calpen qua summam sustinet unam
<priscian. perihegesis. 335> Herculis e statuis; quam supra diues et alta
<priscian. perihegesis. 336> Tartessus Cempsique, sedent qui collibus imis
<priscian. perihegesis. 337> Pyrenes, caelum quae tangit uertice summo.
<priscian. perihegesis. 338> Ast ambas inter tellus iacet Ausonidarum,
<priscian. perihegesis. 339> Limite quam recto mediam secat Appenninus,
<priscian. perihegesis. 340> Qui mons, incipiens boreis ex Alpibus altus,
<priscian. perihegesis. 341> In freta Sicaniae porrectas terminat oras.
<priscian. perihegesis. 342> Hunc urbes circum populi gentesque frequentant,
<priscian. perihegesis. 343> Quos breuiter retegam nostro tibi carmine cunctos.
<priscian. perihegesis. 344> Tyrrheni primum fortes, iuxtaque Pelasgi,
<priscian. perihegesis. 345> Cyllenes quondam propria qui sede relicta
<priscian. perihegesis. 346> Tyrrhenis socias petierunt nauibus arces.
<priscian. perihegesis. 347> Hos prope sunt omni superantes laude Latini;
<priscian. perihegesis. 348> Quorum per terras decurrit in aequora Thybris
<priscian. perihegesis. 349> Regius, irriguo dirimit qui gurgite Romam,
<priscian. perihegesis. 350> Romam, quae genetrix regum dominatur in orbem.
<priscian. perihegesis. 351> Post hos pingue solum sequitur, Campania diues,
<priscian. perihegesis. 352> Hic ubi Parthenopes domus est castissima, frugum
<priscian. perihegesis. 353> Fertilis: hanc pontus propriis exceperat undis.
<priscian. perihegesis. 354> Ad noton est, longe supra Sirenida rupem,
<priscian. perihegesis. 355> Picentis Silari gurges, spectabile flumen.
<priscian. perihegesis. 356> Hunc habitant prope Lucani Brettique coloni,
<priscian. perihegesis. 357> Ad Leucen petram longissima rura tenentes.
<priscian. perihegesis. 358> Hinc est ad boream Zephyri quae summa uocatur;
<priscian. perihegesis. 359> Sub qua sunt Locri celeres, qui tempore prisco
<priscian. perihegesis. 360> Istuc reginam propriam uenere secuti,
<priscian. perihegesis. 361> Ausoniamque tenent, qua currit flumen Halecis.
<priscian. perihegesis. 362> Moenia cernuntur Metaponti deinde Crotonque,
<priscian. perihegesis. 363> Quam pulcher gratam praeterfluit Aesarus urbem.
<priscian. perihegesis. 364> Vlterius pergens hinc templa Lacinia cernes.
<priscian. perihegesis. 365> Post haec est Sybaris, periit quae numinis ira
<priscian. perihegesis. 366> Praeponens hominum tumulos caelestibus aris,
<priscian. perihegesis. 367> Poscere qui Pisis ausi certamina soli.
<priscian. perihegesis. 368> Samnites medio complectitur Itala tellus
<priscian. perihegesis. 369> In gremio Marsosque simul. tunc deinde Tarentum
<priscian. perihegesis. 370> Tangitur aequoribus, quod muniuere Lacones.
<priscian. perihegesis. 371> Continuo Calabrae telluris rura sequuntur.
<priscian. perihegesis. 372> Vsque Hyrii summam sed tendit Iapygis ora:
<priscian. perihegesis. 373> Qua salis Hadriaci trahitur uastissimus aestus
<priscian. perihegesis. 374> Atque sinum penetrans Aquileium colligit undas.
<priscian. perihegesis. 375> Alta Tegestraeon postremae moenia terrae,
<priscian. perihegesis. 376> Qua sinus Ionius finitur gurgite lasso.
<priscian. perihegesis. 377> Hi sunt Ausoniae populi gentesque potentes.
<priscian. perihegesis. 378> Flexilis hinc pontus conuertens uergit ad ortus
<priscian. perihegesis. 379> Atque Liburnorum terras Hyllisque feroces,
<priscian. perihegesis. 380> Bulimeon pariter praestringens litora currit
<priscian. perihegesis. 381> Et uenit Illyrias late porrectus ad arces,
<priscian. perihegesis. 382> Quas tollunt montes excelsa Ceraunia summas.
<priscian. perihegesis. 383> Cernitur hic tumulus, qui Cadmi dicitur esse
<priscian. perihegesis. 384> Harmoniaeque simul; namque hic serpentibus illi
<priscian. perihegesis. 385> Corpora post tempus longum mutasse feruntur
<priscian. perihegesis. 386> In senio, postquam patriam Thebasque relinquunt.
<priscian. perihegesis. 387> Hic ollis aliud posuerunt numina monstrum:
<priscian. perihegesis. 388> Namque duo tumuli concurrunt, peste futura
<priscian. perihegesis. 389> Significant quotiens saeuissima damna colonis.
<priscian. perihegesis. 390> Haec regio fontem mirandae concipit undae,
<priscian. perihegesis. 391> Quem merito ueteres dixerunt nomine sacrum.
<priscian. perihegesis. 392> Nam gelidus superat cunctarum frigus aquarum,
<priscian. perihegesis. 393> Accensasque faces si quis prope duxerit undam,
<priscian. perihegesis. 394> Extinguit flammas; recipit sed rursus easdem,
<priscian. perihegesis. 395> Admoueat dextra cum extinctam lampada fonti.
<priscian. perihegesis. 396> Sed supra Thracen nec non Epiron ad austros
<priscian. perihegesis. 397> Principium terrae doctissima Graecia sumit,
<priscian. perihegesis. 398> Ascendens multum geminoque sub aequore cincta,
<priscian. perihegesis. 399> Aegaeo Siculoque; mouent quae flamine uenti
<priscian. perihegesis. 400> Diuerso: Siculum zephyrus tenet, eurus at altum
<priscian. perihegesis. 401> Aegaeum. sequitur Pelopis post insula lata,
<priscian. perihegesis. 402> Consimilis folio platani, quod muris acutam
<priscian. perihegesis. 403> Aequiperat caudam; cuius iacet Isthmos imago,
<priscian. perihegesis. 404> Hellados ad boream sibimet confinia iungens;
<priscian. perihegesis. 405> Latior at tellus, folium ceu flexile, circum
<priscian. perihegesis. 406> Cingitur aequoribus. zephyrum Triphyllidis arua
<priscian. perihegesis. 407> Excipiunt; per quam descendit flumine pulchro
<priscian. perihegesis. 408> Alpheus, qui Messeni discinditur undis
<priscian. perihegesis. 409> Eurotae: terris ambo nascuntur Aseis;
<priscian. perihegesis. 410> Hic tamen Eleos et diuidit ille Laconas.
<priscian. perihegesis. 411> Hic mediis habitant late telluris in aruis
<priscian. perihegesis. 412> Arcades Apidanei sub scopulos Erymanthi;
<priscian. perihegesis. 413> Qua Melas atque Crathis fluuii, qua currit Iaon,
<priscian. perihegesis. 414> Tenditur atque uetus qua longo gurgite Ladon.
<priscian. perihegesis. 415> Hic merulos perhibent albos (mirabile dictu),
<priscian. perihegesis. 416> Hic nasci lapidem, qui tacto accensus ab igni
<priscian. perihegesis. 417> Extingui nequitur: quem Grai nomine uero
<priscian. perihegesis. 418> Asbestum memorant; ferri nitet ille colore.
<priscian. perihegesis. 419> Iuxta est Argiuum tellus pariterque Laconum:
<priscian. perihegesis. 420> Ortus Argiui uerguntque Lacones ad austros.
<priscian. perihegesis. 421> Aequoribus geminis isthmos pulsatur utrimque:
<priscian. perihegesis. 422> Hoc Ephyren contra zephyrus, sed uerberat illud
<priscian. perihegesis. 423> Eurus; in immensum quae mergitur unda profundum
<priscian. perihegesis. 424> Nomine quam Danai dixere Saronida prisco.
<priscian. perihegesis. 425> Attica sed tellus post isthmon solis ad ortum est.
<priscian. perihegesis. 426> Hinc Orithyiam Boreas rapuisse puellam
<priscian. perihegesis. 427> Traditur. hic Ilisos aquis deuoluitur amnis.
<priscian. perihegesis. 428> Boeotum sequitur finis; quo dicitur unda
<priscian. perihegesis. 429> Esse potestatis diuersae: namque duobus
<priscian. perihegesis. 430> Fluminibus uertit ueruecum lana colorem;
<priscian. perihegesis. 431> Hoc fuscat niueas, hoc albat gurgite nigras.
<priscian. perihegesis. 432> Locridis inde solum sequitur regionis et ora
<priscian. perihegesis. 433> Thessalis et tellus Macetum cum moenibus altis;
<priscian. perihegesis. 434> Sub cuius scopulos tangentes uertice caelum
<priscian. perihegesis. 435> Speluncae ueteris seruant insignia cladis:
<priscian. perihegesis. 436> Finibus in mediis terrarum namque uidentur
<priscian. perihegesis. 437> Ostrea muricibus siccata latentibus esse;
<priscian. perihegesis. 438> Diluuium latebras dederat quod piscibus illas.
<priscian. perihegesis. 439> Concipit et parit hic naturae munere gemma,
<priscian. perihegesis. 440> Quam paeaniten perhibent: praegnantibus ista
<priscian. perihegesis. 441> Auxilium confert facilis releuamine partus.
<priscian. perihegesis. 442> Cernitur hinc niueas attollens uertice rupes
<priscian. perihegesis. 443> Haemus Trhreicius. quem contra tenditur agris
<priscian. perihegesis. 444> Ad zephyrum regio Dodones lata feracis.
<priscian. perihegesis. 445> Ad cuius notias partes sub rupe Aracynthi
<priscian. perihegesis. 446> Aetolae gentis sunt belli laude potentis
<priscian. perihegesis. 447> Campi, quos medios Acheloia persecat unda
<priscian. perihegesis. 448> Et mare Trinacrium perrumpit Echinadas inter.
<priscian. perihegesis. 449> Regna Cephallenae prope sunt sapientis Vlixi.
<priscian. perihegesis. 450> Iste galactiten ripis ostendit in altis:
<priscian. perihegesis. 451> Vberibus prodest nec non infantibus idem,
<priscian. perihegesis. 452> Et si quis terat hunc, albescit lacte liquescens.
<priscian. perihegesis. 453> Hunc fluuium iuxta, praeclaros solis ad ortus,
<priscian. perihegesis. 454> Phocis ad arctoos uentos extenditur ingens,
<priscian. perihegesis. 455> Donec contingat calida ostia Thermopylarum
<priscian. perihegesis. 456> Sub iuga Parnasi; Cephisos gurgite magno
<priscian. perihegesis. 457> Quam mediam dirimit descendens murmure uasto;
<priscian. perihegesis. 458> Qua templum Phoebi memorabile Delphica sedes.
<priscian. perihegesis. 459> Nunc magno nobis sunt insulae ore canendae,
<priscian. perihegesis. 460> Quas homines toto dispersas aequore cernunt.
<priscian. perihegesis. 461> Est igitur ponto tellus circumflua prima,
<priscian. perihegesis. 462> Cui nomen Gadis. statuas haec Herculis inter
<priscian. perihegesis. 463> A Tyriis colitur, Cotinussa uocata uetustis.
<priscian. perihegesis. 464> Continuoque iacent Gymnesiae: has Baleares
<priscian. perihegesis. 465> Romani memorant. hinc frangitur aequor Ebuso.
<priscian. perihegesis. 466> Sardoniae post quam pelago circumflua tellus
<priscian. perihegesis. 467> Fontibus e liquidis praebet miracula mundo,
<priscian. perihegesis. 468> Qui sanant oculis aegros damnantque nefando
<priscian. perihegesis. 469> Periuros furto, quos tacto flumine caecant.
<priscian. perihegesis. 470> Post quam non longe cernuntur litora Cyrni,
<priscian. perihegesis. 471> Corsica quam pariter geminato nomine dicunt.
<priscian. perihegesis. 472> Hanc solam perhibent catochiten gignere terram;
<priscian. perihegesis. 473> Corporibus lapis hic ceu glutine tactus adhaeret.
<priscian. perihegesis. 474> Nulla tamen tellus altissima robora siluae
<priscian. perihegesis. 475> Sic alibi generat. dehinc rupes Aeolidarum,
<priscian. perihegesis. 476> Quas septem numero perhibent cognomine Plotas;
<priscian. perihegesis. 477> Quippe uiam ratibus pelago dant undique uasto.
<priscian. perihegesis. 478> Trinacriae post has moles distenditur ampla,
<priscian. perihegesis. 479> Cardinibus ternis laterum quam terminat actus;
<priscian. perihegesis. 480> Procurrens Pachyno longe claustrisque Pelori
<priscian. perihegesis. 481> Exterrensque rates Lilybaei cautibus aspris.
<priscian. perihegesis. 482> Eminet ad zephyrum Lilybe Pachynusque sub ortum
<priscian. perihegesis. 483> Aspicit Ausoniam boreaeque Pelorus ad axes.
<priscian. perihegesis. 484> Qua mare uix superant nautae cum mille periclis
<priscian. perihegesis. 485> Angustum, rapido quod frangit gurgite saxa.
<priscian. perihegesis. 486> Traditur hic pelagi diruptas uiribus olim
<priscian. perihegesis. 487> Excepisse fretum terras, cogente ruina.
<priscian. perihegesis. 488> Plurima sunt istic totum memoranda per orbem.
<priscian. perihegesis. 489> Dianas fons est (Camerina gignitur unda),
<priscian. perihegesis. 490> Quem si quis manibus non castis hauserit umquam,
<priscian. perihegesis. 491> Laetifico tristis non miscet pocula Baccho.
<priscian. perihegesis. 492> Haec eadem montem mirandum sustinet Aetnam,
<priscian. perihegesis. 493> Vertice qui summo rigida niue temperat ignem,
<priscian. perihegesis. 494> Nec superant flammae frigus nec frigora flammas.
<priscian. perihegesis. 495> Hic salis <en> Acragas miracula possidet unus,
<priscian. perihegesis. 496> Naturas in quo proprias mutare uidetur
<priscian. perihegesis. 497> Ignis et unda: salem namque illum soluere flammae,
<priscian. perihegesis. 498> Vnda solet crepitus illi coniuncta mouere.
<priscian. perihegesis. 499> Hic et Halesinus fons est mitissimus undis,
<priscian. perihegesis. 500> Tibia quem extollit: cantu saltare putatur
<priscian. perihegesis. 501> Musicus et ripis laetans excurrere plenis.
<priscian. perihegesis. 502> Cernitur egregius lapis hic, cui nomen achates;
<priscian. perihegesis. 503> Hoc dederat fluuius, cuius generatur ad undas;
<priscian. perihegesis. 504> Hanc simulacra uides uenis ostendere gemmam.
<priscian. perihegesis. 505> Aequoris at Siculi, quod uastis funditur undis,
<priscian. perihegesis. 506> Ad noton est pontus Libyae Syrtisque uadosa
<priscian. perihegesis. 507> Maior; at ulterius si pergas, cerne minorem
<priscian. perihegesis. 508> Occiduam, iuxta quam Menix insula fulget
<priscian. perihegesis. 509> Et Cercina simul, Libyca statione patentes.
<priscian. perihegesis. 510> Hadria qua penetrat, uenias si parte sinistra,
<priscian. perihegesis. 511> Atque legas Calabrum litus, tunc insula magni
<priscian. perihegesis. 512> Ostendit sese Diomedis nomine dicta:
<priscian. perihegesis. 513> Quo profugus quondam uictor concesserat ille,
<priscian. perihegesis. 514> Coniugis incestae per fraudes Aegialeae.
<priscian. perihegesis. 515> Ionium pergens Absyrtidas aequor ad ortus
<priscian. perihegesis. 516> Circuit: has olim Colchi tenuere feroces,
<priscian. perihegesis. 517> Lassi dum frustra Medeae furta sequuntur.
<priscian. perihegesis. 518> Continuo post hasce Liburnidas aspicis altas
<priscian. perihegesis. 519> Ad notias partes; hinc saeua Ceraunia nautis;
<priscian. perihegesis. 520> Insulae Ambraciae contra cernuntur in alto,
<priscian. perihegesis. 521> Et Corcyra potens, Ithaces atque aspera tellus,
<priscian. perihegesis. 522> Et quas oblimat riuis Acheloius amnis,
<priscian. perihegesis. 523> Flumine torrenti praecelsam Chalcida linquens.
<priscian. perihegesis. 524> Sed multae Amnisi boreae sub parte uidentur:
<priscian. perihegesis. 525> Aegylaque, inde Cythera, Calauria dura colonis;
<priscian. perihegesis. 526> Ad radios uergit sed Carpathus. hanc prope Crete
<priscian. perihegesis. 527> Pinguis et umbrosis extendens collibus Iden,
<priscian. perihegesis. 528> Ante ortus solis perhibent quam fulgere sole.
<priscian. perihegesis. 529> Gignitur hic alimos; quam si quis mordeat herbam,
<priscian. perihegesis. 530> Compescit damnumque famis rabiemque diurnam.
<priscian. perihegesis. 531> At Rhodos Aegyptum contra iacet, insula diues,
<priscian. perihegesis. 532> Suniados contra quoque summum rupis, ad ortus;
<priscian. perihegesis. 533> Nubila quam numquam uetuerunt lumine solis;
<priscian. perihegesis. 534> Nam purus carae potitur telluris. Abantas
<priscian. perihegesis. 535> Supra sunt Salamis nec non Aegina. sed ortus
<priscian. perihegesis. 536> Cernentem Cyprum pontus Pamphylius ambit.
<priscian. perihegesis. 537> Post haec sunt ternae citra Patareida summam,
<priscian. perihegesis. 538> Fama Chelidonias celebrat quas nomine terras.
<priscian. perihegesis. 539> Nec procul est Arados Phoenices aequore cincta.
<priscian. perihegesis. 540> Aegaei uero diuersis partibus alti
<priscian. perihegesis. 541> Ad fauces artas multae sunt insulae Abydi,
<priscian. perihegesis. 542> Confines Asiae dextrae Europesque sinistrae;
<priscian. perihegesis. 543> Ad boream tamen haec pertendunt ordine longo.
<priscian. perihegesis. 544> Europes Macris contingit Abantias oram
<priscian. perihegesis. 545> Et celsa Scyrus, Peparethus sacraque Lemnos,
<priscian. perihegesis. 546> Fertilis atque Thasos, simul Imbros, post Corybantum
<priscian. perihegesis. 547> Moenibus antiquis Samothracia cernitur aucta.
<priscian. perihegesis. 548> Ast Asiae partem quae tangunt aequore primam,
<priscian. perihegesis. 549> Delon circumdant; has dicunt Cycladas esse.
<priscian. perihegesis. 550> Continuo Sporadas ceu stellas aspicis almas,
<priscian. perihegesis. 551> Ioniasque simul; quas inter Caunus et altae
<priscian. perihegesis. 552> Sunt Samus atque Chius, celebratae nomine claro.
<priscian. perihegesis. 553> Aeolicae post et Lesbus Tenedusque sequuntur.
<priscian. perihegesis. 554> Et sinus inde Melas Helles prorumpit in aequor.
<priscian. perihegesis. 555> Panditur hinc pelagus tumidaque Propontide feruet
<priscian. perihegesis. 556> Ad boream; saxisque uiget Proconesus in illa.
<priscian. perihegesis. 557> Est etiam laeuis Euxini partibus una,
<priscian. perihegesis. 558> Quam Leucen perhibent, aduersa Borysthenis amni,
<priscian. perihegesis. 559> Pascit aues quoniam multas candore niuali.
<priscian. perihegesis. 560> Hic animas perhibent heroum laude potentes
<priscian. perihegesis. 561> Degere securas, uirtutis munere pulchro.
<priscian. perihegesis. 562> Cimmerium recta sed si quis Bosphoron ibit,
<priscian. perihegesis. 563> Cernitur huic dextra uastae Maeotidis unda
<priscian. perihegesis. 564> Insula mole graui stans, Alopecea lata.
<priscian. perihegesis. 565> Post quam Phaenagoren Hermonassamque nepotes
<priscian. perihegesis. 566> Egregiae quondam coluerunt gentis Ionum.
<priscian. perihegesis. 567> Insulae hae celebres pelagi sunt nomine claro.
<priscian. perihegesis. 568> Ast alias refluum circumdat Tethyos aequor,
<priscian. perihegesis. 569> Quarum demonstrem positum regionis et auras.
<priscian. perihegesis. 570> Aethiopes habitant Erythraeam pectore iusti,
<priscian. perihegesis. 571> Atlantem iuxta longaeui; finibus olim
<priscian. perihegesis. 572> Venit Hyperboreis quae gens post fata perempti
<priscian. perihegesis. 573> Geryonae, domuit quem uirtus Herculis ingens.
<priscian. perihegesis. 574> Sed summam contra Sacram cognomine, dicunt
<priscian. perihegesis. 575> Quam caput Europae, sunt stagni pondere plenae
<priscian. perihegesis. 576> Hesperides, populus tenuit quas fortis Hiberi.
<priscian. perihegesis. 577> Ast aliae oceani iuxta boreotidas actas
<priscian. perihegesis. 578> Sunt geminae, Rhenique Britannides ostia cernunt;
<priscian. perihegesis. 579> Hic etenim lasso perrumpit Tethya cursu.
<priscian. perihegesis. 580> Has tamen haud ualeat spatio superare per orbem
<priscian. perihegesis. 581> Insula. perfulget nigro splendore gagates
<priscian. perihegesis. 582> Hic lapis, ardescens haustu perfusus aquarum,
<priscian. perihegesis. 583> Ast oleo perdens flammas; mirabile uisu,
<priscian. perihegesis. 584> Attritus rapit hic teneras, ceu sucina, frondes.
<priscian. perihegesis. 585> Nec spatio distant Nesidum litora longe;
<priscian. perihegesis. 586> In quibus uxores Amnitum Bacchica sacra
<priscian. perihegesis. 587> Concelebrant, hederae foliis tectaeque corymbis.
<priscian. perihegesis. 588> Oceani tranans hic nauibus aequor apertum
<priscian. perihegesis. 589> Ad Thulen uenies, quae nocte dieque relucet
<priscian. perihegesis. 590> Titanis radiis, cum curru scandit ad axes
<priscian. perihegesis. 591> Signiferi, boreas succendens lampade partes.
<priscian. perihegesis. 592> At nauem pelago flectenti aquilonis ab oris
<priscian. perihegesis. 593> Ad solem calido referentem lumen ab ortu
<priscian. perihegesis. 594> Aurea spectetur tibi pinguibus insula glebis.
<priscian. perihegesis. 595> Hinc tepidos proram conuertens nauis ad austros
<priscian. perihegesis. 596> Taprobanen uenies, generat quae magna elephantes
<priscian. perihegesis. 597> Per fines Asiae; iacet haec sub sidere cancri.
<priscian. perihegesis. 598> Litoribus cuius saliunt densissima cete,
<priscian. perihegesis. 599> Quae pascit uastum mare Rubrum montibus aequa;
<priscian. perihegesis. 600> Tenditur horribilis quorum per terga, per armos
<priscian. perihegesis. 601> Spina ferens cladem fatumque sub ore feroci;
<priscian. perihegesis. 602> Quippe solent pariter nauem sorbere uirosque:
<priscian. perihegesis. 603> Nam mala tam pelagus quam terra merentibus offert.
<priscian. perihegesis. 604> Vlterius pergas si post Carmanida summam,
<priscian. perihegesis. 605> Ogyris occurrat; qua dicitur esse sepulcrum
<priscian. perihegesis. 606> Regis Erythraei, dederat qui nomina ponto.
<priscian. perihegesis. 607> Persicus inde sinus penetratur et Icaron offert;
<priscian. perihegesis. 608> Insula quae fertur nimium placare Dianam.
<priscian. perihegesis. 609> Tot sunt ingentes, quas cingit Tethyos unda,
<priscian. perihegesis. 610> Insulae; ast aliae diuersis partibus orbis
<priscian. perihegesis. 611> Dispersae; plures famam latuere minores,
<priscian. perihegesis. 612> Duris difficiles nautis uel portibus aptae,
<priscian. perihegesis. 613> Quarum non facile est mihi promere nomina uersu.
<priscian. perihegesis. 614> Ast Asiae fines ambarum linea monstrat
<priscian. perihegesis. 615> Et formam, contra positarum in imagine coni.
<priscian. perihegesis. 616> Paulatim trahitur tamen haec orientis ad oras;
<priscian. perihegesis. 617> Oceanus statuas Bacchi qua tangere fertur
<priscian. perihegesis. 618> Finibus Indorum postremis, gurgite torrens
<priscian. perihegesis. 619> Qua Ganges liquido Nysaeos irrigat agros.
<priscian. perihegesis. 620> Non tamen est spatio similis telluris apertae.
<priscian. perihegesis. 621> Scilicet ambabus penetrabilis unus in illis
<priscian. perihegesis. 622> Funditur oceani sinus et disterminat ambas.
<priscian. perihegesis. 623> Ast Asiae gremio triplex mare confluit undis:
<priscian. perihegesis. 624> Hyrcanum pariter, Parthum simul atque Sabaeum;
<priscian. perihegesis. 625> Haec noton, at boreos Hyrcanum uergit ad axes,
<priscian. perihegesis. 626> Gurgitis Euxini uicinum; multa uirorum
<priscian. perihegesis. 627> Milia quod circum degunt per litora Ponti.
<priscian. perihegesis. 628> Amborum medius campis distenditur isthmos.
<priscian. perihegesis. 629> Ast Asiam qui mons excelsus diuidit omnem,
<priscian. perihegesis. 630> Incipit a mediis terrae Pamphylidis oris
<priscian. perihegesis. 631> Et longis sese spatiis producit ad Indos,
<priscian. perihegesis. 632> Nunc obliqua means, nunc recto limite currens;
<priscian. perihegesis. 633> Vertice quem toruo perhibent cognomine Taurum.
<priscian. perihegesis. 634> Cornua nam summus scopulis imitatur acutis
<priscian. perihegesis. 635> Multifidusque suos huc colles spargit et illuc.
<priscian. perihegesis. 636> Ex hoc innumeri descendunt fontibus amnes
<priscian. perihegesis. 637> In partes euri, zephyri boreaeque uel austri.
<priscian. perihegesis. 638> Quis memorare queat fluuiorum nomina cuncta?
<priscian. perihegesis. 639> Non tamen est unum montis cognomen ubique,
<priscian. perihegesis. 640> Sed uarii flexus uariantur nomine multo;
<priscian. perihegesis. 641> Singula sed propriis sunt nomina nota colonis.
<priscian. perihegesis. 642> Nunc igitur gentes illum populosque tenentes
<priscian. perihegesis. 643> Qui celebres, memorem; sed felix numen adesto.
<priscian. perihegesis. 644> Maeotae primi tangunt Maeotidis undas,
<priscian. perihegesis. 645> Sauromataeque truces, gens aspera Martis in armis;
<priscian. perihegesis. 646> Sanguis Amazonidum fortis quos protulit olim,
<priscian. perihegesis. 647> Sauromatis mixtae quae Thermodonte relicto
<priscian. perihegesis. 648> Ingentes genuere uiros belloque potentes;
<priscian. perihegesis. 649> Innumeras habitant qui siluas, gurgite uasto
<priscian. perihegesis. 650> Inter quas Tanais Maeotidis intima pulsat,
<priscian. perihegesis. 651> Europen fluuio dirimens Asiamque reflexo:
<priscian. perihegesis. 652> Europen zephyris, Asiam sub partibus ortus.
<priscian. perihegesis. 653> Caucasiis exit cuius fons montibus altis,
<priscian. perihegesis. 654> Murmure cum uasto Scythiae per plana refusus.
<priscian. perihegesis. 655> Hunc tamen immenso torrentem flumine uertit
<priscian. perihegesis. 656> In glaciem boreas horrendo flamine saeuus.
<priscian. perihegesis. 657> Heu miseros homines, habitant qui finibus illis
<priscian. perihegesis. 658> Aere damnati tristi nimioque rigore,
<priscian. perihegesis. 659> Quo pereunt pecudes pariter populique uirorum,
<priscian. perihegesis. 660> Ni propere linquant sua rura furentibus euris.
<priscian. perihegesis. 661> Hi Tanain habitant fluuium prope Sauromatarum.
<priscian. perihegesis. 662> Cui sunt uicini Sindi quoque Cimmeriique.
<priscian. perihegesis. 663> Post hos Cercetii; iuxta quos Euxinus altis
<priscian. perihegesis. 664> Fluctuat aequoribus; nec non Oretaeque feroces;
<priscian. perihegesis. 665> Et qui Troianae post proelia gentis Achaei
<priscian. perihegesis. 666> Ascalaphi regis uictricia signa sequentes
<priscian. perihegesis. 667> Dispulsi uentis istas uenere sub oras.
<priscian. perihegesis. 668> Post hos Eniochi, genuit quos Graecia tellus,
<priscian. perihegesis. 669> Et Zygii iuxta uiuunt regione sub una.
<priscian. perihegesis. 670> Intima sed Ponti, post fines Tyndaridarum,
<priscian. perihegesis. 671> Aegypto missi Colchi tenuere coloni
<priscian. perihegesis. 672> Caucasii montis prope collem et Caspia ponti
<priscian. perihegesis. 673> Litora; qua celeres descendunt Phasidis undae
<priscian. perihegesis. 674> Circaeosque secant campos atque aequora Ponti,
<priscian. perihegesis. 675> Nascitur Armenii fluuius qui uertice montis.
<priscian. perihegesis. 676> Ad cuius partes boreas et solis ad ortus,
<priscian. perihegesis. 677> Euxinum dirimens et Caspia litora late,
<priscian. perihegesis. 678> Diffusus spatium per longum panditur isthmos.
<priscian. perihegesis. 679> Quem iuxta terras habitant orientis Hiberes,
<priscian. perihegesis. 680> Pyrene quondam celso qui monte relicto,
<priscian. perihegesis. 681> Huc aduenerunt Hyrcanis bella ferentes.
<priscian. perihegesis. 682> Hic Camaritarum gens est carissima Baccho.
<priscian. perihegesis. 683> Fluctibus hanc propter persaeuit Caspius aestus,
<priscian. perihegesis. 684> Vndique quem tereti concludit margine tellus.
<priscian. perihegesis. 685> Sed mare non ualeat tribus illud mensibus ulla
<priscian. perihegesis. 686> Scilicet immenso nauis transire profundo.
<priscian. perihegesis. 687> Hoc tamen exacuit pars una sub axibus aequor,
<priscian. perihegesis. 688> Qua tractum refugae miscetur Tethyos undae.
<priscian. perihegesis. 689> Multa quidem generat uiuis miracula rerum,
<priscian. perihegesis. 690> Sed tamen egregio crystalli pondere gemmam
<priscian. perihegesis. 691> Atque, malos lemures quod pellit munus, iaspim,
<priscian. perihegesis. 692> Nocturni manes fugitant quam membra tuentem.
<priscian. perihegesis. 693> Hoc igitur pelagus quae gentes undique cingunt,
<priscian. perihegesis. 694> Incipiens numerem primis aquilonis ab oris,
<priscian. perihegesis. 695> Quae uergunt zephyro, quas Caspia litora claudunt.
<priscian. perihegesis. 696> Primi sunt Scythiae populi Saturnia iuxta
<priscian. perihegesis. 697> Aequora uiuentes Hyrcanique ostia ponti.
<priscian. perihegesis. 698> Quos supra grypes ditissima rura smaragdo,
<priscian. perihegesis. 699> Qualem non alius terrarum possidet orbis,
<priscian. perihegesis. 700> Atque aurum sibimet defendunt pondere puro.
<priscian. perihegesis. 701> Omnia sed duri superans audacia lucri
<priscian. perihegesis. 702> Aduersus uolucres, heu, commouet arma uirorum:
<priscian. perihegesis. 703> Proelia nam faciunt Arimaspi grypibus hostes.
<priscian. perihegesis. 704> Hic et crystalli perlucet maxima moles.
<priscian. perihegesis. 705> Hinc Thynus sequitur. post fortis Caspia proles.
<priscian. perihegesis. 706> Hinc sunt Albani bellaces marte feroci,
<priscian. perihegesis. 707> Vnde canes nati superant genus omne ferarum:
<priscian. perihegesis. 708> Magnus Alexander missum sibi uiderat inde
<priscian. perihegesis. 709> Victorem barrique canem rabidique leonis.
<priscian. perihegesis. 710> Post hos Cadusi durissima rura colentes,
<priscian. perihegesis. 711> Et prope sunt Mardi sequiturque Hyrcania plebes.
<priscian. perihegesis. 712> Hinc Apyri, post quos Mardus deuoluitur amnis:
<priscian. perihegesis. 713> Dercibius bibit hunc praeter Bactrusque fluentem,
<priscian. perihegesis. 714> Per quos Hyrcanum currens descendit in aequor.
<priscian. perihegesis. 715> Sed Bactri mediis habitant telluris in aruis,
<priscian. perihegesis. 716> Parpessum late prope montem rura tenentes;
<priscian. perihegesis. 717> Dercibii uero sub Caspia litora uergunt.
<priscian. perihegesis. 718> Post hos Massagetae trans flumen Araxis, ad ortum,
<priscian. perihegesis. 719> Hospitibus saeui cunctis belloque feroces:
<priscian. perihegesis. 720> Non Bacchi donum, Cereris nec munera norunt,
<priscian. perihegesis. 721> Sed lac commixtum potant cum sanguine equino.
<priscian. perihegesis. 722> Hos iuxta uergit boream Chorasmia proles.
<priscian. perihegesis. 723> Sugdias hanc sequitur; rapidus quam diuidit Oxus,
<priscian. perihegesis. 724> Emodum montem qui linquens Caspida rumpit.
<priscian. perihegesis. 725> Inde Sacae nimium certis gens mira sagittis,
<priscian. perihegesis. 726> Flumen Iaxartem iuxta quibus arua coluntur.
<priscian. perihegesis. 727> Et Tochari Phrurique et plurima milia Serum.
<priscian. perihegesis. 728> Illis nulla boum, pecoris nec pascua curae:
<priscian. perihegesis. 729> Vestibus utuntur, texunt quas floribus ipsi,
<priscian. perihegesis. 730> Quos tenuant lectos deserti finibus agri.
<priscian. perihegesis. 731> Ast alia Scythiae gens est extrema per arua,
<priscian. perihegesis. 732> Quos prope sunt tristes uentis et frigore terrae;
<priscian. perihegesis. 733> Namque niues semper pulsant has grandine mixtae.
<priscian. perihegesis. 734> Caspius his populis lustratur pontus et oris.
<priscian. perihegesis. 735> Aspice post Colchos nunc et post Phasidis undas,
<priscian. perihegesis. 736> Occasum uersus, populos in litore ponti
<priscian. perihegesis. 737> Euxini densos usque ad Chalcedonis ora,
<priscian. perihegesis. 738> Bosphorus angustat scopulis quae Thracius urgens.
<priscian. perihegesis. 739> Byzeres primi; quos iuxta terra Vechirum.
<priscian. perihegesis. 740> Macrones post hos pariter Phyliresque sequuntur
<priscian. perihegesis. 741> Mossynique, domos praebent quis lignea tecta,
<priscian. perihegesis. 742> Turribus arboreis habitantes, unde uocantur.
<priscian. perihegesis. 743> Hinc pecorum diues nimium gens est Tibarenum.
<priscian. perihegesis. 744> Hanc prope sunt Chalybes, durissima rura colentes,
<priscian. perihegesis. 745> Quos labor exercet saeuus ferrique metalla.
<priscian. perihegesis. 746> Vicinos istis campos terramque patentem
<priscian. perihegesis. 747> Assyrii complent populi; qua gurgite uasto
<priscian. perihegesis. 748> Inter Amazonidas Thermodon, Martius amnis,
<priscian. perihegesis. 749> Armenium linquens montem descendit in aequor.
<priscian. perihegesis. 750> Huc Asiae quondam deuenit alumna Sinope,
<priscian. perihegesis. 751> Ex qua cognomen ceperunt moenia clara.
<priscian. perihegesis. 752> Illius fluuii rigidas prope frigore ripas
<priscian. perihegesis. 753> Inuenies lapidem crystalli pondere puro
<priscian. perihegesis. 754> Consimilemque gelu nec non splendore nitenti.
<priscian. perihegesis. 755> Gemma micans illic perlucet iaspidis albae.
<priscian. perihegesis. 756> Iris continuo liquidus decurrit in aequor.
<priscian. perihegesis. 757> Post Halys est fluuius, boreae qui currit in oras
<priscian. perihegesis. 758> Atque Carambidis irrumpit prope litora Pontum,
<priscian. perihegesis. 759> Armeniis primas qui montibus accipit undas.
<priscian. perihegesis. 760> Paphlagones post hos Mariandynique sequuntur
<priscian. perihegesis. 761> Bithynique uiri pinguissima rura colentes;
<priscian. perihegesis. 762> Qua Rhebas pulcher gratissima flumina uoluit,
<priscian. perihegesis. 763> Rhebas, qui rapidi decurrit ad ostia Ponti.
<priscian. perihegesis. 764> Tot populi terras habitant per litora Ponti;
<priscian. perihegesis. 765> Nam prius expositae Scythiae sunt semina gentis.
<priscian. perihegesis. 766> Nunc Asiae regio contingens litora nobis
<priscian. perihegesis. 767> Dicatur; partes calidas quae currit ad austri
<priscian. perihegesis. 768> Atque Hellespontum transit Syriaeque recessus
<priscian. perihegesis. 769> Poscit et Arrabiam, quae florent ubere terrae.
<priscian. perihegesis. 770> Sunt Chalcedonii primi post ostia Ponti,
<priscian. perihegesis. 771> Moenia Byzantis qui cernunt optima contra
<priscian. perihegesis. 772> Romanisque pie regnis dominantia mundo.
<priscian. perihegesis. 773> Bebrycii post hos et Mysia montibus alta,
<priscian. perihegesis. 774> Qua Cius egregia decurrens murmurat unda:
<priscian. perihegesis. 775> Qua nymphas perhibent comitem rapuisse potentis
<priscian. perihegesis. 776> Alcidae puerum tristissima fata gementis.
<priscian. perihegesis. 777> Hinc Hellespontum protenditur angulus ingens,
<priscian. perihegesis. 778> Qua breuior Phrygiae pars est; nam latior intus
<priscian. perihegesis. 779> Sangarii ripis fluuii uicina rapacis.
<priscian. perihegesis. 780> Tenditur haec positu Titanis pinguis ad ortus;
<priscian. perihegesis. 781> Altera ad occasus altae sub montibus Idae,
<priscian. perihegesis. 782> Ilia qua cecidit praeclaro nomine terra,
<priscian. perihegesis. 783> Ad Xanthi liquidas nec non Simoentis ad undas.
<priscian. perihegesis. 784> Post haec Aeoliae tellus protenditur orae,
<priscian. perihegesis. 785> Fluctibus Aegaei primis quae tunditur alti.
<priscian. perihegesis. 786> Inde tenet terras pelagus prope sanguis Ionum,
<priscian. perihegesis. 787> Per quas Maeander pinguis descendit in aequor
<priscian. perihegesis. 788> Inter Miletum currens latamque Prienen.
<priscian. perihegesis. 789> Ad latus istorum boreum sunt moenia clara,
<priscian. perihegesis. 790> Vrbs Ephesus, claudit quam grato litore pontus.
<priscian. perihegesis. 791> Post has Maeoniae tellus, quae uergit ad ortus;
<priscian. perihegesis. 792> Et Tmoli colles, fluuius quibus aurifer exit
<priscian. perihegesis. 793> Pactolus; cuius prope ripas tempore uerno
<priscian. perihegesis. 794> Si sedeas, dulci capiaris pectora cantu
<priscian. perihegesis. 795> Cygnorum, pascunt quos herbae flumina circum.
<priscian. perihegesis. 796> Nam florent Asiae per campos plurima prata,
<priscian. perihegesis. 797> Sed magis ad fluuium Maeandri, gurgite miti
<priscian. perihegesis. 798> Quem iuxta uoluens se murmurat unda Caystri.
<priscian. perihegesis. 799> Post hos sunt Lycii, quos Xanthus diuidit amnis
<priscian. perihegesis. 800> Ad mare uergentes; qui Tauri cornua cernunt
<priscian. perihegesis. 801> Vsque ad Pamphylos, perhibent quem nomine Cragum
<priscian. perihegesis. 802> Illic aspicies Aspendum, moenia cuius
<priscian. perihegesis. 803> Eurymedon amnis radit uicina profundo.
<priscian. perihegesis. 804> Continuoque iacent aliae Pamphylides urbes:
<priscian. perihegesis. 805> Corycium Pergeque calens et celsa Phaselis.
<priscian. perihegesis. 806> Has supra mediis habitant telluris in aruis,
<priscian. perihegesis. 807> Ad partes ortus, gens dura Lycaones armis.
<priscian. perihegesis. 808> Post hos Pisidum pinguissima rura coluntur:
<priscian. perihegesis. 809> Telmessus, Lyrbe nec non clarissima Selge,
<priscian. perihegesis. 810> Gentis Amyclaeae pulcherrima moenia quondam.
<priscian. perihegesis. 811> Hinc sinus est longus Cilicum, qui uergit ad ortus
<priscian. perihegesis. 812> Euxini penetrans uicinas aequoris oras;
<priscian. perihegesis. 813> Hunc Asiae perhibent angustis partibus esse.
<priscian. perihegesis. 814> Cui tamen immenso fluuii se gurgite miscent,
<priscian. perihegesis. 815> Per longum Pyramus spatium Pinarusque uoluti.
<priscian. perihegesis. 816> Flexilis et Cydnus, dirimit qui flumine Tarson.
<priscian. perihegesis. 817> Hinc aliae Cilicum sunt celsis moenibus urbes:
<priscian. perihegesis. 818> Lyrnesus Mallosque simul uicina profundo
<priscian. perihegesis. 819> Atque Soli medio terrarum fine locati.
<priscian. perihegesis. 820> Commagena dehinc regio Syriaeque sequuntur
<priscian. perihegesis. 821> Vrbes, dispositae per longi litora flexus.
<priscian. perihegesis. 822> Nam Casii montis qua prominet ora per aequor,
<priscian. perihegesis. 823> Vergit in occasus diffusis tractibus unda.
<priscian. perihegesis. 824> Nunc reliquas Asiae partes tibi carmine pandam,
<priscian. perihegesis. 825> Quadrati lateris qua clauditur undique forma,
<priscian. perihegesis. 826> Et spatiis campos longis protendit in ortum.
<priscian. perihegesis. 827> Scis etenim memorasse tibi, quod collibus altis
<priscian. perihegesis. 828> Per totam medius mons ingens tenditur actu,
<priscian. perihegesis. 829> Qui fines Asiae nigros producit ad Indos:
<priscian. perihegesis. 830> Hoc esto laterum boreum tibi; Nilus ad oras
<priscian. perihegesis. 831> Hesperies finit; sed Tethys solis ab ortu
<priscian. perihegesis. 832> Indica concludit; Rubrum mare terminat austrum.
<priscian. perihegesis. 833> Aspice nunc igitur, dum finem uersibus ortus
<priscian. perihegesis. 834> Peruenio, retegens tibi ueris omnia rebus,
<priscian. perihegesis. 835> Incipiens Syriae terris, qua parte reliqui.
<priscian. perihegesis. 836> Quae pelagus supra sub solem uergit et austros,
<priscian. perihegesis. 837> Vrbibus et multis habitatur; nomine prisco
<priscian. perihegesis. 838> Quae Caua uulgatur mediam quia collibus altis
<priscian. perihegesis. 839> Atque humilem Libanus claudit protentus in ortum
<priscian. perihegesis. 840> Occasumque petens Casius; multisque uirorum
<priscian. perihegesis. 841> Incolitur populis locupletibus alma diremptis.
<priscian. perihegesis. 842> Namque alii mediis habitant telluris in aruis,
<priscian. perihegesis. 843> Hosque Syros proprie perhibent; sed litora iuxta
<priscian. perihegesis. 844> Phoenices uiuunt ueteri cognomine dicti;
<priscian. perihegesis. 845> Quos misit quondam mare Rubrum laudibus auctos,
<priscian. perihegesis. 846> Chaldaeo nimium decoratam sanguine gentem
<priscian. perihegesis. 847> Arcanisque dei celebratam legibus unam.
<priscian. perihegesis. 848> Qui pelagus primi temptantes nauibus altis
<priscian. perihegesis. 849> Disiunctas gentes docuerunt iungere mercem
<priscian. perihegesis. 850> Et primi stellis numeros nomenque dederunt
<priscian. perihegesis. 851> Atque oculis (mirum) uoces sentire figuris.
<priscian. perihegesis. 852> Hi muros Iopes, Gazam quoque Elaida complent
<priscian. perihegesis. 853> Antiquamque Tyrum, Beryti et moenia gratae
<priscian. perihegesis. 854> Vicinamque mari Byblum Sidonaque pulchram,
<priscian. perihegesis. 855> Quam iuxta liquido Bostrenus gurgite currit,
<priscian. perihegesis. 856> Et pinguem Tripolim nec non Orthosida sacram,
<priscian. perihegesis. 857> Laodicen pariter positam prope litus amoenum
<priscian. perihegesis. 858> Et Posidi turres et Daphnes optima tempe.
<priscian. perihegesis. 859> Terrarum mediis Apameae moenia clarae;
<priscian. perihegesis. 860> Ad cuius partes eoas currit Orontes,
<priscian. perihegesis. 861> Antiochi medius dirimit qui gurgite regna.
<priscian. perihegesis. 862> Haec omnis pingui tellus est ubere laeta,
<priscian. perihegesis. 863> Arboribus pariter pecorique et commoda uiti.
<priscian. perihegesis. 864> Ad cuius fines ueniens, quos terminat auster,
<priscian. perihegesis. 865> Arrabii cernes extremi litora ponti;
<priscian. perihegesis. 866> Qui Syriam medius disterminat Arrabiamque
<priscian. perihegesis. 867> Et tangit uergens orientem uersus Elanos.
<priscian. perihegesis. 868> Diues Arabs post quos latissima possidet arua,
<priscian. perihegesis. 869> Quae protenta diu cinguntur ab aequore Partho
<priscian. perihegesis. 870> Arrabioque, ferit zephyrus quod flamine saeuo;
<priscian. perihegesis. 871> Persica nam flatus euroi litora turbant.
<priscian. perihegesis. 872> Ora sed haec austro tendit subiecta per ortus,
<priscian. perihegesis. 873> Fluctibus oceani pulsatur et undique Rubri.
<priscian. perihegesis. 874> Hanc quoque describam tenui ratione recensens.
<priscian. perihegesis. 875> Nam populos pascit felices diuite terra,
<priscian. perihegesis. 876> Floribus et uariis miracula praebet odoris.
<priscian. perihegesis. 877> Namque thyo smyrnaque uiget cum turis honore
<priscian. perihegesis. 878> Et casia nec non et cannae dulcis odore;
<priscian. perihegesis. 879> Cinnama praeterea iucundae naribus aurae
<priscian. perihegesis. 880> Fertilis haec generat tellus aurique metalla;
<priscian. perihegesis. 881> Vestibus auratis quare gens utitur illa.
<priscian. perihegesis. 882> His pueros seruans molochites splendet harenis
<priscian. perihegesis. 883> Androdamasque lapis compescens pectoris iras.
<priscian. perihegesis. 884> Sed Libani montis sunt post decliuia primi,
<priscian. perihegesis. 885> Felices opibus, Nabatei nomine dicti.
<priscian. perihegesis. 886> Chaulasii post hos atque Agrees; inde propinquat
<priscian. perihegesis. 887> Chatramis, atque Macae contra sunt Persidis aequor;
<priscian. perihegesis. 888> Minnaeique maris prope Rubri litora uiuunt;
<priscian. perihegesis. 889> Atque Sabae post hos, nec non habitant Cletabani.
<priscian. perihegesis. 890> Arrabiae populi celebres hi nomine claro.
<priscian. perihegesis. 891> Sunt tamen et plures alii: nam maxima tellus.
<priscian. perihegesis. 892> Trans istam zephyri sub partes degit Erembum
<priscian. perihegesis. 893> Speluncis genus infelix et rebus egenis;
<priscian. perihegesis. 894> Qui solis radiis nigrescunt corpus adusti
<priscian. perihegesis. 895> Dispersique dolent lustrantes more ferarum,
<priscian. perihegesis. 896> Non Arabis similes opulentis; scilicet aequa
<priscian. perihegesis. 897> Omnibus esse potest numquam fortuna bonorum.
<priscian. perihegesis. 898> Post Libani montem populi sunt solis ad ortus
<priscian. perihegesis. 899> Alterius Syriae; quae tendit adusque Sinopen.
<priscian. perihegesis. 900> Cappadoces mediis habitant in finibus huius;
<priscian. perihegesis. 901> Terminus Assyrios sed claudit Ponticus, ille
<priscian. perihegesis. 902> Thermodon pelagi qua pulsat gurgite fluctus.
<priscian. perihegesis. 903> Cuius ab eoo decurrit limite uastis
<priscian. perihegesis. 904> Viribus Euphrates descendens montibus aspris
<priscian. perihegesis. 905> Armeniae longusque noton pertendit; et inde
<priscian. perihegesis. 906> Ad solem flexus Babylonis diuidit urbem,
<priscian. perihegesis. 907> Litora deinde ruens perrumpit Persidis undae,
<priscian. perihegesis. 908> Extrema fluuii sub parte Teredona radens.
<priscian. perihegesis. 909> Huius ad auroram ripis deuoluitur altis
<priscian. perihegesis. 910> Tigris, aqua superant quem flumina nulla rapaci;
<priscian. perihegesis. 911> Sed tantum distat, quantum uix septimus ortus
<priscian. perihegesis. 912> Conficiat pedibus spatii properantibus ire;
<priscian. perihegesis. 913> Atque lacu medius Thosiges intrat et exit;
<priscian. perihegesis. 914> Nec uiolatur aqua quamuis penetrabilis illa,
<priscian. perihegesis. 915> Ocior atque uadis emergens cedit amaris.
<priscian. perihegesis. 916> Hoc tamen omne solum, fluuius quod cingit uterque,
<priscian. perihegesis. 917> Indigenae populi pro re dixere Medamnam,
<priscian. perihegesis. 918> Quod medias amnes has terras flumine cingunt,
<priscian. perihegesis. 919> Agricolis pariter pastoribus atque feracem.
<priscian. perihegesis. 920> Vbere nam laeto florent ibi semina cuncta
<priscian. perihegesis. 921> Herbarumque toris et gramine laeta uirescunt,
<priscian. perihegesis. 922> Et uariis rami complentur fructibus alti.
<priscian. perihegesis. 923> Gens quoque praefulget claris in laudibus illa;
<priscian. perihegesis. 924> Nam peperit multos celsa uirtute potentes
<priscian. perihegesis. 925> Atque deo similes, licet ut mortalibus esse.
<priscian. perihegesis. 926> Armenii iuxta quam sunt aquilonis ad axes;
<priscian. perihegesis. 927> Comminus et fortes quos sentit Mars Matieni;
<priscian. perihegesis. 928> Quos prope concludunt Euphraten collibus altis
<priscian. perihegesis. 929> Montes, diuitiis pariter belloque potentes.
<priscian. perihegesis. 930> Ad partes austri Babylon, quam moenibus olim
<priscian. perihegesis. 931> Mirandis posuit firmisque Semiramis urbem.
<priscian. perihegesis. 932> Cuius in arce domum splendentem fecerat auro,
<priscian. perihegesis. 933> Quam simul argentum uarie decorauit eburque.
<priscian. perihegesis. 934> Hoc quoque pingue solum palmarum diuite silua,
<priscian. perihegesis. 935> Quod fert berylli munus pretiosius auro,
<priscian. perihegesis. 936> Berylli lapidem liquidum glaucique coloris,
<priscian. perihegesis. 937> Per loca quae tendunt Asianae ad moenia petrae.
<priscian. perihegesis. 938> At supra Babylona uides ad flamina uasta
<priscian. perihegesis. 939> Cissos Massabatasque Chalonitasque feroces.
<priscian. perihegesis. 940> Armenios montes si linquens ibis ad ortus
<priscian. perihegesis. 941> Medica noscetur tibi tellus; cuius ad axes
<priscian. perihegesis. 942> Geli sunt Mardique, uiri simul Atropateni.
<priscian. perihegesis. 943> Ad noton inclinant Medorum rura tenentes
<priscian. perihegesis. 944> Medea huic fugiens dederat cognomina terrae
<priscian. perihegesis. 945> Hinc Medi uarios usus nouere ueneni.
<priscian. perihegesis. 946> Quorum per multas spatium diffunditur oras.
<priscian. perihegesis. 947> Haec generat narcissiten oriente sub ipso
<priscian. perihegesis. 948> Qui lapis est fuscus; complent hanc undique siluae,
<priscian. perihegesis. 949> Inter quas homines pecuaria ditia pascunt,
<priscian. perihegesis. 950> Caspiadas tangunt portas qui solis ab ortu.
<priscian. perihegesis. 951> Rupibus haec celsis Asiae sunt claustra potentis
<priscian. perihegesis. 952> Qua uia sub boream duplex se scindit et austrum:
<priscian. perihegesis. 953> Haec regit ad Persas, Hyrcanos ducit at illa.
<priscian. perihegesis. 954> Sub colles imos habitant post Caspia claustra
<priscian. perihegesis. 955> Martia gens, Parthi telis arcuque potentes,
<priscian. perihegesis. 956> Viuere qui spoliis gaudent raptuque nefando;
<priscian. perihegesis. 957> Quae propter bellis homines uexantur in orbe,
<priscian. perihegesis. 958> Atque optata perit multo pax sanguine mundi.
<priscian. perihegesis. 959> Post hos est Persis circumdata montibus altis,
<priscian. perihegesis. 960> Assiduis florens regnis et diuite censu,
<priscian. perihegesis. 961> Ex quo perdomuit Lydorum moenia Sardis.
<priscian. perihegesis. 962> Cingitur excelsis haec undique collibus omnis,
<priscian. perihegesis. 963> Aduergens austros post Caspia claustra petensque
<priscian. perihegesis. 964> Quod proprie pelagus celebrat cognomine latum;
<priscian. perihegesis. 965> Atque tripertitis habitatur finibus illa:
<priscian. perihegesis. 966> Namque colunt alii rigidae sub partibus arcti
<priscian. perihegesis. 967> Terras, quas Medi nemorosis montibus umbrant;
<priscian. perihegesis. 968> Ast alii mediae uiuunt regionis in aruis;
<priscian. perihegesis. 969> Litora postremi tangunt australia Persae.
<priscian. perihegesis. 970> Prima parte Sabae, mediusque Pasargada, post hunc
<priscian. perihegesis. 971> Tascorum telis habitat gens fortis et arcu,
<priscian. perihegesis. 972> Quique tenent populi diuisos Persidis agros.
<priscian. perihegesis. 973> Amnibus haec multis recreatur et ubere pingui.
<priscian. perihegesis. 974> Hinc Coros immensus profunditur; inde Choaspes
<priscian. perihegesis. 975> Fonte cadens Indo, qui stringit gurgite Susas;
<priscian. perihegesis. 976> In cuius ripis praeclarus fulget achates,
<priscian. perihegesis. 977> Pondere consimilis, uoluit quos unda, cylindris.
<priscian. perihegesis. 978> Fertilis haec tellus fecundis pascitur auris;
<priscian. perihegesis. 979> Nam uentis semper florescunt rura secundis.
<priscian. perihegesis. 980> Haec eadem gemmis nimium decoratur honestis,
<priscian. perihegesis. 981> Quarum quis uarias uires, quis nomina dicat?
<priscian. perihegesis. 982> Tecolithum memorem, iusto cognomine dictum,
<priscian. perihegesis. 983> Qui lapides renum tritus potusque resoluit?
<priscian. perihegesis. 984> Myrrhitenue, bonum nardi cum reddat odorem?
<priscian. perihegesis. 985> Hic aetites est, sonitum cui spiritus addit,
<priscian. perihegesis. 986> Arcanum crepitans, praegnantibus utilis ille;
<priscian. perihegesis. 987> Nec non pyrites, digitos qui strictus adurit;
<priscian. perihegesis. 988> Gemmaque, quae radios emittit candida solis;
<priscian. perihegesis. 989> Atque selenites, lunaris imagine lucis
<priscian. perihegesis. 990> Qui decus et minuit proprii splendoris et auget.
<priscian. perihegesis. 991> Respice nunc reliquas Asiae sub finibus oras.
<priscian. perihegesis. 992> Persidis ad pontum Carmani, solis ab ortu:
<priscian. perihegesis. 993> Litora pars habitant, mediae pars limina terrae.
<priscian. perihegesis. 994> Gedrossi post hos tendunt orientis ad ignes,
<priscian. perihegesis. 995> Oceanum iuxta; radiis propioribus inde
<priscian. perihegesis. 996> Est Scythiae tellus australis, flumen ad Indum,
<priscian. perihegesis. 997> Qui ponto rapidus Rubro contrarius exit;
<priscian. perihegesis. 998> Gurgite nam celeri rectus decurrit ad austrum,
<priscian. perihegesis. 999> Caucasiis oriens primum de montibus altis;
<priscian. perihegesis. 1000> Diuidua cuius Patalene cingitur unda;
<priscian. perihegesis. 1001> Separat innumeras et uasto gurgite gentes:
<priscian. perihegesis. 1002> Ad partem rapidi quam uergunt lumina solis,
<priscian. perihegesis. 1003> Oritas Aribasque simul linique Arachotas
<priscian. perihegesis. 1004> Vtentes laenis et Satraidas simul omnes,
<priscian. perihegesis. 1005> Parpanisi montis sub celsa rupe, Arienos
<priscian. perihegesis. 1006> Nomine communi. qui terras ubere nullo
<priscian. perihegesis. 1007> Florentes habitant; squalent nam sentibus aspris;
<priscian. perihegesis. 1008> Curalli lapidem qui rubrum litore carpunt
<priscian. perihegesis. 1009> Sapphirique decus nigri flauique coloris
<priscian. perihegesis. 1010> Saxorum caedunt uenis, hac merce beati.
<priscian. perihegesis. 1011> Indorum terras hinc Tethyos aequora claudunt,
<priscian. perihegesis. 1012> Quas primo Titan ascendens lumine cernit.
<priscian. perihegesis. 1013> Vnde color populis niger est flagrantibus ortu,
<priscian. perihegesis. 1014> Atque gerunt similes hyacintho fronte capillos.
<priscian. perihegesis. 1015> Effodiunt alii terras aurique metallum;
<priscian. perihegesis. 1016> Ast alii texunt tenuissima tegmina lini
<priscian. perihegesis. 1017> Vel dentes stringunt elephantis ab ore reuulsos;
<priscian. perihegesis. 1018> Scrutantur ripis alii torrentibus imbri
<priscian. perihegesis. 1019> Berylli gemmas glauci nitidumque adamanta;
<priscian. perihegesis. 1020> Atque aura uiridi legitur quae splendet iaspis
<priscian. perihegesis. 1021> Curallique decus liquidi gratique topazi;
<priscian. perihegesis. 1022> Purpureoque amethystos inest suffusa colore;
<priscian. perihegesis. 1023> Diuitias magnas sic tellus illa ministrat;
<priscian. perihegesis. 1024> Assiduisque rigant hanc totam fontibus amnes,
<priscian. perihegesis. 1025> Arboribusque uiget uariis milioque frequenti
<priscian. perihegesis. 1026> Et pretio rubrae perfloret harundinis illa.
<priscian. perihegesis. 1027> Hic alii superant procero corpore tantum,
<priscian. perihegesis. 1028> Insiliant equitum faciles ut more elephantos;
<priscian. perihegesis. 1029> Ast alii uiuunt sapienti pectore nudi
<priscian. perihegesis. 1030> Luminibusque uident rectis (mirabile) solem
<priscian. perihegesis. 1031> Et radios oculis et sacra mente retractant
<priscian. perihegesis. 1032> Signaque concipiunt arcana luce futuri.
<priscian. perihegesis. 1033> Psittacus hic uiridis, decoratus torque rubenti,
<priscian. perihegesis. 1034> Nascitur, humanae simulat qui uerbera linguae.
<priscian. perihegesis. 1035> Nunc age, te fluuios montes formamque docebo
<priscian. perihegesis. 1036> Ipsius terrae, populos gentesque beatas.
<priscian. perihegesis. 1037> Marginibus ternis tellus haec clauditur omnis,
<priscian. perihegesis. 1038> Obliquatque latus per cunctas linea partes.
<priscian. perihegesis. 1039> Hesperios fines immanis terminat Indus;
<priscian. perihegesis. 1040> At notios pelagus concludit gurgite Rubrum;
<priscian. perihegesis. 1041> Sed Ganges ortus et Caucasus excipit arctum.
<priscian. perihegesis. 1042> Hanc homines habitant multi ditesque colendam,
<priscian. perihegesis. 1043> Nominibus uariis discreti et finibus amplis.
<priscian. perihegesis. 1044> Dardanei ripas contingunt fluminis Indi,
<priscian. perihegesis. 1045> Hic ubi praecipitem scopuli fundunt Acesinem
<priscian. perihegesis. 1046> Huncque capax classis uenientem uoluit Hydaspes.
<priscian. perihegesis. 1047> Tertius hos sequitur splendenti gurgite Cophes.
<priscian. perihegesis. 1048> Taxilus inter quos habitat cum gente Sibarum.
<priscian. perihegesis. 1049> Hinc Scodri post hos sunt Peucaleique feroces
<priscian. perihegesis. 1050> Gargaridaeque truces; auri qua pondus honestum
<priscian. perihegesis. 1051> Deuoluens Hypanisque trahit rapidusque Magarsus:
<priscian. perihegesis. 1052> Quos capit Emodo missos Gangetica monte
<priscian. perihegesis. 1053> Tellus, porrigitur quae ad terrae Colidis austros,
<priscian. perihegesis. 1054> Oceani tangens pelagus sub collibus altis.
<priscian. perihegesis. 1055> Quos uolucres metuunt celeri contingere penna,
<priscian. perihegesis. 1056> Vnde locis Grai posuerunt nomen Aornis.
<priscian. perihegesis. 1057> Hic uia, quam celebrat nomen, Dionysia Bacchi,
<priscian. perihegesis. 1058> Cui statuas dederat uictoria finibus illis.
<priscian. perihegesis. 1059> Hic Tylos est, superans uastae miracula terrae,
<priscian. perihegesis. 1060> Insula. namque uiret cunctis in partibus anni,
<priscian. perihegesis. 1061> Nec foliis nudat ramos autumnus in illa,
<priscian. perihegesis. 1062> Assidueque tenet florens genus arboris omne.
<priscian. perihegesis. 1063> Hic adamas fulget lymphantia pectora sanans
<priscian. perihegesis. 1064> Et prohibens miseris occulti damna ueneni;
<priscian. perihegesis. 1065> Quem minime ualeat ferrum superare nec ignis:
<priscian. perihegesis. 1066> Frangitur hircino maceratus sanguine tantum,
<priscian. perihegesis. 1067> Sed tepido, fractis multis incudibus ante.
<priscian. perihegesis. 1068> Hic iuxta positus magneten uiribus arcet
<priscian. perihegesis. 1069> Occultis ferri raptu; uel tractibus ante
<priscian. perihegesis. 1070> Admotum retrahit, defendens robore miro.
<priscian. perihegesis. 1071> Hic lychnis lucem simulat splendore lucernae;
<priscian. perihegesis. 1072> Hinc meruit nomen praeclaro lumine dignum.
<priscian. perihegesis. 1073> Tot sunt per terras uulgatae nomine gentes.
<priscian. perihegesis. 1074> Nam reliquas quae mens ualeat mortalis in orbe
<priscian. perihegesis. 1075> Dispersas numerare tibi sine numine magno,
<priscian. perihegesis. 1076> Quod bene disposuit terras pontique profundum,
<priscian. perihegesis. 1077> Sideribus uariis decorans caelestia templa
<priscian. perihegesis. 1078> Et multis recreans gratisque coloribus arua,
<priscian. perihegesis. 1079> Munera per populos tribuens diuersa uirorum?
<priscian. perihegesis. 1080> Sed uos terrarum tractus gaudete per aeuum,
<priscian. perihegesis. 1081> Et quaecumque mari circumdatur insula uasto,
<priscian. perihegesis. 1082> Oceanusque simul nec non penetrabilis unda,
<priscian. perihegesis. 1083> Quam gremio tellus sinuoso suscipit alma,
<priscian. perihegesis. 1084> Et fluuii montesque, lacus quos continet orbis.
<priscian. perihegesis. 1085> Nam pelagi partes percurri carmine uastas
<priscian. perihegesis. 1086> Et terrae pariter regiones finibus amplis;
<priscian. perihegesis. 1087> Omnipotens pro quo genitor mihi praemia donet.
