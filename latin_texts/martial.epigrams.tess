<mart. 1.2.1>	Qui tecum cupis esse meos ubicumque libellos 
<mart. 1.2.2>	Et comites longae quaeris habere viae, 
<mart. 1.2.3>	Hos eme, quos artat brevibus membrana tabellis: 
<mart. 1.2.4>	Scrinia da magnis, me manus una capit. 
<mart. 1.2.5>	Ne tamen ignores ubi sim venalis, et erres 
<mart. 1.2.6>	Urbe vagus tota, me duce certus eris: 
<mart. 1.2.7>	Libertum docti Lucensis quaere Secundum 
<mart. 1.2.8>	Limina post Pacis Palladiumque forum. 

<mart. 1.3.1>	Argiletanas mavis habitare tabernas, 
<mart. 1.3.2>	Cum tibi, parve liber, scrinia nostra vacent. 
<mart. 1.3.3>	Nescis, heu, nescis dominae fastidia Romae: 
<mart. 1.3.4>	Crede mihi, nimium Martia turba sapit. 
<mart. 1.3.5>	Maiores nusquam rhonchi: iuvenesque senesque 
<mart. 1.3.6>	Et pueri nasum rhinocerotis habent. 
<mart. 1.3.7>	Audieris cum grande sophos, dum basia iactas, 
<mart. 1.3.8>	Ibis ab excusso missus in astra sago. 
<mart. 1.3.9>	Sed tu ne totiens domini patiare lituras 
<mart. 1.3.10>	Neve notet lusus tristis harundo tuos, 
<mart. 1.3.11>	Aetherias, lascive, cupis volitare per auras: 
<mart. 1.3.12>	I, fuge; sed poteras tutior esse domi. 

<mart. 1.4.1>	Contigeris nostros, Caesar, si forte libellos, 
<mart. 1.4.2>	Terrarum dominum pone supercilium. 
<mart. 1.4.3>	Consuevere iocos vestri quoque ferre triumphi, 
<mart. 1.4.4>	Materiam dictis nec pudet esse ducem. 
<mart. 1.4.5>	Qua Thymelen spectas derisoremque Latinum, 
<mart. 1.4.6>	Illa fronte precor carmina nostra legas. 
<mart. 1.4.7>	Innocuos censura potest permittere lusus: 
<mart. 1.4.8>	Lasciva est nobis pagina, vita proba.  

<mart. 1.5.1>	Do tibi naumachiam, tu das epigrammata nobis: 
<mart. 1.5.2>	Vis, puto, cum libro, Marce, natare tuo. 

<mart. 1.6.1>	Aetherias aquila puerum portante per auras 
<mart. 1.6.2>	Inlaesum timidis unguibus haesit onus: 
<mart. 1.6.3>	Nunc sua Caesareos exorat praeda leones, 
<mart. 1.6.4>	Tutus et ingenti ludit in ore lepus. 
<mart. 1.6.5>	Quae maiora putas miracula? summus utrisque 
<mart. 1.6.6>	Auctor adest: haec sunt Caesaris, illa Iovis. 

<mart. 1.8.1>	Quod magni Thraseae consummatique Catonis 
<mart. 1.8.2>	Dogmata sic sequeris, salvos ut esse velis, 
<mart. 1.8.3>	Pectore nec nudo strictos incurris in ensis, 
<mart. 1.8.4>	Quod fecisse velim te, Deciane, facis. 
<mart. 1.8.5>	Nolo virum facili redimit qui sanguine famam, 
<mart. 1.8.6>	Hunc volo, laudari qui sine morte potest. 

<mart. 1.9.1>	Bellus homo et magnus vis idem, Cotta, videri: 
<mart. 1.9.2>	Sed qui bellus homo est, Cotta, pusillus homo est. 

<mart. 1.11.1>	Cum data sint equiti bis quina nomismata, quare 
<mart. 1.11.2>	Bis decies solus, Sextiliane, bibis? 
<mart. 1.11.3>	Iam defecisset portantis calda ministros, 
<mart. 1.11.4>	Si non potares, Sextiliane, merum. 

<mart. 1.12.1>	Itur ad Herculeas gelidi qua Tiburis arces 
<mart. 1.12.2>	Canaque sulphureis Albula fumat aquis, 
<mart. 1.12.3>	Rura nemusque sacrum dilectaque iugera Musis 
<mart. 1.12.4>	Signat vicina quartus ab urbe lapis. 
<mart. 1.12.5>	Hic rudis aestivas praestabat porticus umbras, 
<mart. 1.12.6>	Heu quam paene novum porticus ausa nefas! 
<mart. 1.12.7>	Nam subito conlapsa ruit, cum mole sub illa 
<mart. 1.12.8>	Gestatus biiugis Regulus esset equis. 
<mart. 1.12.9>	Nimirum timuit nostras Fortuna querellas, 
<mart. 1.12.10>	Quae par tam magnae non erat invidiae. 
<mart. 1.12.11>	Nunc et damna iuvant; sunt ipsa pericula tanti: 
<mart. 1.12.12>	Stantia non poterant tecta probare deos. 

<mart. 1.13.1>	Casta suo gladium cum traderet Arria Paeto, 
<mart. 1.13.2>	Quem de visceribus strinxerat ipsa suis, 
<mart. 1.13.3>	'Si qua fides, vulnus quod feci non dolet,' inquit, 
<mart. 1.13.4>	'Sed tu quod facies, hoc mihi, Paete, dolet.' 

<mart. 1.14.1>	Delicias, Caesar, lususque iocosque leonum 
<mart. 1.14.2>	Vidimus - hoc etiam praestat harena tibi -  
<mart. 1.14.3>	Cum prensus blando totiens a dente rediret 
<mart. 1.14.4>	Et per aperta vagus curreret ora lepus. 
<mart. 1.14.5>	Unde potest avidus captae leo parcere praedae? 
<mart. 1.14.6>	Sed tamen esse tuus dicitur: ergo potest. 

<mart. 1.15.1>	O mihi post nullos, Iuli, memorande sodales, 
<mart. 1.15.2>	Si quid longa fides canaque iura valent,  
<mart. 1.15.3>	Bis iam paene tibi consul tricensimus instat, 
<mart. 1.15.4>	Et numerat paucos vix tua vita dies. 
<mart. 1.15.5>	Non bene distuleris videas quae posse negari, 
<mart. 1.15.6>	Et solum hoc ducas, quod fuit, esse tuum. 
<mart. 1.15.7>	Expectant curaeque catenatique labores, 
<mart. 1.15.8>	Gaudia non remanent, sed fugitiva volant. 
<mart. 1.15.9>	Haec utraque manu conplexuque adsere toto: 
<mart. 1.15.10>	Saepe fluunt imo sic quoque lapsa sinu. 
<mart. 1.15.11>	Non est, crede mihi, sapientis dicere 'Vivam': 
<mart. 1.15.12>	Sera nimis vita est crastina: vive hodie. 

<mart. 1.16.1>	Sunt bona, sunt quaedam mediocria, sunt mala plura 
<mart. 1.16.2>	Quae legis hic: aliter non fit, Avite, liber. 

<mart. 1.18.1>	Quid te, Tucca, iuvat vetulo miscere Falerno 
<mart. 1.18.2>	In Vaticanis condita musta cadis? 
<mart. 1.18.3>	Quid tantum fecere boni tibi pessima vina? 
<mart. 1.18.4>	Aut quid fecerunt optima vina mali? 
<mart. 1.18.5>	De nobis facile est, scelus est iugulare Falernum 
<mart. 1.18.6>	Et dare Campano toxica saeva mero. 
<mart. 1.18.7>	Convivae meruere tui fortasse perire: 
<mart. 1.18.8>	Amphora non meruit tam pretiosa mori. 

<mart. 1.19.1>	Si memini, fuerant tibi quattuor, Aelia, dentes: 
<mart. 1.19.2>	Expulit una duos tussis et una duos. 
<mart. 1.19.3>	Iam secura potes totis tussire diebus: 
<mart. 1.19.4>	Nil istic quod agat tertia tussis habet. 

<mart. 1.20.1>	Dic mihi, quis furor est? turba spectante vocata 
<mart. 1.20.2>	Solus boletos, Caeciliane, voras.  
<mart. 1.20.3>	Quid dignum tanto tibi ventre gulaque precabor? 
<mart. 1.20.4>	Boletum qualem Claudius edit, edas. 

<mart. 1.21.1>	Cum peteret regem, decepta satellite dextra 
<mart. 1.21.2>	Ingessit sacris se peritura focis. 
<mart. 1.21.3>	Sed tam saeva pius miracula non tulit hostis 
<mart. 1.21.4>	Et raptum flammis iussit abire virum: 
<mart. 1.21.5>	Urere quam potuit contempto Mucius igne, 
<mart. 1.21.6>	Hanc spectare manum Porsena non potuit. 
<mart. 1.21.7>	Maior deceptae fama est et gloria dextrae: 
<mart. 1.21.8>	Si non errasset, fecerat illa minus. 

<mart. 1.22.1>	Quid nunc saeva fugis placidi lepus ora leonis? 
<mart. 1.22.2>	Frangere tam parvas non didicere feras. 
<mart. 1.22.3>	Servantur magnis isti cervicibus ungues 
<mart. 1.22.4>	Nec gaudet tenui sanguine tanta sitis. 
<mart. 1.22.5>	Praeda canum lepus est, vastos non implet hiatus 
<mart. 1.22.6>	Non timeat Dacus Caesaris arma puer. 

<mart. 1.23.1>	Invitas nullum nisi cum quo, Cotta, lavaris 
<mart. 1.23.2>	Et dant convivam balnea sola tibi. 
<mart. 1.23.3>	Mirabar, quare numquam me, Cotta, vocasses: 
<mart. 1.23.4>	Iam scio, me nudum displicuisse tibi. 

<mart. 1.24.1>	Aspicis incomptis illum, Deciane, capillis, 
<mart. 1.24.2>	Cuius et ipse times triste supercilium, 
<mart. 1.24.3>	Qui loquitur Curios adsertoresque Camillos? 
<mart. 1.24.4>	Nolito fronti credere: nupsit heri. 

<mart. 1.25.1>	Ede tuos tandem populo, Faustine, libellos 
<mart. 1.25.2>	Et cultum docto pectore profer opus, 
<mart. 1.25.3>	Quod nec Cecropiae damnent Pandionis arces 
<mart. 1.25.4>	Nec sileant nostri praetereantque senes.  
<mart. 1.25.5>	Ante fores stantem dubitas admittere Famam 
<mart. 1.25.6>	Teque piget curae praemia ferre tuae? 
<mart. 1.25.7>	Post te victurae per te quoque vivere chartae 
<mart. 1.25.8>	Incipiant: cineri gloria sera venit. 

<mart. 1.26.1>	Sextiliane, bibis quantum subsellia quinque 
<mart. 1.26.2>	Solus: aqua totiens ebrius esse potes; 
<mart. 1.26.3>	Nec consessorum vicina nomismata tantum, 
<mart. 1.26.4>	Aera sed a cuneis ulteriora petis. 
<mart. 1.26.5>	Non haec Paelignis agitur vindemia prelis 
<mart. 1.26.6>	Uva nec in Tuscis nascitur ista iugis, 
<mart. 1.26.7>	Testa sed antiqui felix siccatur Opimi, 
<mart. 1.26.8>	Egerit et nigros Massica cella cados. 
<mart. 1.26.9>	A copone tibi faex Laletana petatur, 
<mart. 1.26.10>	Si plus quam decies, Sextiliane, bibis. 

<mart. 1.28.1>	Hesterno fetere mero qui credit Acerram, 
<mart. 1.28.2>	Fallitur: in lucem semper Acerra bibit. 

<mart. 1.29.1>	Fama refert nostros te, Fidentine, libellos 
<mart. 1.29.2>	Non aliter populo quam recitare tuos. 
<mart. 1.29.3>	Si mea vis dici, gratis tibi carmina mittam: 
<mart. 1.29.4>	Si dici tua vis, hoc eme, ne mea sint. 

<mart. 1.30.1>	Chirurgus fuerat, nunc est vispillo Diaulus. 
<mart. 1.30.2>	Coepit quo poterat clinicus esse modo.  

<mart. 1.31.1>	Hos tibi, Phoebe, vovet totos a vertice crines 
<mart. 1.31.2>	Encolpos, domini centurionis amor, 
<mart. 1.31.3>	Grata Pudens meriti tulerit cum praemia pili. 
<mart. 1.31.4>	Quam primum longas, Phoebe, recide comas, 
<mart. 1.31.5>	Dum nulla teneri sordent lanugine voltus 
<mart. 1.31.6>	Dumque decent fusae lactea colla iubae; 
<mart. 1.31.7>	Utque tuis longum dominusque puerque fruantur 
<mart. 1.31.8>	Muneribus, tonsum fac cito, sero virum. 

<mart. 1.32.1>	Non amo te, Sabidi, nec possum dicere quare: 
<mart. 1.32.2>	Hoc tantum possum dicere, non amo te. 

<mart. 1.33.1>	Amissum non flet cum sola est Gellia patrem, 
<mart. 1.33.2>	Si quis adest, iussae prosiliunt lacrimae. 
<mart. 1.33.3>	Non luget quisquis laudari, Gellia, quaerit, 
<mart. 1.33.4>	Ille dolet vere, qui sine teste dolet. 

<mart. 1.34.1>	Incustoditis et apertis, Lesbia, semper 
<mart. 1.34.2>	Liminibus peccas nec tua furta tegis, 
<mart. 1.34.3>	Et plus spectator quam te delectat adulter 
<mart. 1.34.4>	Nec sunt grata tibi gaudia si qua latent. 
<mart. 1.34.5>	At meretrix abigit testem veloque seraque 
<mart. 1.34.6>	Raraque Submemmi fornice rima patet. 
<mart. 1.34.7>	A Chione saltem vel ab Iade disce pudorem: 
<mart. 1.34.8>	Abscondunt spurcas et monumenta lupas. 
<mart. 1.34.9>	Numquid dura tibi nimium censura videtur? 
<mart. 1.34.10>	Deprendi veto te, Lesbia, non futui. 

<mart. 1.36.1>	Si, Lucane, tibi vel si tibi, Tulle, darentur 
<mart. 1.36.2>	Qualia Ledaei fata Lacones habent, 
<mart. 1.36.3>	Nobilis haec esset pietatis rixa duobus, 
<mart. 1.36.4>	Quod pro fratre mori vellet uterque prior, 
<mart. 1.36.5>	Diceret infernas et qui prior isset ad umbras: 
<mart. 1.36.6>	'Vive tuo, frater, tempore, vive meo.' 

<mart. 1.37.1>	Ventris onus misero, nec te pudet, excipis auro, 
<mart. 1.37.2>	Basse, bibis vitro: carius ergo cacas. 

<mart. 1.38.1>	Quem recitas meus est, o Fidentine, libellus: 
<mart. 1.38.2>	Sed male cum recitas, incipit esse tuus. 

<mart. 1.39.1>	Si quis erit raros inter numerandus amicos, 
<mart. 1.39.2>	Quales prisca fides famaque novit anus, 
<mart. 1.39.3>	Si quis Cecropiae madidus Latiaeque Minervae 
<mart. 1.39.4>	Artibus et vera simplicitate bonus, 
<mart. 1.39.5>	Si quis erit recti custos, mirator honesti 
<mart. 1.39.6>	Et nihil arcano qui roget ore deos, 
<mart. 1.39.7>	Si quis erit magnae subnixus robore mentis: 
<mart. 1.39.8>	Dispeream, si non hic Decianus erit.  

<mart. 1.40.1>	Qui ducis vultus et non legis ista libenter, 
<mart. 1.40.2>	Omnibus invideas, livide, nemo tibi. 

<mart. 1.42.1>	Coniugis audisset fatum cum Porcia Bruti 
<mart. 1.42.2>	Et subtracta sibi quaereret arma dolor, 
<mart. 1.42.3>	'Nondum scitis' ait 'mortem non posse negari? 
<mart. 1.42.4>	Credideram, fatis hoc docuisse patrem.' 
<mart. 1.42.5>	Dixit et ardentis avido bibit ore favillas. 
<mart. 1.42.6>	I nunc et ferrum, turba molesta, nega. 

<mart. 1.43.1>	Bis tibi triceni fuimus, Mancine, vocati 
<mart. 1.43.2>	Et positum est nobis nil here praeter aprum,  
<mart. 1.43.3>	Non quae de tardis servantur vitibus uvae 
<mart. 1.43.4>	Dulcibus aut certant quae melimela favis, 
<mart. 1.43.5>	Non pira quae longa pendent religata genesta 
<mart. 1.43.6>	Aut imitata brevis Punica grana rosas, 
<mart. 1.43.7>	Rustica lactantes nec misit Sassina metas 
<mart. 1.43.8>	Nec de Picenis venit oliva cadis: 
<mart. 1.43.9>	Nudus aper, sed et hic minimus qualisque necari 
<mart. 1.43.10>	A non armato pumilione potest. 
<mart. 1.43.11>	Et nihil inde datum est; tantum spectavimus omnes: 
<mart. 1.43.12>	Ponere aprum nobis sic et harena solet. 
<mart. 1.43.13>	Ponatur tibi nullus aper post talia facta, 
<mart. 1.43.14>	Sed tu ponaris cui Charidemus apro. 

<mart. 1.44.1>	Lascivos leporum cursus lususque leonum 
<mart. 1.44.2>	Quod maior nobis charta minorque gerit 
<mart. 1.44.3>	Et bis idem facimus, nimium si, Stella, videtur 
<mart. 1.44.4>	Hoc tibi, bis leporem tu quoque pone mihi. 

<mart. 1.45.1>	Edita ne brevibus pereat mihi cura libellis, 
<mart. 1.45.2>	Dicatur potius Τὸν δ' ἀπαμειβόμενος. 

<mart. 1.46.1>	Cum dicis 'Propero, fac si facis,' Hedyle, languet 
<mart. 1.46.2>	Protinus et cessat debilitata Venus. 
<mart. 1.46.3>	Expectare iube: velocius ibo retentus. 
<mart. 1.46.4>	Hedyle, si properas, dic mihi, ne properem. 

<mart. 1.47.1>	Nuper erat medicus, nunc est vispillo Diaulus: 
<mart. 1.47.2>	Quod vispillo facit, fecerat et medicus. 

<mart. 1.48.1>	Rictibus his tauros non eripuere magistri, 
<mart. 1.48.2>	Per quos praeda fugax itque reditque lepus; 
<mart. 1.48.3>	Quodque magis mirum, velocior exit ab hoste 
<mart. 1.48.4>	Nec nihil a tanta nobilitate refert.  
<mart. 1.48.5>	Tutior in sola non est cum currit harena, 
<mart. 1.48.6>	Nec caveae tanta conditur ille fide. 
<mart. 1.48.7>	Si vitare canum morsus, lepus inprobe, quaeris, 
<mart. 1.48.8>	Ad quae confugias ora leonis habes. 

<mart. 1.50.1>	Si tibi Mistyllos cocus, Aemiliane, vocatur, 
<mart. 1.50.2>	Dicatur quare non Taratalla mihi? 

<mart. 1.51.1>	Non facit ad saevos cervix, nisi prima, leones. 
<mart. 1.51.2>	Quid fugis hos dentes, ambitiose lepus? 
<mart. 1.51.3>	Scilicet a magnis ad te descendere tauris 
<mart. 1.51.4>	Et quae non cernunt frangere colla velint. 
<mart. 1.51.5>	Desperanda tibi est ingentis gloria fati: 
<mart. 1.51.6>	Non potes hoc tenuis praeda sub hoste mori. 

<mart. 1.55.1>	Vota tui breviter si vis cognoscere Marci, 
<mart. 1.55.2>	Clarum militiae, Fronto, togaeque decus, 
<mart. 1.55.3>	Hoc petit, esse sui nec magni ruris arator, 
<mart. 1.55.4>	Sordidaque in parvis otia rebus amat. 
<mart. 1.55.5>	Quisquam picta colit Spartani frigora saxi 
<mart. 1.55.6>	Et matutinum portat ineptus Have, 
<mart. 1.55.7>	Cui licet exuviis nemoris rurisque beato 
<mart. 1.55.8>	Ante focum plenas explicuisse plagas 
<mart. 1.55.9>	Et piscem tremula salientem ducere saeta 
<mart. 1.55.10>	Flavaque de rubro promere mella cado? 
<mart. 1.55.11>	Pinguis inaequales onerat cui vilica mensas 
<mart. 1.55.12>	Et sua non emptus praeparat ova cinis? 
<mart. 1.55.13>	Non amet hanc vitam quisquis me non amat, opto, 
<mart. 1.55.14>	Vivat et urbanis albus in officiis. 

<mart. 1.56.1>	Continuis vexata madet vindemia nimbis: 
<mart. 1.56.2>	Non potes, ut cupias, vendere, copo, merum.  

<mart. 1.57.1>	Qualem, Flacce, velim quaeris nolimve puellam? 
<mart. 1.57.2>	Nolo nimis facilem difficilemque nimis. 
<mart. 1.57.3>	Illud quod medium est atque inter utrumque probamus: 
<mart. 1.57.4>	Nec volo quod cruciat, nec volo quod satiat. 

<mart. 1.58.1>	Milia pro puero centum me mango poposcit: 
<mart. 1.58.2>	Risi ego, sed Phoebus protinus illa dedit. 
<mart. 1.58.3>	Hoc dolet et queritur de me mea mentula secum 
<mart. 1.58.4>	Laudaturque meam Phoebus in invidiam. 
<mart. 1.58.5>	Sed sestertiolum donavit mentula Phoebo 
<mart. 1.58.6>	Bis decies: hoc da tu mihi, pluris emam. 

<mart. 1.59.1>	Dat Baiana mihi quadrantes sportula centum. 
<mart. 1.59.2>	Inter delicias quid facit ista fames? 
<mart. 1.59.3>	Redde Lupi nobis tenebrosaque balnea Grylli: 
<mart. 1.59.4>	Tam male cum cenem, cur bene, Flacce, laver? 

<mart. 1.60.1>	Intres ampla licet torvi lepus ora leonis, 
<mart. 1.60.2>	Esse tamen vacuo se leo dente putat. 
<mart. 1.60.3>	Quod ruet in tergum vel quos procumbet in armos, 
<mart. 1.60.4>	Alta iuvencorum volnera figet ubi? 
<mart. 1.60.5>	Quid frustra nemorum dominum regemque fatigas? 
<mart. 1.60.6>	Non nisi delecta pascitur ille fera. 

<mart. 1.62.1>	Casta nec antiquis cedens Laevina Sabinis 
<mart. 1.62.2>	Et quamvis tetrico tristior ipsa viro 
<mart. 1.62.3>	Dum modo Lucrino, modo se permittit Averno, 
<mart. 1.62.4>	Et dum Baianis saepe fovetur aquis, 
<mart. 1.62.5>	Incidit in flammas: iuvenemque secuta relicto 
<mart. 1.62.6>	Coniuge Penelope venit, abi=t Helene. 

<mart. 1.63.1>	Ut recitem tibi nostra rogas epigrammata. Nolo. 
<mart. 1.63.2>	Non audire, Celer, sed recitare cupis. 

<mart. 1.65.1>	Cum dixi ficus, rides quasi barbara verba 
<mart. 1.65.2>	Et dici ficos, Laetiliane, iubes. 
<mart. 1.65.3>	Dicemus ficus, quas scimus in arbore nasci, 
<mart. 1.65.4>	Dicemus ficos, Caeciliane, tuos. 

<mart. 1.67.1>	'Liber homo es nimium', dicis mihi, Ceryle, semper. 
<mart. 1.67.2>	In te qui dicit, Ceryle, liber homo est? 

<mart. 1.68.1>	Quidquid agit Rufus, nihil est nisi Naevia Rufo. 
<mart. 1.68.2>	Si gaudet, si flet, si tacet, hanc loquitur. 
<mart. 1.68.3>	Cenat, propinat, poscit, negat, innuit: una est 
<mart. 1.68.4>	Naevia; si non sit Naevia, mutus erit. 
<mart. 1.68.5>	Scriberet hesterna patri cum luce salutem, 
<mart. 1.68.6>	'Naevia lux' inquit 'Naevia lumen, have.' 
<mart. 1.68.7>	Haec legit et ridet demisso Naevia voltu. 
<mart. 1.68.8>	Naevia non una est: quid, vir inepte, furis? 

<mart. 1.70.1>	Vade salutatum pro me, liber: ire iuberis 
<mart. 1.70.2>	Ad Proculi nitidos, officiose, lares. 
<mart. 1.70.3>	Quaeris iter, dicam. Vicinum Castora canae 
<mart. 1.70.4>	Transibis Vestae virgineamque domum; 
<mart. 1.70.5>	Inde sacro veneranda petes Palatia clivo, 
<mart. 1.70.6>	Plurima qua summi fulget imago ducis. 
<mart. 1.70.7>	Nec te detineat miri radiata colossi 
<mart. 1.70.8>	Quae Rhodium moles vincere gaudet opus. 
<mart. 1.70.9>	Flecte vias hac qua madidi sunt tecta Lyaei 
<mart. 1.70.10>	Et Cybeles picto stat Corybante tholus. 
<mart. 1.70.11>	Protinus a laeva clari tibi fronte Penates 
<mart. 1.70.12>	Atriaque excelsae sunt adeunda domus.  
<mart. 1.70.13>	Hanc pete: ne metuas fastus limenque superbum: 
<mart. 1.70.14>	Nulla magis toto ianua poste patet, 
<mart. 1.70.15>	Nec propior quam Phoebus amet doctaeque sorores. 
<mart. 1.70.16>	Si dicet 'Quare non tamen ipse venit?', 
<mart. 1.70.17>	Sic licet excuses 'Quia qualiacumque leguntur 
<mart. 1.70.18>	Ista, salutator scribere non potuit.' 

<mart. 1.71.1>	Laevia sex cyathis, septem Iustina bibatur, 
<mart. 1.71.2>	Quinque Lycas, Lyde quattuor, Ida tribus. 
<mart. 1.71.3>	Omnis ab infuso numeretur amica Falerno, 
<mart. 1.71.4>	Et quia nulla venit, tu mihi, Somne, veni. 

<mart. 1.73.1>	Nullus in urbe fuit tota qui tangere vellet 
<mart. 1.73.2>	Uxorem gratis, Caeciliane, tuam, 
<mart. 1.73.3>	Dum licuit: sed nunc positis custodibus ingens 
<mart. 1.73.4>	Turba fututorum est: ingeniosus homo es. 

<mart. 1.74.1>	Moechus erat: poteras tamen hoc tu, Paula, negare. 
<mart. 1.74.2>	Ecce vir est: numquid, Paula, negare potes? 

<mart. 1.75.1>	Dimidium donare Lino quam credere totum 
<mart. 1.75.2>	Qui mavolt, mavolt perdere dimidium.  

<mart. 1.76.1>	O mihi curarum pretium non vile mearum, 
<mart. 1.76.2>	Flacce, Antenorei spes et alumne laris, 
<mart. 1.76.3>	Pierios differ cantusque chorosque sororum; 
<mart. 1.76.4>	Aes dabit ex istis nulla puella tibi. 
<mart. 1.76.5>	Quid petis a Phoebo? nummos habet arca Minervae; 
<mart. 1.76.6>	Haec sapit, haec omnes fenerat una deos. 
<mart. 1.76.7>	Quid possunt hederae Bacchi dare? Pallados arbor 
<mart. 1.76.8>	Inclinat varias pondere nigra comas. 
<mart. 1.76.9>	Praeter aquas Helicon et serta lyrasque dearum 
<mart. 1.76.10>	Nil habet et magnum, sed perinane sophos. 
<mart. 1.76.11>	Quid tibi cum Cirrha? quid cum Permesside nuda? 
<mart. 1.76.12>	Romanum propius divitiusque forum est. 
<mart. 1.76.13>	Illic aera sonant: at circum pulpita nostra 
<mart. 1.76.14>	Et steriles cathedras basia sola crepant. 

<mart. 1.78.1>	Indignas premeret pestis cum tabida fauces 
<mart. 1.78.2>	Inque ipsos vultus serperet atra lues, 
<mart. 1.78.3>	Siccis ipse genis flentes hortatus amicos 
<mart. 1.78.4>	Decrevit Stygios Festus adire lacus. 
<mart. 1.78.5>	Nec tamen obscuro pia polluit ora veneno 
<mart. 1.78.6>	Aut torsit lenta tristia fata fame, 
<mart. 1.78.7>	Sanctam Romana vitam sed morte peregit 
<mart. 1.78.8>	Dimisitque animam nobiliore rogo. 
<mart. 1.78.9>	Hanc mortem fatis magni praeferre Catonis 
<mart. 1.78.10>	Fama potest: huius Caesar amicus erat.  

<mart. 1.79.1>	Semper agis causas et res agis, Attale, semper: 
<mart. 1.79.2>	Est, non est quod agas, Attale, semper agis. 
<mart. 1.79.3>	Si res et causae desunt, agis, Attale, mulas. 
<mart. 1.79.4>	Attale, ne quod agas desit, agas animam. 

<mart. 1.80.1>	Sportula, Cane, tibi suprema nocte petita est 
<mart. 1.80.2>	Occidit puto te, Cane, quod una fuit. 

<mart. 1.81.1>	A servo scis te genitum blandeque fateris, 
<mart. 1.81.2>	Cum dicis dominum, Sosibiane, patrem. 

<mart. 1.83.1>	Os et labra tibi lingit, Manneia, catellus: 
<mart. 1.83.2>	Non miror, merdas si libet esse cani. 

<mart. 1.85.1>	Venderet excultos colles cum praeco facetus 
<mart. 1.85.2>	Atque suburbani iugera pulchra soli, 
<mart. 1.85.3>	'Errat' ait 'si quis Mario putat esse necesse 
<mart. 1.85.4>	Vendere: nil debet, fenerat immo magis.' 
<mart. 1.85.5>	'Quae ratio est igitur?' 'Servos ibi perdidit omnes 
<mart. 1.85.6>	Et pecus et fructus, non amat inde locum.' 
<mart. 1.85.7>	Quis faceret pretium nisi qui sua perdere vellet 
<mart. 1.85.8>	Omnia? Sic Mario noxius haeret ager. 

<mart. 1.87.1>	Ne gravis hesterno fragres, Fescennia, vino, 
<mart. 1.87.2>	Pastillos Cosmi luxuriosa voras. 
<mart. 1.87.3>	Ista linunt dentes iantacula, sed nihil obstant, 
<mart. 1.87.4>	Extremo ructus cum redit a barathro. 
<mart. 1.87.5>	Quid quod olet gravius mixtum diapasmate virus 
<mart. 1.87.6>	Atque duplex animae longius exit odor? 
<mart. 1.87.7>	Notas ergo nimis fraudes deprensaque furta 
<mart. 1.87.8>	Iam tollas et sis ebria simpliciter. 

<mart. 1.88.1>	Alcime, quem raptum domino crescentibus annis 
<mart. 1.88.2>	Labicana levi caespite velat humus,  
<mart. 1.88.3>	Accipe non Pario nutantia pondera saxo, 
<mart. 1.88.4>	Quae cineri vanus dat ruitura labor, 
<mart. 1.88.5>	Sed faciles buxos et opacas palmitis umbras 
<mart. 1.88.6>	Quaeque virent lacrimis roscida prata meis 
<mart. 1.88.7>	Accipe, care puer, nostri monimenta doloris: 
<mart. 1.88.8>	Hic tibi perpetuo tempore vivet honor. 
<mart. 1.88.9>	Cum mihi supremos Lachesis pervenerit annos, 
<mart. 1.88.10>	Non aliter cineres mando iacere meos. 

<mart. 1.90.1>	Quod numquam maribus iunctam te, Bassa, videbam 
<mart. 1.90.2>	Quodque tibi moechum fabula nulla dabat, 
<mart. 1.90.3>	Omne sed officium circa te semper obibat 
<mart. 1.90.4>	Turba tui sexus, non adeunte viro, 
<mart. 1.90.5>	Esse videbaris, fateor, Lucretia nobis: 
<mart. 1.90.6>	At tu, pro facinus, Bassa, fututor eras. 
<mart. 1.90.7>	Inter se geminos audes committere cunnos 
<mart. 1.90.8>	Mentiturque virum prodigiosa Venus. 
<mart. 1.90.9>	Commenta es dignum Thebano aenigmate monstrum, 
<mart. 1.90.10>	Hic ubi vir non est, ut sit adulterium. 

<mart. 1.91.1>	Cum tua non edas, carpis mea carmina, Laeli. 
<mart. 1.91.2>	Carpere vel noli nostra vel ede tua. 

<mart. 1.92.1>	Saepe mihi queritur non siccis Cestos ocellis, 
<mart. 1.92.2>	Tangi se digito, Mamuriane, tuo. 
<mart. 1.92.3>	Non opus est digito: totum tibi Ceston habeto, 
<mart. 1.92.4>	Si deest nil aliud, Mamuriane, tibi.  
<mart. 1.92.5>	Sed si nec focus est nudi nec sponda grabati 
<mart. 1.92.6>	Nec curtus Chiones Antiopesve calix, 
<mart. 1.92.7>	Cerea si pendet lumbis et scripta lacerna 
<mart. 1.92.8>	Dimidiasque nates Gallica paeda tegit, 
<mart. 1.92.9>	Pasceris et nigrae solo nidore culinae 
<mart. 1.92.10>	Et bibis inmundam cum cane pronus aquam: 
<mart. 1.92.11>	Non culum - neque enim est culus, qui non cacat olim -  
<mart. 1.92.12>	Sed fodiam digito qui superest oculum: 
<mart. 1.92.13>	Nec me zelotypum nec dixeris esse malignum. 
<mart. 1.92.14>	Denique pedica, Mamuriane, satur. 

<mart. 1.93.1>	Fabricio iunctus fido requiescit Aquinus, 
<mart. 1.93.2>	Qui prior Elysias gaudet adisse domos. 
<mart. 1.93.3>	Ara duplex primi testatur munera pili: 
<mart. 1.93.4>	Plus tamen est, titulo quod breviore legis: 
<mart. 1.93.5>	'Iunctus uterque sacro laudatae foedere vitae, 
<mart. 1.93.6>	Famaque quod raro novit, amicus erat.' 

<mart. 1.95.1>	Quod clamas semper, quod agentibus obstrepis, Aeli, 
<mart. 1.95.2>	Non facis hoc gratis: accipis, ut taceas. 

<mart. 1.97.1>	Cum clamant omnes, loqueris tunc, Naevole, tantum, 
<mart. 1.97.2>	Et te patronum causidicumque putas. 
<mart. 1.97.3>	Hac ratione potest nemo non esse disertus. 
<mart. 1.97.4>	Ecce, tacent omnes: Naevole, dic aliquid. 

<mart. 1.98.1>	Litigat et podagra Diodorus, Flacce, laborat. 
<mart. 1.98.2>	Sed nil patrono porrigit: haec cheragra est. 

<mart. 1.100.1>	Mammas atque tatas habet Afra, sed ipsa tatarum 
<mart. 1.100.2>	Dici et mammarum maxima mamma potest.  

<mart. 1.101.1>	Illa manus quondam studiorum fida meorum 
<mart. 1.101.2>	Et felix domino notaque Caesaribus, 
<mart. 1.101.3>	Destituit primos viridis Demetrius annos: 
<mart. 1.101.4>	Quarta tribus lustris addita messis erat. 
<mart. 1.101.5>	Ne tamen ad Stygias famulus descenderet umbras, 
<mart. 1.101.6>	Ureret inplicitum cum scelerata lues, 
<mart. 1.101.7>	Cavimus et domini ius omne remisimus aegro: 
<mart. 1.101.8>	Munere dignus erat convaluisse meo. 
<mart. 1.101.9>	Sensit deficiens sua praemia meque patronum 
<mart. 1.101.10>	Dixit ad infernas liber iturus aquas. 

<mart. 1.103.1>	'Si dederint superi decies mihi milia centum' 
<mart. 1.103.2>	Dicebas nondum, Scaevola, iustus eques, 
<mart. 1.103.3>	'Qualiter o vivam, quam large quamque beate!' 
<mart. 1.103.4>	Riserunt faciles et tribuere dei. 
<mart. 1.103.5>	Sordidior multo post hoc toga, paenula peior, 
<mart. 1.103.6>	Calceus est sarta terque quaterque cute: 
<mart. 1.103.7>	Deque decem plures semper servantur olivae, 
<mart. 1.103.8>	Explicat et cenas unica mensa duas, 
<mart. 1.103.9>	Et Veientani bibitur faex crassa rubelli, 
<mart. 1.103.10>	Asse cicer tepidum constat et asse Venus. 
<mart. 1.103.11>	In ius, o fallax atque infitiator, eamus: 
<mart. 1.103.12>	Aut vive aut decies, Scaevola, redde deis. 

<mart. 1.105.1>	In Nomentanis, Ovidi, quod nascitur arvis, 
<mart. 1.105.2>	Accepit quotiens tempora longa, merum 
<mart. 1.105.3>	Exuit annosa mores nomenque senecta: 
<mart. 1.105.4>	Et quidquid voluit, testa vocatur anus. 

<mart. 1.107.1>	Saepe mihi dicis, Luci carissime Iuli, 
<mart. 1.107.2>	'Scribe aliquid magnum: desidiosus homo es.'  
<mart. 1.107.3>	Otia da nobis, sed qualia fecerat olim 
<mart. 1.107.4>	Maecenas Flacco Vergilioque suo: 
<mart. 1.107.5>	Condere victuras temptem per saecula curas 
<mart. 1.107.6>	Et nomen flammis eripuisse meum. 
<mart. 1.107.7>	In steriles nolunt campos iuga ferre iuvenci: 
<mart. 1.107.8>	Pingue solum lassat, sed iuvat ipse labor. 

<mart. 1.108.1>	Est tibi - sitque precor multos crescatque per annos -  
<mart. 1.108.2>	Pulchra quidem, verum transtiberina domus: 
<mart. 1.108.3>	At mea Vipsanas spectant cenacula laurus, 
<mart. 1.108.4>	Factus in hac ego sum iam regione senex. 
<mart. 1.108.5>	Migrandum est, ut mane domi te, Galle, salutem: 
<mart. 1.108.6>	Est tanti, vel si longius illa foret. 
<mart. 1.108.7>	Sed tibi non multum est, unum si praesto togatum: 
<mart. 1.108.8>	Multum est hunc unum si mihi, Galle, nego. 
<mart. 1.108.9>	Ipse salutabo decuma te saepius hora: 
<mart. 1.108.10>	Mane tibi pro me dicet havere liber. 

<mart. 1.110.1>	Scribere me quereris, Velox, epigrammata longa. 
<mart. 1.110.2>	Ipse nihil scribis: tu breviora facis. 

<mart. 1.111.1>	Cum tibi sit sophiae par fama et cura deorum, 
<mart. 1.111.2>	Ingenio pietas nec minor ipsa suo: 
<mart. 1.111.3>	Ignorat meritis dare munera, qui tibi librum 
<mart. 1.111.4>	Et qui miratur, Regule, tura dari. 

<mart. 1.112.1>	Cum te non nossem, dominum regemque vocabam: 
<mart. 1.112.2>	Nunc bene te novi: iam mihi Priscus eris. 

<mart. 1.114.1>	Hos tibi vicinos, Faustine, Telesphorus hortos 
<mart. 1.114.2>	Faenius et breve rus udaque prata tenet. 
<mart. 1.114.3>	Condidit hic natae cineres nomenque sacravit 
<mart. 1.114.4>	Quod legis Antullae, dignior ipse legi. 
<mart. 1.114.5>	Ad Stygias aequum fuerat pater isset ut umbras: 
<mart. 1.114.6>	Quod quia non licuit, vivat, ut ossa colat. 

<mart. 1.116.1>	Hoc nemus aeterno cinerum sacravit honori 
<mart. 1.116.2>	Faenius et culti iugera pulchra soli. 
<mart. 1.116.3>	Hoc tegitur cito rapta suis Antulla sepulchro, 
<mart. 1.116.4>	Hoc erit Antullae mixtus uterque parens. 
<mart. 1.116.5>	Si cupit hunc aliquis, moneo, ne speret agellum: 
<mart. 1.116.6>	Perpetuo dominis serviet iste suis. 

<mart. 1.118.1>	Cui legisse satis non est epigrammata centum, 
<mart. 1.118.2>	Nil illi satis est, Caediciane, mali. 

<mart. 2.1.1>	Ter centena quidem poteras epigrammata ferre, 
<mart. 2.1.2>	Sed quis te ferret perlegeretque, liber? 
<mart. 2.1.3>	At nunc succincti quae sint bona disce libelli. 
<mart. 2.1.4>	Hoc primum est, brevior quod mihi charta perit; 
<mart. 2.1.5>	Deinde, quod haec una peraget librarius hora, 
<mart. 2.1.6>	Nec tantum nugis serviet ille meis; 
<mart. 2.1.7>	Tertia res haec est, quod si cui forte legeris, 
<mart. 2.1.8>	Sis licet usque malus, non odiosus eris. 
<mart. 2.1.9>	Te conviva leget mixto quincunce, sed ante 
<mart. 2.1.10>	Incipiat positus quam tepuisse calix.  
<mart. 2.1.11>	Esse tibi tanta cautus brevitate videris? 
<mart. 2.1.12>	Ei mihi, quam multis sic quoque longus eris! 

<mart. 2.2.1>	Creta dedit magnum, maius dedit Africa nomen, 
<mart. 2.2.2>	Scipio quod victor quodque Metellus habet; 
<mart. 2.2.3>	Nobilius domito tribuit Germania Rheno, 
<mart. 2.2.4>	Et puer hoc dignus nomine, Caesar, eras. 
<mart. 2.2.5>	Frater Idumaeos meruit cum patre triumphos, 
<mart. 2.2.6>	Quae datur ex Chattis laurea, tota tua est. 

<mart. 2.3.1>	Sexte, nihil debes, nil debes, Sexte, fatemur. 
<mart. 2.3.2>	Debet enim, si quis solvere, Sexte, potest. 

<mart. 2.5.1>	Ne valeam, si non totis, Deciane, diebus 
<mart. 2.5.2>	Et tecum totis noctibus esse velim. 
<mart. 2.5.3>	Sed duo sunt quae nos disiungunt milia passum: 
<mart. 2.5.4>	Quattuor haec fiunt, cum rediturus eam. 
<mart. 2.5.5>	Saepe domi non es, cum sis quoque, saepe negaris: 
<mart. 2.5.6>	Vel tantum causis vel tibi saepe vacas. 
<mart. 2.5.7>	Te tamen ut videam, duo milia non piget ire: 
<mart. 2.5.8>	Ut te non videam, quattuor ire piget. 

<mart. 2.7.1>	Declamas belle, causas agis, Attice, belle, 
<mart. 2.7.2>	Historias bellas, carmina bella facis, 
<mart. 2.7.3>	Componis belle mimos, epigrammata belle, 
<mart. 2.7.4>	Bellus grammaticus, bellus es astrologus, 
<mart. 2.7.5>	Et belle cantas et saltas, Attice, belle, 
<mart. 2.7.6>	Bellus es arte lyrae, bellus es arte pilae. 
<mart. 2.7.7>	Nil bene cum facias, facias tamen omnia belle, 
<mart. 2.7.8>	Vis dicam quid sis? magnus es ardalio. 

<mart. 2.8.1>	Si qua videbuntur chartis tibi, lector, in istis 
<mart. 2.8.2>	Sive obscura nimis sive latina parum, 
<mart. 2.8.3>	Non meus est error: nocuit librarius illis, 
<mart. 2.8.4>	Dum properat versus adnumerare tibi. 
<mart. 2.8.5>	Quod si non illum, sed me peccasse putabis, 
<mart. 2.8.6>	Tunc ego te credam cordis habere nihil. 
<mart. 2.8.7>	'Ista tamen mala sunt.' Quasi nos manifesta negemus: 
<mart. 2.8.8>	Haec mala sunt, sed tu non meliora facis. 

<mart. 2.9.1>	Scripsi, rescripsit nil Naevia, non dabit ergo. 
<mart. 2.9.2>	Sed puto quod scripsi legerat: ergo dabit.  

<mart. 2.10.1>	Basia dimidio quod das mihi, Postume, labro, 
<mart. 2.10.2>	Laudo: licet demas hinc quoque dimidium. 
<mart. 2.10.3>	Vis dare maius adhuc et inenarrabile munus? 
<mart. 2.10.4>	Hoc tibi habe totum, Postume, dimidium. 

<mart. 2.12.1>	Esse quid hoc dicam, quod olent tua basia murram 
<mart. 2.12.2>	Quodque tibi est numquam non alienus odor? 
<mart. 2.12.3>	Hoc mihi suspectum est, quod oles bene, Postume, semper: 
<mart. 2.12.4>	Postume, non bene olet qui bene semper olet. 

<mart. 2.14.1>	Nil intemptatum Selius, nil linquit inausum, 
<mart. 2.14.2>	Cenandum quotiens iam videt esse domi. 
<mart. 2.14.3>	Currit ad Europen et te, Pauline, tuosque 
<mart. 2.14.4>	Laudat Achilleos, sed sine fine, pedes. 
<mart. 2.14.5>	Si nihil Europe fecit, tunc Saepta petuntur, 
<mart. 2.14.6>	Si quid Phillyrides praestet et Aesonides. 
<mart. 2.14.7>	Hic quoque deceptus Memphitica templa frequentat, 
<mart. 2.14.8>	Adsidet et cathedris, maesta iuvenca, tuis.  
<mart. 2.14.9>	Inde petit centum pendentia tecta columnis, 
<mart. 2.14.10>	Illinc Pompei dona nemusque duplex. 
<mart. 2.14.11>	Nec Fortunati spernit nec balnea Fausti, 
<mart. 2.14.12>	Nec Grylli tenebras Aeoliamque Lupi: 
<mart. 2.14.13>	Nam thermis iterumque iterumque iterumque lavatur. 
<mart. 2.14.14>	Omnia cum fecit, sed renuente deo, 
<mart. 2.14.15>	Lotus ad Europes tepidae buxeta recurrit, 
<mart. 2.14.16>	Si quis ibi serum carpat amicus iter. 
<mart. 2.14.17>	Per te perque tuam, vector lascive, puellam, 
<mart. 2.14.18>	Ad cenam Selium tu, rogo, taure, voca. 

<mart. 2.16.1>	Zoilus aegrotat: faciunt hanc stragula febrem. 
<mart. 2.16.2>	Si fuerit sanus, coccina quid facient? 
<mart. 2.16.3>	Quid torus a Nilo, quid Sidone tinctus olenti? 
<mart. 2.16.4>	Ostendit stultas quid nisi morbus opes? 
<mart. 2.16.5>	Quid tibi cum medicis? dimitte Machaonas omnis. 
<mart. 2.16.6>	Vis fieri sanus? stragula sume mea. 

<mart. 2.18.1>	Capto tuam, pudet heu, sed capto, Maxime, cenam, 
<mart. 2.18.2>	Tu captas aliam: iam sumus ergo pares. 
<mart. 2.18.3>	Mane salutatum venio, tu diceris isse 
<mart. 2.18.4>	Ante salutatum: iam sumus ergo pares. 
<mart. 2.18.5>	Sum comes ipse tuus tumidique anteambulo regis, 
<mart. 2.18.6>	Tu comes alterius: iam sumus ergo pares.  
<mart. 2.18.7>	Esse sat est servum, iam nolo vicarius esse. 
<mart. 2.18.8>	Qui rex est, regem, Maxime, non habeat. 

<mart. 2.19.1>	Felicem fieri credis me, Zoile, cena? 
<mart. 2.19.2>	Felicem cena, Zoile, deinde tua? 
<mart. 2.19.3>	Debet Aricino conviva recumbere clivo, 
<mart. 2.19.4>	Quem tua felicem, Zoile, cena facit. 

<mart. 2.20.1>	Carmina Paulus emit, recitat sua carmina Paulus. 
<mart. 2.20.2>	Nam quod emas, possis iure vocare tuum. 

<mart. 2.21.1>	Basia das aliis, aliis das, Postume, dextram. 
<mart. 2.21.2>	Dicis 'Utrum mavis? elige.' Malo manum. 

<mart. 2.22.1>	Quid mihi vobiscum est, o Phoebe novemque sorores? 
<mart. 2.22.2>	Ecce nocet vati Musa iocosa suo. 
<mart. 2.22.3>	Dimidio nobis dare Postumus ante solebat 
<mart. 2.22.4>	Basia, nunc labro coepit utroque dare. 

<mart. 2.24.1>	Si det iniqua tibi tristem fortuna reatum, 
<mart. 2.24.2>	Squalidus haerebo pallidiorque reo: 
<mart. 2.24.3>	Si iubeat patria damnatum excedere terra, 
<mart. 2.24.4>	Per freta, per scopulos exulis ibo comes. 
<mart. 2.24.5>	Dat tibi divitias: ecquid sunt ista duorum? 
<mart. 2.24.6>	Das partem? multum est? Candide, das aliquid?  
<mart. 2.24.7>	Mecum eris ergo miser: quod si deus ore sereno 
<mart. 2.24.8>	Adnuerit, felix, Candide, solus eris. 

<mart. 2.25.1>	Das numquam, semper promittis, Galla, roganti. 
<mart. 2.25.2>	Si semper fallis, iam rogo, Galla, nega. 

<mart. 2.26.1>	Quod querulum spirat, quod acerbum Naevia tussit, 
<mart. 2.26.2>	Inque tuos mittit sputa subinde sinus, 
<mart. 2.26.3>	Iam te rem factam, Bithynice, credis habere? 
<mart. 2.26.4>	Erras: blanditur Naevia, non moritur. 

<mart. 2.27.1>	Laudantem Selium cenae cum retia tendit 
<mart. 2.27.2>	Accipe, sive legas, sive patronus agas: 
<mart. 2.27.3>	'Effecte! graviter! cito! nequiter! euge! beate!' 
<mart. 2.27.4>	'Hoc volui! Facta est iam tibi cena, tace.' 

<mart. 2.28.1>	Rideto multum qui te, Sextille, cinaedum 
<mart. 2.28.2>	Dixerit et digitum porrigito medium. 
<mart. 2.28.3>	Sed nec pedico es nec tu, Sextille, fututor, 
<mart. 2.28.4>	Calda Vetustinae nec tibi bucca placet. 
<mart. 2.28.5>	Ex istis nihil es, fateor, Sextille: quid ergo es? 
<mart. 2.28.6>	Nescio, sed tu scis res superesse duas. 

<mart. 2.29.1>	Rufe, vides illum subsellia prima terentem, 
<mart. 2.29.2>	Cuius et hinc lucet sardonychata manus 
<mart. 2.29.3>	Quaeque Tyron totiens epotavere lacernae 
<mart. 2.29.4>	Et toga non tactas vincere iussa nives, 
<mart. 2.29.5>	Cuius olet toto pinguis coma Marcellano 
<mart. 2.29.6>	Et splendent volso bracchia trita pilo, 
<mart. 2.29.7>	Non hesterna sedet lunata lingula planta, 
<mart. 2.29.8>	Coccina non laesum pingit aluta pedem, 
<mart. 2.29.9>	Et numerosa linunt stellantem splenia frontem. 
<mart. 2.29.10>	Ignoras quid sit? splenia tolle, leges.  

<mart. 2.30.1>	Mutua viginti sestertia forte rogabam, 
<mart. 2.30.2>	Quae vel donanti non grave munus erat. 
<mart. 2.30.3>	Quippe rogabatur felixque vetusque sodalis 
<mart. 2.30.4>	Et cuius laxas arca flagellat opes. 
<mart. 2.30.5>	Is mihi 'Dives eris, si causas egeris' inquit. 
<mart. 2.30.6>	Quod peto da, Gai: non peto consilium. 

<mart. 2.31.1>	Saepe ego Chrestinam futui. Det quam bene quaeris? 
<mart. 2.31.2>	Supra quod fieri nil, Mariane, potest. 

<mart. 2.32.1>	Lis mihi cum Balbo est, tu Balbum offendere non vis, 
<mart. 2.32.2>	Pontice: cum Licino est, hic quoque magnus homo est. 
<mart. 2.32.3>	Vexat saepe meum Patrobas confinis agellum, 
<mart. 2.32.4>	Contra libertum Caesaris ire times. 
<mart. 2.32.5>	Abnegat et retinet nostrum Laronia servum, 
<mart. 2.32.6>	Respondes 'Orba est, dives, anus, vidua.' 
<mart. 2.32.7>	Non bene, crede mihi, servo servitur amico: 
<mart. 2.32.8>	Sit liber, dominus qui volet esse meus. 

<mart. 2.34.1>	Cum placeat Phileros tota tibi dote redemptus, 
<mart. 2.34.2>	Tres pateris natos, Galla, perire fame. 
<mart. 2.34.3>	Praestatur cano tanta indulgentia cunno, 
<mart. 2.34.4>	Quem nec casta potest iam decuisse Venus. 
<mart. 2.34.5>	Perpetuam di te faciant Philerotis amicam, 
<mart. 2.34.6>	O mater, qua nec Pontia deterior.  

<mart. 2.35.1>	Cum sint crura tibi similent quae cornua lunae, 
<mart. 2.35.2>	In rhytio poteras, Phoebe, lavare pedes. 

<mart. 2.36.1>	Flectere te nolim, sed nec turbare capillos; 
<mart. 2.36.2>	Splendida sit nolo, sordida nolo cutis; 
<mart. 2.36.3>	Nec tibi mitrarum nec sit tibi barba reorum: 
<mart. 2.36.4>	Nolo virum nimium, Pannyche, nolo parum. 
<mart. 2.36.5>	Nunc sunt crura pilis et sunt tibi pectora saetis 
<mart. 2.36.6>	Horrida, sed mens est, Pannyche, volsa tibi. 

<mart. 2.38.1>	Quid mihi reddat ager quaeris, Line, Nomentanus? 
<mart. 2.38.2>	Hoc mihi reddit ager: te, Line, non video. 

<mart. 2.39.1>	Coccina famosae donas et ianthina moechae: 
<mart. 2.39.2>	Vis dare quae meruit munera, mitte togam. 

<mart. 2.40.1>	Uri Tongilius male dicitur hemitritaeo. 
<mart. 2.40.2>	Novi hominis fraudes: esurit atque sitit. 
<mart. 2.40.3>	Subdola tenduntur crassis nunc retia turdis, 
<mart. 2.40.4>	Hamus et in mullum mittitur atque lupum.  
<mart. 2.40.5>	Caecuba saccentur quaeque annus coxit Opimi, 
<mart. 2.40.6>	Condantur parco fusca Falerna vitro. 
<mart. 2.40.7>	Omnes Tongilium medici iussere lavari: 
<mart. 2.40.8>	O stulti, febrem creditis esse? Gula est. 

<mart. 2.42.1>	Zoile, quid solium subluto podice perdis? 
<mart. 2.42.2>	Spurcius ut fiat, Zoile, merge caput. 

<mart. 2.43.1>	Κοινὰ φίλων haec sunt, haec sunt tua, Candide, κοινά. 
<mart. 2.43.2>	Quae tu magnilocus nocte dieque sonas:  
<mart. 2.43.3>	Te Lacedaemonio velat toga lota Galaeso 
<mart. 2.43.4>	Vel quam seposito de grege Parma dedit: 
<mart. 2.43.5>	At me, quae passa est furias et cornua tauri, 
<mart. 2.43.6>	Noluerit dici quam pila prima suam. 
<mart. 2.43.7>	Misit Agenoreas Cadmi tibi terra lacernas: 
<mart. 2.43.8>	Non vendes nummis coccina nostra tribus. 
<mart. 2.43.9>	Tu Libycos Indis suspendis dentibus orbis: 
<mart. 2.43.10>	Fulcitur testa fagina mensa mihi. 
<mart. 2.43.11>	Inmodici tibi flava tegunt chrysendeta mulli: 
<mart. 2.43.12>	Concolor in nostra, cammare, lance rubes. 
<mart. 2.43.13>	Grex tuus Iliaco poterat certare cinaedo: 
<mart. 2.43.14>	At mihi succurrit pro Ganymede manus. 
<mart. 2.43.15>	Ex opibus tantis veteri fidoque sodali 
<mart. 2.43.16>	Das nihil et dicis, Candide, κοινὰ φίλων? 

<mart. 2.45.1>	Quae tibi non stabat praecisa est mentula, Glypte. 
<mart. 2.45.2>	Demens, cum ferro quid tibi? Gallus eras. 

<mart. 2.46.1>	Florida per varios ut pingitur Hybla colores, 
<mart. 2.46.2>	Cum breve Sicaniae ver populantur apes, 
<mart. 2.46.3>	Sic tua subpositis conlucent prela lacernis, 
<mart. 2.46.4>	Sic micat innumeris arcula synthesibus,  
<mart. 2.46.5>	Atque unam vestire tribum tua candida possunt, 
<mart. 2.46.6>	Apula non uno quae grege terra tulit. 
<mart. 2.46.7>	Tu spectas hiemem succincti lentus amici 
<mart. 2.46.8>	 - Pro scelus! - et lateris frigora trita times. 
<mart. 2.46.9>	Quantum erat, infelix, pannis fraudare duobus -  
<mart. 2.46.10>	Quid metuis? - non te, Naevole, sed tineas? 

<mart. 2.47.1>	Subdola famosae moneo fuge retia moechae, 
<mart. 2.47.2>	Levior o conchis, Galle, Cytheriacis. 
<mart. 2.47.3>	Confidis natibus? non est pedico maritus: 
<mart. 2.47.4>	Quae faciat duo sunt: irrumat aut futuit. 

<mart. 2.49.1>	Uxorem nolo Telesinam ducere: quare? 
<mart. 2.49.2>	Moecha est. Sed pueris dat Telesina. Volo. 

<mart. 2.50.1>	Quod fellas et aquam potas, nil, Lesbia, peccas. 
<mart. 2.50.2>	Qua tibi parte opus est, Lesbia, sumis aquam. 

<mart. 2.51.1>	Unus saepe tibi tota denarius arca 
<mart. 2.51.2>	Cum sit et hic culo tritior, Hylle, tuo, 
<mart. 2.51.3>	Non tamen hunc pistor, non auferet hunc tibi copo, 
<mart. 2.51.4>	Sed si quis nimio pene superbus erit. 
<mart. 2.51.5>	Infelix venter spectat convivia culi 
<mart. 2.51.6>	Et semper miser hic esurit, ille vorat.  

<mart. 2.52.1>	Novit loturos Dasius numerare: poposcit 
<mart. 2.52.2>	Mammosam Spatalen pro tribus: illa dedit. 

<mart. 2.53.1>	Vis fieri liber? mentiris, Maxime, non vis: 
<mart. 2.53.2>	Sed fieri si vis, hac ratione potes. 
<mart. 2.53.3>	Liber eris, cenare foris si, Maxime, nolis, 
<mart. 2.53.4>	Veientana tuam si domat uva sitim, 
<mart. 2.53.5>	Si ridere potes miseri chrysendeta Cinnae, 
<mart. 2.53.6>	Contentus nostra si potes esse toga, 
<mart. 2.53.7>	Si plebeia Venus gemino tibi vincitur asse, 
<mart. 2.53.8>	Si tua non rectus tecta subire potes. 
<mart. 2.53.9>	Haec tibi si vis est, si mentis tanta potestas, 
<mart. 2.53.10>	Liberior Partho vivere rege potes. 

<mart. 2.56.1>	Gentibus in Libycis uxor tua, Galle, male audit 
<mart. 2.56.2>	Immodicae foedo crimine avaritiae. 
<mart. 2.56.3>	Sed mera narrantur mendacia: non solet illa 
<mart. 2.56.4>	Accipere omnino. Quid solet ergo? Dare. 

<mart. 2.58.1>	Pexatus pulchre rides mea, Zoile, trita. 
<mart. 2.58.2>	Sunt haec trita quidem, Zoile, sed mea sunt. 

<mart. 2.59.1>	Mica vocor: quid sim cernis, cenatio parva: 
<mart. 2.59.2>	Ex me Caesareum prospicis ecce tholum. 
<mart. 2.59.3>	Frange toros, pete vina, rosas cape, tinguere nardo: 
<mart. 2.59.4>	Ipse iubet mortis te meminisse deus. 

<mart. 2.60.1>	Uxorem armati futuis, puer Hylle, tribuni, 
<mart. 2.60.2>	Supplicium tantum dum puerile times. 
<mart. 2.60.3>	Vae tibi, dum ludis, castrabere. Iam mihi dices 
<mart. 2.60.4>	'Non licet hoc.' Quid? tu quod facis, Hylle, licet? 

<mart. 2.61.1>	Cum tibi vernarent dubia lanugine malae, 
<mart. 2.61.2>	Lambebat medios inproba lingua viros. 
<mart. 2.61.3>	Postquam triste caput fastidia vispillonum 
<mart. 2.61.4>	Et miseri meruit taedia carnificis, 
<mart. 2.61.5>	Uteris ore aliter nimiaque aerugine captus 
<mart. 2.61.6>	Adlatras nomen quod tibi cumque datur. 
<mart. 2.61.7>	Haereat inguinibus potius tam noxia lingua: 
<mart. 2.61.8>	Nam cum fellaret, purior illa fuit. 

<mart. 2.62.1>	Quod pectus, quod crura tibi, quod bracchia vellis, 
<mart. 2.62.2>	Quod cincta est brevibus mentula tonsa pilis: 
<mart. 2.62.3>	Hoc praestas, Labiene, tuae - quis nescit? - amicae. 
<mart. 2.62.4>	Cui praestas, culum quod, Labiene, pilas?  

<mart. 2.63.1>	Sola tibi fuerant sestertia, Miliche, centum, 
<mart. 2.63.2>	Quae tulit e sacra Leda redempta via. 
<mart. 2.63.3>	Miliche, luxuria est, si tanti dives amares. 
<mart. 2.63.4>	'Non amo' iam dices: haec quoque luxuria est. 

<mart. 2.64.1>	Dum modo causidicum, dum te modo rhetora fingis 
<mart. 2.64.2>	Et non decernis, Laure, quid esse velis, 
<mart. 2.64.3>	Peleos et Priami transi=t et Nestoris aetas 
<mart. 2.64.4>	Et fuerat serum iam tibi desinere. 
<mart. 2.64.5>	Incipe, tres uno perierunt rhetores anno, 
<mart. 2.64.6>	Si quid habes animi, si quid in arte vales. 
<mart. 2.64.7>	Si schola damnatur, fora litibus omnia fervent, 
<mart. 2.64.8>	Ipse potest fieri Marsua causidicus. 
<mart. 2.64.9>	Heia age, rumpe moras: quo te sperabimus usque? 
<mart. 2.64.10>	Dum quid sis dubitas, iam potes esse nihil. 

<mart. 2.66.1>	Unus de toto peccaverat orbe comarum 
<mart. 2.66.2>	Anulus, incerta non bene fixus acu. 
<mart. 2.66.3>	Hoc facinus Lalage speculo, quo viderat, ulta est, 
<mart. 2.66.4>	Et cecidit saevis icta Plecusa comis. 
<mart. 2.66.5>	Desine iam, Lalage, tristes ornare capillos, 
<mart. 2.66.6>	Tangat et insanum nulla puella caput. 
<mart. 2.66.7>	Hoc salamandra notet vel saeva novacula nudet, 
<mart. 2.66.8>	Ut digna speculo fiat imago tua.  

<mart. 2.67.1>	Occurris quocumque loco mihi, Postume, clamas 
<mart. 2.67.2>	Protinus et prima est haec tua vox 'Quid agis?' 
<mart. 2.67.3>	Hoc, si me decies una conveneris hora, 
<mart. 2.67.4>	Dicis: habes puto tu, Postume, nil quod agas. 

<mart. 2.69.1>	Invitum cenare foris te, Classice, dicis: 
<mart. 2.69.2>	Si non mentiris, Classice, dispeream. 
<mart. 2.69.3>	Ipse quoque ad cenam gaudebat Apicius ire: 
<mart. 2.69.4>	Cum cenaret, erat tristior ille, domi. 
<mart. 2.69.5>	Si tamen invitus vadis, cur, Classice, vadis? 
<mart. 2.69.6>	'Cogor' ais: verum est; cogitur et Selius. 
<mart. 2.69.7>	En rogat ad cenam Melior te, Classice, rectam. 
<mart. 2.69.8>	Grandia verba ubi sunt? si vir es, ecce, nega. 

<mart. 2.71.1>	Candidius nihil est te, Caeciliane. Notavi: 
<mart. 2.71.2>	Si quando ex nostris disticha pauca lego,  
<mart. 2.71.3>	Protinus aut Marsi recitas aut scripta Catulli. 
<mart. 2.71.4>	Hoc mihi das, tamquam deteriora legas, 
<mart. 2.71.5>	Ut conlata magis placeant mea? Credimus istud: 
<mart. 2.71.6>	Malo tamen recites, Caeciliane, tua. 

<mart. 2.72.1>	Hesterna factum narratur, Postume, cena 
<mart. 2.72.2>	Quod nollem - quis enim talia facta probet? -  
<mart. 2.72.3>	Os tibi percisum quanto non ipse Latinus 
<mart. 2.72.4>	Vilia Panniculi percutit ora sono: 
<mart. 2.72.5>	Quodque magis mirum est, auctorem criminis huius 
<mart. 2.72.6>	Caecilium tota rumor in urbe sonat. 
<mart. 2.72.7>	Esse negas factum: vis hoc me credere? credo. 
<mart. 2.72.8>	Quid, quod habet testes, Postume, Caecilius? 

<mart. 2.75.1>	Verbera securi solitus leo ferre magistri 
<mart. 2.75.2>	Insertamque pati blandus in ora manum 
<mart. 2.75.3>	Dedidicit pacem subito feritate reversa, 
<mart. 2.75.4>	Quanta nec in Libycis debuit esse iugis. 
<mart. 2.75.5>	Nam duo de tenera puerilia corpora turba, 
<mart. 2.75.6>	Sanguineam rastris quae renovabat humum, 
<mart. 2.75.7>	Saevos et infelix furiali dente peremit: 
<mart. 2.75.8>	Martia non vidit maius harena nefas. 
<mart. 2.75.9>	Exclamare libet: 'crudelis, perfide, praedo, 
<mart. 2.75.10>	A nostra pueris parcere disce lupa!'  

<mart. 2.76.1>	Argenti libras Marius tibi quinque reliquit, 
<mart. 2.76.2>	Cui nihil ipse dabas: hic tibi verba dedit? 

<mart. 2.77.1>	Cosconi, qui longa putas epigrammata nostra, 
<mart. 2.77.2>	Utilis unguendis axibus esse potes. 
<mart. 2.77.3>	Hac tu credideris longum ratione colosson 
<mart. 2.77.4>	Et puerum Bruti dixeris esse brevem. 
<mart. 2.77.5>	Disce quod ignoras: Marsi doctique Pedonis 
<mart. 2.77.6>	Saepe duplex unum pagina tractat opus. 
<mart. 2.77.7>	Non sunt longa quibus nihil est quod demere possis 
<mart. 2.77.8>	Sed tu, Cosconi, disticha longa facis. 

<mart. 2.78.1>	Aestivo serves ubi piscem tempore, quaeris? 
<mart. 2.78.2>	In thermis serva, Caeciliane, tuis. 

<mart. 2.79.1>	Invitas tunc me, cum scis, Nasica, vocasse. 
<mart. 2.79.2>	Excusatum habeas me rogo: ceno domi. 

<mart. 2.80.1>	Hostem cum fugeret, se Fannius ipse peremit. 
<mart. 2.80.2>	Hic, rogo, non furor est, ne moriare, mori? 

<mart. 2.81.1>	Laxior hexaphoris tua sit lectica licebit: 
<mart. 2.81.2>	Cum tamen haec tua sit, Zoile, sandapila est. 

<mart. 2.82.1>	Abscisa servom quid figis, Pontice, lingua? 
<mart. 2.82.2>	Nescis tu populum, quod tacet ille, loqui? 

<mart. 2.84.1>	Mollis erat facilisque viris Poeantius heros: 
<mart. 2.84.2>	Vulnera sic Paridis dicitur ulta Venus. 
<mart. 2.84.3>	Cur lingat cunnum Siculus Sertorius, hoc est: 
<mart. 2.84.4>	Ab hoc occisus, Rufe, videtur Eryx. 

<mart. 2.85.1>	Vimine clausa levi niveae custodia coctae, 
<mart. 2.85.2>	Hoc tibi Saturni tempore munus erit. 
<mart. 2.85.3>	Dona quod aestatis misi tibi mense Decembri, 
<mart. 2.85.4>	Si quereris, rasam tu mihi mitte togam. 

<mart. 2.87.1>	Dicis amore tui bellas ardere puellas, 
<mart. 2.87.2>	Qui faciem sub aqua, Sexte, natantis habes. 

<mart. 2.88.1>	Nil recitas et vis, Mamerce, poeta videri. 
<mart. 2.88.2>	Quidquid vis esto, dummodo nil recites.  

<mart. 2.89.1>	Quod nimio gaudes noctem producere vino, 
<mart. 2.89.2>	Ignosco: vitium, Gaure, Catonis habes. 
<mart. 2.89.3>	Carmina quod scribis Musis et Apolline nullo, 
<mart. 2.89.4>	Laudari debes: hoc Ciceronis habes: 
<mart. 2.89.5>	Quod vomis, Antoni: quod luxuriaris, Apici. 
<mart. 2.89.6>	Quod fellas, vitium dic mihi cuius habes? 

<mart. 2.90.1>	Quintiliane, vagae moderator summe iuventae, 
<mart. 2.90.2>	Gloria Romanae, Quintiliane, togae, 
<mart. 2.90.3>	Vivere quod propero pauper nec inutilis annis, 
<mart. 2.90.4>	Da veniam: properat vivere nemo satis. 
<mart. 2.90.5>	Differat hoc, patrios optat qui vincere census 
<mart. 2.90.6>	Atriaque inmodicis artat imaginibus. 
<mart. 2.90.7>	Me focus et nigros non indignantia fumos 
<mart. 2.90.8>	Tecta iuvant et fons vivos et herba rudis. 
<mart. 2.90.9>	Sit mihi verna satur, sit non doctissima coniunx, 
<mart. 2.90.10>	Sit nox cum somno, sit sine lite dies. 

<mart. 2.91.1>	Rerum certa salus, terrarum gloria, Caesar, 
<mart. 2.91.2>	Sospite quo magnos credimus esse deos, 
<mart. 2.91.3>	Si festinatis totiens tibi lecta libellis 
<mart. 2.91.4>	Detinuere oculos carmina nostra tuos, 
<mart. 2.91.5>	Quod fortuna vetat fieri, permitte videri, 
<mart. 2.91.6>	Natorum genitor credar ut esse trium. 
<mart. 2.91.7>	Haec, si displicui, fuerint solacia nobis; 
<mart. 2.91.8>	Haec fuerint nobis praemia, si placui. 

<mart. 2.93.1>	'Primus ubi est' inquis 'cum sit liber iste secundus?' 
<mart. 2.93.2>	Quid faciam, si plus ille pudoris habet? 
<mart. 2.93.3>	Tu tamen hunc fieri si mavis, Regule, primum, 
<mart. 2.93.4>	Unum de titulo tollere iota potes. 

<mart. 3.1.1>	Hoc tibi quidquid id est longinquis mittit ab oris 
<mart. 3.1.2>	Gallia Romanae nomine dicta togae. 
<mart. 3.1.3>	Hunc legis et laudas librum fortasse priorem: 
<mart. 3.1.4>	Illa vel haec mea sunt, quae meliora putas. 
<mart. 3.1.5>	Plus sane placeat domina qui natus in urbe est: 
<mart. 3.1.6>	Debet enim Gallum vincere verna liber. 

<mart. 3.3.1>	[Formonsam faciem nigro medicamine celas, 
<mart. 3.3.2>	Sed non formonso corpore laedis aquas. 
<mart. 3.3.3>	Ipsam crede deam verbis tibi dicere nostris: 
<mart. 3.3.4>	'Aut aperi faciem, aut tunicata lava.'] 

<mart. 3.4.1>	Romam vade, liber: si, veneris unde, requiret, 
<mart. 3.4.2>	Aemiliae dices de regione viae. 
<mart. 3.4.3>	Si, quibus in terris, qua simus in urbe, rogabit, 
<mart. 3.4.4>	Corneli referas me licet esse Foro. 
<mart. 3.4.5>	Cur absim, quaeret: breviter tu multa fatere: 
<mart. 3.4.6>	'Non poterat vanae taedia ferre togae.' 
<mart. 3.4.7>	'Quando venit?' dicet: tu respondeto: 'Poeta 
<mart. 3.4.8>	Exierat: veniet, cum citharoedus erit.' 

<mart. 3.5.1>	Vis commendari sine me cursurus in urbem, 
<mart. 3.5.2>	Parve liber, multis, an satis unus erit? 
<mart. 3.5.3>	Unus erit, mihi crede, satis, cui non eris hospes, 
<mart. 3.5.4>	Iulius, assiduum nomen in ore meo. 
<mart. 3.5.5>	Protinus hunc primae quaeres in limine Tectae: 
<mart. 3.5.6>	Quos tenuit Daphnis, nunc tenet ille lares. 
<mart. 3.5.7>	Est illi coniunx, quae te manibusque sinuque 
<mart. 3.5.8>	Excipiet, tu vel pulverulentus eas. 
<mart. 3.5.9>	Hos tu seu pariter sive hanc illumve priorem 
<mart. 3.5.10>	Videris, hoc dices 'Marcus havere iubet,' 
<mart. 3.5.11>	Et satis est: alios commendet epistula: peccat 
<mart. 3.5.12>	Qui commendandum se putat esse suis. 

<mart. 3.6.1>	Lux tibi post Idus numeratur tertia Maias, 
<mart. 3.6.2>	Marcelline, tuis bis celebranda sacris. 
<mart. 3.6.3>	Inputat aetherios ortus haec prima parenti, 
<mart. 3.6.4>	Libat florentes haec tibi prima genas. 
<mart. 3.6.5>	Magna licet dederit iucundae munera vitae, 
<mart. 3.6.6>	Plus numquam patri praestitit ille dies.  

<mart. 3.8.1>	'Thaida Quintus amat.' Quam Thaida? 'Thaida luscam.' 
<mart. 3.8.2>	Unum oculum Thais non habet, ille duos. 

<mart. 3.9.1>	Versiculos in me narratur scribere Cinna. 
<mart. 3.9.2>	Non scribit, cuius carmina nemo legit. 

<mart. 3.10.1>	Constituit, Philomuse, pater tibi milia bina 
<mart. 3.10.2>	Menstrua perque omnis praestitit illa dies, 
<mart. 3.10.3>	Luxuriam premeret cum crastina semper egestas 
<mart. 3.10.4>	Et vitiis essent danda diurna tuis. 
<mart. 3.10.5>	Idem te moriens heredem ex asse reliquit. 
<mart. 3.10.6>	Exheredavit te, Philomuse, pater. 

<mart. 3.11.1>	Si tua nec Thais nec lusca est, Quinte, puella, 
<mart. 3.11.2>	Cur in te factum distichon esse putas? 
<mart. 3.11.3>	Sed similest aliquid? pro Laide Thaida dixi? 
<mart. 3.11.4>	Dic mihi, quid simile est Thais et Hermione? 
<mart. 3.11.5>	Tu tamen es Quintus: mutemus nomen amantis: 
<mart. 3.11.6>	Si non vult Quintus, Thaida Sextus amet. 

<mart. 3.13.1>	Dum non vis pisces, dum non vis carpere pullos 
<mart. 3.13.2>	Et plus quam putri, Naevia, parcis apro, 
<mart. 3.13.3>	Accusas rumpisque cocum, tamquam omnia cruda 
<mart. 3.13.4>	Attulerit. Numquam sic ego crudus ero. 

<mart. 3.15.1>	Plus credit nemo tota quam Cordus in urbe. 
<mart. 3.15.2>	'Cum sit tam pauper, quomodo?' Caecus amat. 

<mart. 3.16.1>	Das gladiatores, sutorum regule, Cerdo, 
<mart. 3.16.2>	Quodque tibi tribuit subula, sica rapit. 
<mart. 3.16.3>	Ebrius es: neque enim faceres hoc sobrius umquam, 
<mart. 3.16.4>	Ut velles corio ludere, Cerdo, tuo. 
<mart. 3.16.5>	Lusisti corio: sed te, mihi crede, memento 
<mart. 3.16.6>	Nunc in pellicula, Cerdo, tenere tua. 

<mart. 3.17.1>	Circumlata diu mensis scribilita secundis 
<mart. 3.17.2>	Urebat nimio saeva calore manus; 
<mart. 3.17.3>	Sed magis ardebat Sabidi gula: protinus ergo 
<mart. 3.17.4>	Sufflavit buccis terque quaterque suis. 
<mart. 3.17.5>	Illa quidem tepuit digitosque admittere visa est, 
<mart. 3.17.6>	Sed nemo potuit tangere: merda fuit. 

<mart. 3.18.1>	Perfrixisse tuas questa est praefatio fauces. 
<mart. 3.18.2>	Cum te excusaris, Maxime, quid recitas?  

<mart. 3.19.1>	Proxima centenis ostenditur ursa columnis, 
<mart. 3.19.2>	Exornant fictae qua platanona ferae. 
<mart. 3.19.3>	Huius dum patulos adludens temptat hiatus 
<mart. 3.19.4>	Pulcher Hylas, teneram mersit in ora manum. 
<mart. 3.19.5>	Vipera sed caeco scelerata latebat in aere 
<mart. 3.19.6>	Vivebatque anima deteriore fera. 
<mart. 3.19.7>	Non sensit puer esse dolos, nisi dente recepto. 
<mart. 3.19.8>	Dum perit. O facinus, falsa quod ursa fuit! 

<mart. 3.21.1>	Proscriptum famulus servavit fronte notatus. 
<mart. 3.21.2>	Non fuit haec domini vita, sed invidia.  

<mart. 3.23.1>	Omnia cum retro pueris obsonia tradas, 
<mart. 3.23.2>	Cur non mensa tibi ponitur a pedibus? 

<mart. 3.24.1>	Vite nocens rosa stabat moriturus ad aras 
<mart. 3.24.2>	Hircus, Bacche, tuis victima grata focis. 
<mart. 3.24.3>	Quem Tuscus mactare deo cum vellet haruspex, 
<mart. 3.24.4>	Dixerat agresti forte rudique viro, 
<mart. 3.24.5>	Ut cito testiculos et acuta falce secaret, 
<mart. 3.24.6>	Taeter ut immundae carnis abiret odor. 
<mart. 3.24.7>	Ipse super virides aras luctantia pronus 
<mart. 3.24.8>	Dum resecat cultro colla premitque manu, 
<mart. 3.24.9>	Ingens iratis apparuit hirnea sacris. 
<mart. 3.24.10>	Occupat hanc ferro rusticus atque secat, 
<mart. 3.24.11>	Hoc ratus antiquos sacrorum poscere ritus 
<mart. 3.24.12>	Talibus et fibris numina prisca coli. 
<mart. 3.24.13>	Sic, modo qui Tuscus fueras, nunc Gallus haruspex, 
<mart. 3.24.14>	Dum iugulas hircum, factus es ipse caper. 

<mart. 3.26.1>	Praedia solus habes et solus, Candide, nummos, 
<mart. 3.26.2>	Aurea solus habes, murrina solus habes,  
<mart. 3.26.3>	Massica solus habes et Opimi Caecuba solus, 
<mart. 3.26.4>	Et cor solus habes, solus et ingenium. 
<mart. 3.26.5>	Omnia solus habes - hoc me puta velle negare! -  
<mart. 3.26.6>	Uxorem sed habes, Candide, cum populo. 

<mart. 3.27.1>	Numquam me revocas, venias cum saepe vocatus: 
<mart. 3.27.2>	Ignosco, nullum si modo, Galle, vocas. 
<mart. 3.27.3>	Invitas alios: vitium est utriusque. 'Quod?' inquis. 
<mart. 3.27.4>	Et mihi cor non est, et tibi, Galle, pudor. 

<mart. 3.28.1>	Auriculam Mario graviter miraris olere. 
<mart. 3.28.2>	Tu facis hoc: garris, Nestor, in auriculam. 

<mart. 3.30.1>	Sportula nulla datur; gratis conviva recumbis: 
<mart. 3.30.2>	Dic mihi, quid Romae, Gargiliane, facis? 
<mart. 3.30.3>	Unde tibi togula est et fuscae pensio cellae? 
<mart. 3.30.4>	Unde datur quadrans? unde vir es Chiones? 
<mart. 3.30.5>	Cum ratione licet dicas te vivere summa, 
<mart. 3.30.6>	Quod vivis, nulla cum ratione facis. 

<mart. 3.31.1>	Sunt tibi, confiteor, diffusi iugera campi 
<mart. 3.31.2>	Urbanique tenent praedia multa lares, 
<mart. 3.31.3>	Et servit dominae numerosus debitor arcae 
<mart. 3.31.4>	Sustentatque tuas aurea massa dapes. 
<mart. 3.31.5>	Fastidire tamen noli, Rufine, minores: 
<mart. 3.31.6>	Plus habuit Didymos, plus Philomelus habet. 

<mart. 3.32.1>	Non possum vetulam. Quereris, Matrinia? possum 
<mart. 3.32.2>	Et vetulam, sed tu mortua, non vetula es.  
<mart. 3.32.3>	Possum Hecubam, possum Niobam, Matrinia, sed si 
<mart. 3.32.4>	Nondum erit illa canis, nondum erit illa lapis. 

<mart. 3.33.1>	Ingenuam malo, sed si tamen illa negetur, 
<mart. 3.33.2>	Libertina mihi proxuma condicio est: 
<mart. 3.33.3>	Extremo est ancilla loco: sed vincet utramque, 
<mart. 3.33.4>	Si facie nobis haec erit ingenua. 

<mart. 3.34.1>	Digna tuo cur sis indignaque nomine, dicam. 
<mart. 3.34.2>	Frigida es et nigra es: non es et es Chione. 

<mart. 3.36.1>	Quod novus et nuper factus tibi praestat amicus, 
<mart. 3.36.2>	Hoc praestare iubes me, Fabiane, tibi: 
<mart. 3.36.3>	Horridus ut primo semper te mane salutem 
<mart. 3.36.4>	Per mediumque trahat me tua sella lutum, 
<mart. 3.36.5>	Lassus ut in thermas decuma vel serius hora 
<mart. 3.36.6>	Te sequar Agrippae, cum laver ipse Titi. 
<mart. 3.36.7>	Hoc per triginta merui, Fabiane, Decembres, 
<mart. 3.36.8>	Ut sim tiro tuae semper amicitiae? 
<mart. 3.36.9>	Hoc merui, Fabiane, toga tritaque meaque, 
<mart. 3.36.10>	Ut nondum credas me meruisse rudem? 

<mart. 3.37.1>	Irasci tantum felices nostis amici. 
<mart. 3.37.2>	Non belle facitis, sed iuvat hoc: facite. 

<mart. 3.38.1>	Quae te causa trahit vel quae fiducia Romam, 
<mart. 3.38.2>	Sexte? quid aut speras aut petis inde? refer. 
<mart. 3.38.3>	'Causas' inquis 'agam Cicerone disertior ipso 
<mart. 3.38.4>	Atque erit in triplici par mihi nemo foro.'  
<mart. 3.38.5>	Egit Atestinus causas et Civis - utrumque 
<mart. 3.38.6>	Noras - ; sed neutri pensio tota fuit. 
<mart. 3.38.7>	'Si nihil hinc veniet, pangentur carmina nobis: 
<mart. 3.38.8>	Audieris, dices esse Maronis opus.' 
<mart. 3.38.9>	Insanis: omnes gelidis quicumque lacernis 
<mart. 3.38.10>	Sunt ibi, Nasones Vergiliosque vides. 
<mart. 3.38.11>	'Atria magna colam.' Vix tres aut quattuor ista 
<mart. 3.38.12>	Res aluit, pallet cetera turba fame. 
<mart. 3.38.13>	'Quid faciam? suade: nam certum est vivere Romae.' 
<mart. 3.38.14>	Si bonus es, casu vivere, Sexte, potes. 

<mart. 3.39.1>	Iliaco similem puerum, Faustine, ministro 
<mart. 3.39.2>	Lusca Lycoris amat. Quam bene lusca videt! 

<mart. 3.41.1>	Mutua quod nobis ter quinquagena dedisti 
<mart. 3.41.2>	Ex opibus tantis, quas gravis arca premit, 
<mart. 3.41.3>	Esse tibi magnus, Telesine, videris amicus. 
<mart. 3.41.4>	Tu magnus, quod das? immo ego, quod recipis. 

<mart. 3.42.1>	Lomento rugas uteri quod condere temptas, 
<mart. 3.42.2>	Polla, tibi ventrem, non mihi labra linis. 
<mart. 3.42.3>	Simpliciter pateat vitium fortasse pusillum: 
<mart. 3.42.4>	Quod tegitur, magnum creditur esse malum. 

<mart. 3.43.1>	Mentiris iuvenem tinctis, Laetine, capillis, 
<mart. 3.43.2>	Tam subito corvus, qui modo cycnus eras. 
<mart. 3.43.3>	Non omnes fallis; scit te Proserpina canum: 
<mart. 3.43.4>	Personam capiti detrahet illa tuo.  

<mart. 3.45.1>	Fugerit an Phoebus mensas cenamque Thyestae 
<mart. 3.45.2>	Ignoro: fugimus nos, Ligurine, tuam. 
<mart. 3.45.3>	Illa quidem lauta est dapibusque instructa superbis, 
<mart. 3.45.4>	Sed nihil omnino te recitante placet. 
<mart. 3.45.5>	Nolo mihi ponas rhombos mullumve bilibrem, 
<mart. 3.45.6>	Nec volo boletos, ostrea nolo: tace. 

<mart. 3.46.1>	Exigis a nobis operam sine fine togatam: 
<mart. 3.46.2>	Non eo, libertum sed tibi mitto meum. 
<mart. 3.46.3>	'Non est' inquis 'idem.' Multo plus esse probabo: 
<mart. 3.46.4>	Vix ego lecticam subsequar, ille feret. 
<mart. 3.46.5>	In turbam incideris, cunctos umbone repellet: 
<mart. 3.46.6>	Invalidum est nobis ingenuumque latus. 
<mart. 3.46.7>	Quidlibet in causa narraveris, ipse tacebo: 
<mart. 3.46.8>	At tibi tergeminum mugiet ille sophos.  
<mart. 3.46.9>	Lis erit, ingenti faciet convicia voce: 
<mart. 3.46.10>	Esse pudor vetuit fortia verba mihi. 
<mart. 3.46.11>	'Ergo nihil nobis' inquis 'praestabis amicus?' 
<mart. 3.46.12>	Quidquid libertus, Candide, non poterit. 

<mart. 3.48.1>	Pauperis extruxit cellam, sed vendidit Olus 
<mart. 3.48.2>	Praedia: nunc cellam pauperis Olus habet. 

<mart. 3.49.1>	Veientana mihi misces, ubi Massica potas: 
<mart. 3.49.2>	Olfacere haec malo pocula, quam bibere. 

<mart. 3.50.1>	Haec tibi, non alia, est ad cenam causa vocandi, 
<mart. 3.50.2>	Versiculos recites ut, Ligurine, tuos. 
<mart. 3.50.3>	Deposui soleas, adfertur protinus ingens 
<mart. 3.50.4>	Inter lactucas oxygarumque liber: 
<mart. 3.50.5>	Alter perlegitur, dum fercula prima morantur: 
<mart. 3.50.6>	Tertius est, nec adhuc mensa secunda venit:  
<mart. 3.50.7>	Et quartum recitas et quintum denique librum. 
<mart. 3.50.8>	Putidus est, totiens si mihi ponis aprum. 
<mart. 3.50.9>	Quod si non scombris scelerata poemata donas, 
<mart. 3.50.10>	Cenabis solus iam, Ligurine, domi. 

<mart. 3.51.1>	Cum faciem laudo, cum miror crura manusque, 
<mart. 3.51.2>	Dicere, Galla, soles 'Nuda placebo magis,' 
<mart. 3.51.3>	Et semper vitas communia balnea nobis. 
<mart. 3.51.4>	Numquid, Galla, times, ne tibi non placeam? 

<mart. 3.52.1>	Empta domus fuerat tibi, Tongiliane, ducentis: 
<mart. 3.52.2>	Abstulit hanc nimium casus in urbe frequens. 
<mart. 3.52.3>	Conlatum est deciens. Rogo, non potes ipse videri 
<mart. 3.52.4>	Incendisse tuam, Tongiliane, domum? 

<mart. 3.54.1>	Cum dare non possim quod poscis, Galla, rogantem, 
<mart. 3.54.2>	Multo simplicius, Galla, negare potes. 

<mart. 3.55.1>	Quod quacumque venis, Cosmum migrare putamus 
<mart. 3.55.2>	Et fluere excusso cinnama fusa vitro, 
<mart. 3.55.3>	Nolo peregrinis placeas tibi, Gellia, nugis. 
<mart. 3.55.4>	Scis, puto, posse meum sic bene olere canem. 

<mart. 3.56.1>	Sit cisterna mihi, quam vinea, malo Ravennae, 
<mart. 3.56.2>	Cum possim multo vendere pluris aquam.  

<mart. 3.57.1>	Callidus inposuit nuper mihi copo Ravennae: 
<mart. 3.57.2>	Cum peterem mixtum, vendidit ille merum. 

<mart. 3.59.1>	Sutor Cerdo dedit tibi, culta Bononia, munus, 
<mart. 3.59.2>	Fullo dedit Mutinae: nunc ubi copo dabit? 

<mart. 3.60.1>	Cum vocer ad cenam non iam venalis ut ante, 
<mart. 3.60.2>	Cur mihi non eadem, quae tibi, cena datur? 
<mart. 3.60.3>	Ostrea tu sumis stagno saturata Lucrino, 
<mart. 3.60.4>	Sugitur inciso mitulus ore mihi: 
<mart. 3.60.5>	Sunt tibi boleti, fungos ego sumo suillos: 
<mart. 3.60.6>	Res tibi cum rhombost, at mihi cum sparulo: 
<mart. 3.60.7>	Aureus inmodicis turtur te clunibus implet, 
<mart. 3.60.8>	Ponitur in cavea mortua pica mihi. 
<mart. 3.60.9>	Cur sine te ceno, cum tecum, Pontice, cenem? 
<mart. 3.60.10>	Sportula quod non est, prosit: edamus idem. 

<mart. 3.61.1>	Esse nihil dicis quidquid petis, inprobe Cinna: 
<mart. 3.61.2>	Si nil, Cinna, petis, nil tibi, Cinna, nego.  

<mart. 3.62.1>	Centenis quod emis pueros et saepe ducenis, 
<mart. 3.62.2>	Quod sub rege Numa condita vina bibis, 
<mart. 3.62.3>	Quod constat decies tibi non spatiosa supellex, 
<mart. 3.62.4>	Libra quod argenti milia quinque rapit, 
<mart. 3.62.5>	Aurea quod fundi pretio carruca paratur, 
<mart. 3.62.6>	Quod pluris mula est, quam domus empta tibi: 
<mart. 3.62.7>	Haec animo credis magno te, Quinte, parare? 
<mart. 3.62.8>	Falleris: haec animus, Quinte, pusillus emit. 

<mart. 3.63.1>	Cotile, bellus homo es: dicunt hoc, Cotile, multi. 
<mart. 3.63.2>	Audio: sed quid sit, dic mihi, bellus homo. 
<mart. 3.63.3>	'Bellus homo est, flexos qui digerit ordine crines, 
<mart. 3.63.4>	Balsama qui semper, cinnama semper olet; 
<mart. 3.63.5>	Cantica qui Nili, qui Gaditana susurrat, 
<mart. 3.63.6>	Qui movet in varios bracchia volsa modos; 
<mart. 3.63.7>	Inter femineas tota qui luce cathedras 
<mart. 3.63.8>	Desidet atque aliqua semper in aure sonat, 
<mart. 3.63.9>	Qui legit hinc illinc missas scribitque tabellas; 
<mart. 3.63.10>	Pallia vicini qui refugit cubiti; 
<mart. 3.63.11>	Qui scit, quam quis amet, qui per convivia currit, 
<mart. 3.63.12>	Hirpini veteres qui bene novit avos.' 
<mart. 3.63.13>	Quid narras? hoc est, hoc est homo, Cotile, bellus? 
<mart. 3.63.14>	Res pertricosa est, Cotile, bellus homo. 

<mart. 3.65.1>	Quod spirat tenera malum mordente puella, 
<mart. 3.65.2>	Quod de Corycio quae venit aura croco;  
<mart. 3.65.3>	Vinea quod primis floret cum cana racemis, 
<mart. 3.65.4>	Gramina quod redolent, quae modo carpsit ovis; 
<mart. 3.65.5>	Quod myrtus, quod messor Arabs, quod sucina trita, 
<mart. 3.65.6>	Pallidus Eoo ture quod ignis olet; 
<mart. 3.65.7>	Glaeba quod aestivo leviter cum spargitur imbre, 
<mart. 3.65.8>	Quod madidas nardo passa corona comas: 
<mart. 3.65.9>	Hoc tua, saeve puer Diadumene, basia fragrant. 
<mart. 3.65.10>	Quid si tota dares illa sine invidia? 

<mart. 3.66.1>	Par scelus admisit Phariis Antonius armis: 
<mart. 3.66.2>	Abscidit voltus ensis uterque sacros. 
<mart. 3.66.3>	Illud, laurigeros ageres cum laeta triumphos, 
<mart. 3.66.4>	Hoc tibi, Roma, caput, cum loquereris, erat. 
<mart. 3.66.5>	Antoni tamen est peior, quam causa Pothini: 
<mart. 3.66.6>	Hic facinus domino praestitit, ille sibi. 

<mart. 3.68.1>	Huc est usque tibi scriptus, matrona, libellus. 
<mart. 3.68.2>	Cui sint scripta, rogas, interiora? mihi. 
<mart. 3.68.3>	Gymnasium, thermae, stadium est hac parte: recede. 
<mart. 3.68.4>	Exuimur: nudos parce videre viros. 
<mart. 3.68.5>	Hinc iam deposito post vina rosasque pudore, 
<mart. 3.68.6>	Quid dicat, nescit saucia Terpsichore: 
<mart. 3.68.7>	Schemate nec dubio, sed aperte nominat illam, 
<mart. 3.68.8>	Quam recipit sexto mense superba Venus,  
<mart. 3.68.9>	Custodem medio statuit quam vilicus horto, 
<mart. 3.68.10>	Opposita spectat quam proba virgo manu. 
<mart. 3.68.11>	Si bene te novi, longum iam lassa libellum 
<mart. 3.68.12>	Ponebas, totum nunc studiosa leges. 

<mart. 3.69.1>	Omnia quod scribis castis epigrammata verbis 
<mart. 3.69.2>	Inque tuis nulla est mentula carminibus, 
<mart. 3.69.3>	Admiror, laudo; nihil est te sanctius uno: 
<mart. 3.69.4>	At mea luxuria pagina nulla vacat. 
<mart. 3.69.5>	Haec igitur nequam iuvenes facilesque puellae, 
<mart. 3.69.6>	Haec senior, sed quem torquet amica, legat. 
<mart. 3.69.7>	At tua, Cosconi, venerandaque sanctaque verba 
<mart. 3.69.8>	A pueris debent virginibusque legi. 

<mart. 3.70.1>	Moechus es Aufidiae, qui vir, Scaevine, fuisti; 
<mart. 3.70.2>	Rivalis fuerat qui tuus, ille vir est. 
<mart. 3.70.3>	Cur aliena placet tibi, quae tua non placet, uxor? 
<mart. 3.70.4>	Numquid securus non potes arrigere? 

<mart. 3.71.1>	Mentula cum doleat puero, tibi, Naevole, culus, 
<mart. 3.71.2>	Non sum divinus, sed scio quid facias. 

<mart. 3.72.1>	Vis futui, nec vis mecum, Saufeia, lavari. 
<mart. 3.72.2>	Nescio quod magnum suspicor esse nefas. 
<mart. 3.72.3>	Aut tibi pannosae dependent pectore mammae, 
<mart. 3.72.4>	Aut sulcos uteri prodere nuda times, 
<mart. 3.72.5>	Aut infinito lacerum patet inguen hiatu, 
<mart. 3.72.6>	Aut aliquid cunni prominet ore tui. 
<mart. 3.72.7>	Sed nihil est horum, credo, pulcherrima nuda es. 
<mart. 3.72.8>	Si verum est, vitium peius habes: fatua es. 

<mart. 3.74.1>	Psilothro faciem levas et dropace calvam. 
<mart. 3.74.2>	Numquid tonsorem, Gargiliane, times? 
<mart. 3.74.3>	Quid facient ungues? nam certe non potes illos 
<mart. 3.74.4>	Resina, Veneto nec resecare luto. 
<mart. 3.74.5>	Desine, si pudor est, miseram traducere calvam: 
<mart. 3.74.6>	Hoc fieri cunno, Gargiliane, solet. 

<mart. 3.75.1>	Stare, Luperce, tibi iam pridem mentula desi=t, 
<mart. 3.75.2>	Luctaris demens tu tamen arrigere. 
<mart. 3.75.3>	Sed nihil erucae faciunt bulbique salaces, 
<mart. 3.75.4>	Inproba nec prosunt iam satureia tibi. 
<mart. 3.75.5>	Coepisti puras opibus corrumpere buccas: 
<mart. 3.75.6>	Sic quoque non vivit sollicitata Venus. 
<mart. 3.75.7>	Mirari satis hoc quisquam vel credere possit, 
<mart. 3.75.8>	Quod non stat, magno stare, Luperce, tibi? 

<mart. 3.76.1>	Arrigis ad vetulas, fastidis, Basse, puellas, 
<mart. 3.76.2>	Nec formosa tibi, sed moritura placet. 
<mart. 3.76.3>	Hic, rogo, non furor est, non haec est mentula demens? 
<mart. 3.76.4>	Cum possis Hecaben, non potes Andromachen! 

<mart. 3.78.1>	Minxisti currente semel, Pauline, carina. 
<mart. 3.78.2>	Meiere vis iterum? iam Palinurus eris. 

<mart. 3.79.1>	Rem peragit nullam Sertorius, inchoat omnes. 
<mart. 3.79.2>	Hunc ego, cum futuit, non puto perficere. 

<mart. 3.80.1>	De nullo loqueris, nulli maledicis, Apici: 
<mart. 3.80.2>	Rumor ait linguae te tamen esse malae. 

<mart. 3.81.1>	Quid cum femineo tibi, Baetice Galle, barathro? 
<mart. 3.81.2>	Haec debet medios lambere lingua viros. 
<mart. 3.81.3>	Abscisa est quare Samia tibi mentula testa, 
<mart. 3.81.4>	Si tibi tam gratus, Baetice, cunnus erat? 
<mart. 3.81.5>	Castrandum caput est: nam sis licet inguine Gallus, 
<mart. 3.81.6>	Sacra tamen Cybeles decipis: ore vir es. 

<mart. 3.83.1>	Ut faciam breviora mones epigrammata, Corde. 
<mart. 3.83.2>	'Fac mihi, quod Chione': non potui brevius. 

<mart. 3.85.1>	Quis tibi persuasit naris abscidere moecho? 
<mart. 3.85.2>	Non hac peccatum est parte, marite, tibi. 
<mart. 3.85.3>	Stulte, quid egisti? nihil hic tibi perdidit uxor, 
<mart. 3.85.4>	Cum sit salva tui mentula Deiphobi. 

<mart. 3.86.1>	Ne legeres partem lascivi, casta, libelli, 
<mart. 3.86.2>	Praedixi et monui: tu tamen, ecce, legis. 
<mart. 3.86.3>	Sed si Panniculum spectas et, casta, Latinum, -  
<mart. 3.86.4>	Non sunt haec mimis inprobiora - lege.  

<mart. 3.87.1>	Narrat te, Chione, rumor numquam esse fututam 
<mart. 3.87.2>	Atque nihil cunno purius esse tuo. 
<mart. 3.87.3>	Tecta tamen non hac, qua debes, parte lavaris: 
<mart. 3.87.4>	Si pudor est, transfer subligar in faciem. 

<mart. 3.88.1>	Sunt gemini fratres, diversa sed inguina lingunt. 
<mart. 3.88.2>	Dicite, dissimiles sunt magis, an similes? 

<mart. 3.89.1>	Utere lactucis et mollibus utere malvis: 
<mart. 3.89.2>	Nam faciem durum, Phoebe, cacantis habes. 

<mart. 3.90.1>	Volt, non volt dare Galla mihi, nec dicere possum, 
<mart. 3.90.2>	Quod volt et non volt, quid sibi Galla velit. 

<mart. 3.91.1>	Cum peteret patriae missicius arva Ravennae, 
<mart. 3.91.2>	Semiviro Cybeles cum grege iunxit iter. 
<mart. 3.91.3>	Huic comes haerebat domini fugitivus Achillas 
<mart. 3.91.4>	Insignis forma nequitiaque puer. 
<mart. 3.91.5>	Hoc steriles sensere viri: qua parte cubaret 
<mart. 3.91.6>	Quaerunt. Sed tacitos sensit et ille dolos: 
<mart. 3.91.7>	Mentitur, credunt. Somni post vina petuntur: 
<mart. 3.91.8>	Continuo ferrum noxia turba rapit 
<mart. 3.91.9>	Exciduntque senem, spondae qui parte iacebat; 
<mart. 3.91.10>	Namque puer pluteo vindice tutus erat. 
<mart. 3.91.11>	Subpositam quondam fama est pro virgine cervam, 
<mart. 3.91.12>	At nunc pro cervo mentula subposita est. 

<mart. 3.92.1>	Ut patiar moechum, rogat uxor, Galle, sed unum. 
<mart. 3.92.2>	Huic ego non oculos eruo, Galle, duos? 

<mart. 3.94.1>	Esse negas coctum leporem poscisque flagella. 
<mart. 3.94.2>	Mavis, Rufe, cocum scindere, quam leporem. 

<mart. 3.95.1>	Numquam dicis have, sed reddis, Naevole, semper, 
<mart. 3.95.2>	Quod prior et corvus dicere saepe solet. 
<mart. 3.95.3>	Cur hoc expectas a me, rogo, Naevole, dicas: 
<mart. 3.95.4>	Nam puto nec melior, Naevole, nec prior es. 
<mart. 3.95.5>	Praemia laudato tribuit mihi Caesar uterque 
<mart. 3.95.6>	Natorumque dedit iura paterna trium.  
<mart. 3.95.7>	Ore legor multo notumque per oppida nomen 
<mart. 3.95.8>	Non expectato dat mihi fama rogo. 
<mart. 3.95.9>	Est et in hoc aliquid: vidit me Roma tribunum 
<mart. 3.95.10>	Et sedeo qua te suscitat Oceanus. 
<mart. 3.95.11>	Quot mihi Caesareo facti sunt munere cives, 
<mart. 3.95.12>	Nec famulos totidem suspicor esse tibi. 
<mart. 3.95.13>	Sed pedicaris, sed pulchre, Naevole, ceves. 
<mart. 3.95.14>	Iam iam tu prior es, Naevole, vincis: have. 

<mart. 3.97.1>	Ne legat hunc Chione, mando tibi, Rufe, libellum. 
<mart. 3.97.2>	Carmine laesa meo est, laedere et illa potest. 

<mart. 3.99.1>	Irasci nostro non debes, Cerdo, libello. 
<mart. 3.99.2>	Ars tua, non vita est carmine laesa meo. 
<mart. 3.99.3>	Innocuos permitte sales. Cur ludere nobis 
<mart. 3.99.4>	Non liceat, licuit si iugulare tibi? 

<mart. 3.100.1>	Cursorem sexta tibi, Rufe, remisimus hora, 
<mart. 3.100.2>	Carmina quem madidum nostra tulisse reor: 
<mart. 3.100.3>	Imbribus inmodicis caelum nam forte ruebat. 
<mart. 3.100.4>	Non aliter mitti debuit iste liber. 

<mart. 4.1.1>	Caesaris alma dies et luce sacratior illa, 
<mart. 4.1.2>	Conscia Dictaeum qua tulit Ida Iovem, 
<mart. 4.1.3>	Longa, precor, Pylioque veni numerosior aevo 
<mart. 4.1.4>	Semper et hoc voltu vel meliore nite. 
<mart. 4.1.5>	Hic colat Albano Tritonida multus in auro 
<mart. 4.1.6>	Perque manus tantas plurima quercus eat; 
<mart. 4.1.7>	Hic colat ingenti redeuntia saecula lustro 
<mart. 4.1.8>	Et quae Romuleus sacra Tarentos habet. 
<mart. 4.1.9>	Magna quidem, superi, petimus, sed debita terris: 
<mart. 4.1.10>	Pro tanto quae sunt inproba vota deo? 

<mart. 4.3.1>	Aspice quam densum tacitarum vellus aquarum 
<mart. 4.3.2>	Defluat in voltus Caesaris inque sinus. 
<mart. 4.3.3>	Indulget tamen ille Iovi, nec vertice moto 
<mart. 4.3.4>	Concretas pigro frigore ridet aquas, 
<mart. 4.3.5>	Sidus Hyperborei solitus lassare Bootae 
<mart. 4.3.6>	Et madidis Helicen dissimulare comis.  
<mart. 4.3.7>	Quis siccis lascivit aquis et ab aethere ludit? 
<mart. 4.3.8>	Suspicor has pueri Caesaris esse nives. 

<mart. 4.5.1>	Vir bonus et pauper linguaque et pectore verus, 
<mart. 4.5.2>	Quid tibi vis, urbem qui, Fabiane, petis? 
<mart. 4.5.3>	Qui nec leno potes nec comissator haberi, 
<mart. 4.5.4>	Nec pavidos tristi voce citare reos, 
<mart. 4.5.5>	Nec potes uxorem cari corrumpere amici, 
<mart. 4.5.6>	Nec potes algentes arrigere ad vetulas, 
<mart. 4.5.7>	Vendere nec vanos circa Palatia fumos, 
<mart. 4.5.8>	Plaudere nec Cano, plaudere nec Glaphyro: 
<mart. 4.5.9>	Unde miser vives? 'Homo certus, fidus amicus - '. 
<mart. 4.5.10>	Hoc nihil est: numquam sic Philomelus eris. 

<mart. 4.7.1>	Cur, here quod dederas, hodie, puer Hylle, negasti, 
<mart. 4.7.2>	Durus tam subito, qui modo mitis eras?  
<mart. 4.7.3>	Sed iam causaris barbamque annosque pilosque. 
<mart. 4.7.4>	O nox quam longa es, quae facis una senem! 
<mart. 4.7.5>	Quid nos derides? here qui puer, Hylle, fuisti, 
<mart. 4.7.6>	Dic nobis, hodie qua ratione vir es? 

<mart. 4.8.1>	Prima salutantes atque altera conterit hora, 
<mart. 4.8.2>	Exercet raucos tertia causidicos, 
<mart. 4.8.3>	In quintam varios extendit Roma labores, 
<mart. 4.8.4>	Sexta quies lassis, septima finis erit, 
<mart. 4.8.5>	Sufficit in nonam nitidis octava palaestris, 
<mart. 4.8.6>	Imperat extructos frangere nona toros: 
<mart. 4.8.7>	Hora libellorum decuma est, Eupheme, meorum, 
<mart. 4.8.8>	Temperat ambrosias cum tua cura dapes 
<mart. 4.8.9>	Et bonus aetherio laxatur nectare Caesar 
<mart. 4.8.10>	Ingentique tenet pocula parca manu. 
<mart. 4.8.11>	Tunc admitte iocos: gressu timet ire licenti 
<mart. 4.8.12>	Ad matutinum nostra Thalia Iovem. 

<mart. 4.10.1>	Dum novus est nec adhuc rasa mihi fronte libellus, 
<mart. 4.10.2>	Pagina dum tangi non bene sicca timet, 
<mart. 4.10.3>	I puer et caro perfer leve munus amico, 
<mart. 4.10.4>	Qui meruit nugas primus habere meas. 
<mart. 4.10.5>	Curre, sed instructus: comitetur Punica librum 
<mart. 4.10.6>	Spongia: muneribus convenit illa meis. 
<mart. 4.10.7>	Non possunt nostros multae, Faustine, liturae 
<mart. 4.10.8>	Emendare iocos: una litura potest. 

<mart. 4.11.1>	Dum nimium vano tumefactus nomine gaudes 
<mart. 4.11.2>	Et Saturninum te, miser, esse pudet, 
<mart. 4.11.3>	Impia Parrhasia movisti bella sub ursa, 
<mart. 4.11.4>	Qualia qui Phariae coniugis arma tulit.  
<mart. 4.11.5>	Excideratne adeo fatum tibi nominis huius, 
<mart. 4.11.6>	Obruit Actiaci quod gravis ira freti? 
<mart. 4.11.7>	An tibi promisit Rhenus quod non dedit illi 
<mart. 4.11.8>	Nilus, et Arctois plus licuisset aquis? 
<mart. 4.11.9>	Ille etiam nostris Antonius occidit armis, 
<mart. 4.11.10>	Qui tibi conlatus, perfide, Caesar erat. 

<mart. 4.12.1>	Nulli, Thai, negas, sed si te non pudet istud, 
<mart. 4.12.2>	Hoc saltem pudeat, Thai, negare nihil. 

<mart. 4.13.1>	Claudia, Rufe, meo nubit Peregrina Pudenti: 
<mart. 4.13.2>	Macte esto taedis, o Hymenaee, tuis. 
<mart. 4.13.3>	Tam bene rara suo miscentur cinnama nardo, 
<mart. 4.13.4>	Massica Theseis tam bene vina favis; 
<mart. 4.13.5>	Nec melius teneris iunguntur vitibus ulmi, 
<mart. 4.13.6>	Nec plus lotos aquas, litora myrtus amat. 
<mart. 4.13.7>	Candida perpetuo reside, Concordia, lecto, 
<mart. 4.13.8>	Tamque pari semper sit Venus aequa iugo: 
<mart. 4.13.9>	Diligat illa senem quondam, sed et ipsa marito 
<mart. 4.13.10>	Tum quoque, cum fuerit, non videatur anus. 

<mart. 4.15.1>	Mille tibi nummos hesterna luce roganti 
<mart. 4.15.2>	In sex aut septem, Caeciliane, dies 
<mart. 4.15.3>	'Non habeo' dixi: sed tu causatus amici 
<mart. 4.15.4>	Adventum lancem paucaque vasa rogas. 
<mart. 4.15.5>	Stultus es? an stultum me credis, amice? negavi 
<mart. 4.15.6>	Mille tibi nummos, milia quinque dabo? 

<mart. 4.16.1>	Privignum non esse tuae te, Galle, novercae 
<mart. 4.16.2>	Rumor erat, coniunx dum fuit illa patris. 
<mart. 4.16.3>	Non tamen hoc poterat vivo genitore probari. 
<mart. 4.16.4>	Iam nusquam pater est, Galle, noverca domi est. 
<mart. 4.16.5>	Magnus ab infernis revocetur Tullius umbris 
<mart. 4.16.6>	Et te defendat Regulus ipse licet, 
<mart. 4.16.7>	Non potes absolvi: nam quae non desinit esse 
<mart. 4.16.8>	Post patrem, numquam, Galle, noverca fuit. 

<mart. 4.18.1>	Qua vicina pluit Vipsanis porta columnis 
<mart. 4.18.2>	Et madet adsiduo lubricus imbre lapis, 
<mart. 4.18.3>	In iugulum pueri, qui roscida tecta subibat, 
<mart. 4.18.4>	Decidit hiberno praegravis unda gelu: 
<mart. 4.18.5>	Cumque peregisset miseri crudelia fata, 
<mart. 4.18.6>	Tabuit in calido volnere mucro tener. 
<mart. 4.18.7>	Quid non saeva sibi voluit Fortuna licere? 
<mart. 4.18.8>	Aut ubi non mors est, si iugulatis aquae? 

<mart. 4.19.1>	Hanc tibi Sequanicae pinguem textricis alumnam, 
<mart. 4.19.2>	Quae Lacedaemonium barbara nomen habet, 
<mart. 4.19.3>	Sordida, sed gelido non aspernanda Decembri 
<mart. 4.19.4>	Dona, peregrinam mittimus endromida: -   
<mart. 4.19.5>	Seu lentum ceroma teris tepidumve trigona, 
<mart. 4.19.6>	Sive harpasta manu pulverulenta rapis, 
<mart. 4.19.7>	Plumea seu laxi partiris pondera follis, 
<mart. 4.19.8>	Sive levem cursu vincere quaeris Athan -  
<mart. 4.19.9>	Ne madidos intret penetrabile frigus in artus, 
<mart. 4.19.10>	Neve gravis subita te premat Iris aqua. 
<mart. 4.19.11>	Ridebis ventos hoc munere tectus et imbris: 
<mart. 4.19.12>	Nec sic in Tyria sindone tutus eris. 

<mart. 4.20.1>	Dicit se vetulam, cum sit Caerellia pupa: 
<mart. 4.20.2>	Pupam se dicit Gellia, cum sit anus. 
<mart. 4.20.3>	Ferre nec hanc possis, possis, Colline, nec illam: 
<mart. 4.20.4>	Altera ridicula est, altera putidula. 

<mart. 4.22.1>	Primos passa toros et adhuc placanda marito 
<mart. 4.22.2>	Merserat in nitidos se Cleopatra lacus, 
<mart. 4.22.3>	Dum fugit amplexus. Sed prodidit unda latentem; 
<mart. 4.22.4>	Lucebat, totis cum tegeretur aquis: 
<mart. 4.22.5>	Condita sic puro numerantur lilia vitro, 
<mart. 4.22.6>	Sic prohibet tenuis gemma latere rosas. 
<mart. 4.22.7>	Insilui mersusque vadis luctantia carpsi 
<mart. 4.22.8>	Basia: perspicuae plus vetuistis aquae. 

<mart. 4.24.1>	Omnes quas habuit, Fabiane, Lycoris amicas 
<mart. 4.24.2>	Extulit: uxori fiat amica meae. 

<mart. 4.25.1>	Aemula Baianis Altini litora villis 
<mart. 4.25.2>	Et Phaethontei conscia silva rogi, 
<mart. 4.25.3>	Quaeque Antenoreo Dryadum pulcherrima Fauno 
<mart. 4.25.4>	Nupsit ad Euganeos Sola puella lacus, 
<mart. 4.25.5>	Et tu Ledaeo felix Aquileia Timavo, 
<mart. 4.25.6>	Hic ubi septenas Cyllarus hausit aquas: 
<mart. 4.25.7>	Vos eritis nostrae requies portusque senectae, 
<mart. 4.25.8>	Si iuris fuerint otia nostra sui. 

<mart. 4.26.1>	Quod te mane domi toto non vidimus anno, 
<mart. 4.26.2>	Vis dicam, quantum, Postume, perdiderim? 
<mart. 4.26.3>	Tricenos, puto, bis, vicenos ter, puto, nummos. 
<mart. 4.26.4>	Ignosces: togulam, Postume, pluris emo. 

<mart. 4.27.1>	Saepe meos laudare soles, Auguste, libellos. 
<mart. 4.27.2>	Invidus ecce negat: num minus ergo soles? 
<mart. 4.27.3>	Quid, quod honorato non sola voce dedisti, 
<mart. 4.27.4>	Non alius poterat quae dare dona mihi? 
<mart. 4.27.5>	Ecce iterum nigros conrodit lividus ungues. 
<mart. 4.27.6>	Da, Caesar, tanto tu magis, ut doleat. 

<mart. 4.29.1>	Obstat, care Pudens, nostris sua turba libellis 
<mart. 4.29.2>	Lectoremque frequens lassat et implet opus. 
<mart. 4.29.3>	Rara iuvant: primis sic maior gratia pomis, 
<mart. 4.29.4>	Hibernae pretium sic meruere rosae; 
<mart. 4.29.5>	Sic spoliatricem commendat fastus amicam, 
<mart. 4.29.6>	Ianua nec iuvenem semper aperta tenet. 
<mart. 4.29.7>	Saepius in libro numeratur Persius uno, 
<mart. 4.29.8>	Quam levis in tota Marsus Amazonide. 
<mart. 4.29.9>	Tu quoque de nostris releges quemcumque libellis, 
<mart. 4.29.10>	Esse puta solum: sic tibi pluris erit. 

<mart. 4.31.1>	Quod cupis in nostris dicique legique libellis 
<mart. 4.31.2>	Et nonnullus honos creditur iste tibi, 
<mart. 4.31.3>	Ne valeam, si non res est gratissima nobis 
<mart. 4.31.4>	Et volo te chartis inseruisse meis.  
<mart. 4.31.5>	Sed tu nomen habes averso fonte sororum 
<mart. 4.31.6>	Inpositum, mater quod tibi dura dedit; 
<mart. 4.31.7>	Quod nec Melpomene, quod nec Polyhymnia possit 
<mart. 4.31.8>	Nec pia cum Phoebo dicere Calliope. 
<mart. 4.31.9>	Ergo aliquod gratum Musis tibi nomen adopta: 
<mart. 4.31.10>	Non semper belle dicitur 'Hippodame.' 

<mart. 4.32.1>	Et latet et lucet Phaethontide condita gutta, 
<mart. 4.32.2>	Ut videatur apis nectare clusa suo. 
<mart. 4.32.3>	Dignum tantorum pretium tulit illa laborum: 
<mart. 4.32.4>	Credibile est ipsam sic voluisse mori. 

<mart. 4.33.1>	Plena laboratis habeas cum scrinia libris, 
<mart. 4.33.2>	Emittis quare, Sosibiane, nihil? 
<mart. 4.33.3>	'Edent heredes' inquis 'mea carmina.' Quando? 
<mart. 4.33.4>	Tempus erat iam te, Sosibiane, legi. 

<mart. 4.34.1>	Sordida cum tibi sit, verum tamen, Attale, dicit, 
<mart. 4.34.2>	Quisquis te niveam dicit habere togam. 

<mart. 4.35.1>	Frontibus adversis molles concurrere dammas 
<mart. 4.35.2>	Vidimus et fati sorte iacere pari. 
<mart. 4.35.3>	Spectavere canes praedam, stupuitque superbus 
<mart. 4.35.4>	Venator, cultro nil superesse suo. 
<mart. 4.35.5>	Unde leves animi tanto caluere furore? 
<mart. 4.35.6>	Sic pugnant tauri, sic cecidere viri. 

<mart. 4.36.1>	Cana est barba tibi, nigra est coma: tinguere barbam 
<mart. 4.36.2>	Non potes - haec causa est - et potes, Ole, comam. 

<mart. 4.38.1>	Galla, nega: satiatur amor, nisi gaudia torquent: 
<mart. 4.38.2>	Sed noli nimium, Galla, negare diu. 

<mart. 4.40.1>	Atria Pisonum stabant cum stemmate toto 
<mart. 4.40.2>	Et docti Senecae ter numeranda domus; 
<mart. 4.40.3>	Praetulimus tantis solum te, Postume, regnis: 
<mart. 4.40.4>	Pauper eras et eques, sed mihi consul eras. 
<mart. 4.40.5>	Tecum ter denas numeravi, Postume, brumas: 
<mart. 4.40.6>	Communis nobis lectus et unus erat. 
<mart. 4.40.7>	Iam donare potes, iam perdere, plenus honorum, 
<mart. 4.40.8>	Largus opum: expecto, Postume, quid facias. 
<mart. 4.40.9>	Nil facis, et serumst alium mihi quaerere regem. -  
<mart. 4.40.10>	Hoc, Fortuna, placet? 'Postumus inposuit.'  

<mart. 4.41.1>	Quid recitaturus circumdas vellera collo? 
<mart. 4.41.2>	Conveniunt nostris auribus ista magis. 

<mart. 4.42.1>	Si quis forte mihi possit praestare roganti, 
<mart. 4.42.2>	Audi, quem puerum, Flacce, rogare velim. 
<mart. 4.42.3>	Niliacis primum puer hic nascatur in oris: 
<mart. 4.42.4>	Nequitias tellus scit dare nulla magis. 
<mart. 4.42.5>	Sit nive candidior: namque in Mareotide fusca 
<mart. 4.42.6>	Pulchrior est, quanto rarior, iste color. 
<mart. 4.42.7>	Lumina sideribus certent mollesque flagellent 
<mart. 4.42.8>	Colla comae: tortas non amo, Flacce, comas. 
<mart. 4.42.9>	Frons brevis atque modus leviter sit naribus uncis, 
<mart. 4.42.10>	Paestanis rubeant aemula labra rosis. 
<mart. 4.42.11>	Saepe et nolentem cogat nolitque volentem, 
<mart. 4.42.12>	Liberior domino saepe sit ille suo; 
<mart. 4.42.13>	Et timeat pueros, excludat saepe puellas: 
<mart. 4.42.14>	Vir reliquis, uni sit puer ille mihi. 
<mart. 4.42.15>	'Iam scio, nec fallis: nam me quoque iudice verum est. 
<mart. 4.42.16>	Talis erat' dices 'noster Amazonicus.' 

<mart. 4.44.1>	Hic est pampineis viridis modo Vesbius umbris, 
<mart. 4.44.2>	Presserat hic madidos nobilis uva lacus:  
<mart. 4.44.3>	Haec iuga, quam Nysae colles, plus Bacchus amavit, 
<mart. 4.44.4>	Hoc nuper Satyri monte dedere choros. 
<mart. 4.44.5>	Haec Veneris sedes, Lacedaemone gratior illi, 
<mart. 4.44.6>	Hic locus Herculeo numine clarus erat. 
<mart. 4.44.7>	Cuncta iacent flammis et tristi mersa favilla: 
<mart. 4.44.8>	Nec superi vellent hoc licuisse sibi. 

<mart. 4.45.1>	Haec tibi pro nato plena dat laetus acerra, 
<mart. 4.45.2>	Phoebe, Palatinus munera Parthenius, 
<mart. 4.45.3>	Ut qui prima novo signat quinquennia lustro, 
<mart. 4.45.4>	Impleat innumeras Burrus Olympiadas. 
<mart. 4.45.5>	Fac rata vota patris: sic te tua diligat arbor 
<mart. 4.45.6>	Gaudeat et certa virginitate soror, 
<mart. 4.45.7>	Perpetuo sic flore mices, sic denique non sint 
<mart. 4.45.8>	Tam longae Bromio, quam tibi, Phoebe, comae. 

<mart. 4.47.1>	Encaustus Phaethon tabula tibi pictus in hac est. 
<mart. 4.47.2>	Quid tibi vis, dipyrum qui Phaethonta facis? 

<mart. 4.48.1>	Percidi gaudes, percisus, Papyle, ploras. 
<mart. 4.48.2>	Cur, quae vis fieri, Papyle, facta doles? 
<mart. 4.48.3>	Paenitet obscenae pruriginis? an magis illud 
<mart. 4.48.4>	Fles, quod percidi, Papyle, desieris? 

<mart. 4.49.1>	Nescit, crede mihi, quid sint epigrammata, Flacce, 
<mart. 4.49.2>	Qui tantum lusus ista iocosque vocat. 
<mart. 4.49.3>	Ille magis ludit, qui scribit prandia saevi 
<mart. 4.49.4>	Tereos, aut cenam, crude Thyesta, tuam, 
<mart. 4.49.5>	Aut puero liquidas aptantem Daedalon alas, 
<mart. 4.49.6>	Pascentem Siculas aut Polyphemon ovis. 
<mart. 4.49.7>	A nostris procul est omnis vesica libellis, 
<mart. 4.49.8>	Musa nec insano syrmate nostra tumet. 
<mart. 4.49.9>	'Illa tamen laudant omnes, mirantur, adorant.' 
<mart. 4.49.10>	Confiteor: laudant illa, sed ista legunt. 

<mart. 4.51.1>	Cum tibi non essent sex milia, Caeciliane, 
<mart. 4.51.2>	Ingenti late vectus es hexaphoro: 
<mart. 4.51.3>	Postquam bis decies tribuit dea caeca sinumque 
<mart. 4.51.4>	Ruperunt nummi, factus es, ecce, pedes. 
<mart. 4.51.5>	Quid tibi pro meritis et tantis laudibus optem? 
<mart. 4.51.6>	Di reddant sellam, Caeciliane, tibi. 

<mart. 4.52.1>	Gestari iunctis nisi desinis, Hedyle, capris, 
<mart. 4.52.2>	Qui modo ficus eras, iam caprificus eris.  

<mart. 4.53.1>	Hunc, quem saepe vides intra penetralia nostrae 
<mart. 4.53.2>	Pallados et templi limina, Cosme, novi 
<mart. 4.53.3>	Cum baculo peraque senem, cui cana putrisque 
<mart. 4.53.4>	Stat coma et in pectus sordida barba cadit, 
<mart. 4.53.5>	Cerea quem nudi tegit uxor abolla grabati, 
<mart. 4.53.6>	Cui dat latratos obvia turba cibos, 
<mart. 4.53.7>	Esse putas Cynicum deceptus imagine ficta: 
<mart. 4.53.8>	Non est hic Cynicus, Cosme: quid ergo? Canis. 

<mart. 4.54.1>	O cui Tarpeias licuit contingere quercus 
<mart. 4.54.2>	Et meritas prima cingere fronde comas, 
<mart. 4.54.3>	Si sapis, utaris totis, Colline, diebus 
<mart. 4.54.4>	Extremumque tibi semper adesse putes. 
<mart. 4.54.5>	Lanificas nulli tres exorare puellas 
<mart. 4.54.6>	Contigit: observant quem statuere diem. 
<mart. 4.54.7>	Divitior Crispo, Thrasea constantior ipso 
<mart. 4.54.8>	Lautior et nitido sis Meliore licet: 
<mart. 4.54.9>	Nil adicit penso Lachesis fusosque sororum 
<mart. 4.54.10>	Explicat et semper de tribus una negat. 

<mart. 4.56.1>	Munera quod senibus viduisque ingentia mittis, 
<mart. 4.56.2>	Vis te munificum, Gargiliane, vocem? 
<mart. 4.56.3>	Sordidius nihil est, nihil est te spurcius uno, 
<mart. 4.56.4>	Qui potes insidias dona vocare tuas: 
<mart. 4.56.5>	Sic avidis fallax indulget piscibus hamus, 
<mart. 4.56.6>	Callida sic stultas decipit esca feras. 
<mart. 4.56.7>	Quid sit largiri, quid sit donare, docebo, 
<mart. 4.56.8>	Si nescis: dona, Gargiliane, mihi. 

<mart. 4.57.1>	Dum nos blanda tenent lascivi stagna Lucrini 
<mart. 4.57.2>	Et quae pumiceis fontibus antra calent, 
<mart. 4.57.3>	Tu colis Argei regnum, Faustine, coloni, 
<mart. 4.57.4>	Quo te bis decimus ducit ab urbe lapis. 
<mart. 4.57.5>	Horrida sed fervent Nemeaei pectora monstri, 
<mart. 4.57.6>	Nec satis est, Baias igne calere suo. 
<mart. 4.57.7>	Ergo sacri fontes et litora grata valete, 
<mart. 4.57.8>	Nympharum pariter Nereidumque domus. 
<mart. 4.57.9>	Herculeos colles gelida vos vincite bruma, 
<mart. 4.57.10>	Nunc Tiburtinis cedite frigoribus.  

<mart. 4.58.1>	In tenebris luges amissum, Galla, maritum. 
<mart. 4.58.2>	Iam plorare pudet te, puto, Galla, virum. 

<mart. 4.59.1>	Flentibus Heliadum ramis dum vipera repit, 
<mart. 4.59.2>	Fluxit in obstantem sucina gutta feram: 
<mart. 4.59.3>	Quae dum miratur pingui se rore teneri, 
<mart. 4.59.4>	Concreto riguit vincta repente gelu. 
<mart. 4.59.5>	Ne tibi regali placeas, Cleopatra, sepulchro, 
<mart. 4.59.6>	Vipera si tumulo nobiliore iacet. 

<mart. 4.60.1>	Ardea solstitio Castranaque rura petantur 
<mart. 4.60.2>	Quique Cleonaeo sidere fervet ager, 
<mart. 4.60.3>	Cum Tiburtinas damnet Curiatius auras 
<mart. 4.60.4>	Inter laudatas ad Styga missus aquas. 
<mart. 4.60.5>	Nullo fata loco possis excludere: cum mors 
<mart. 4.60.6>	Venerit, in medio Tibure Sardinia est. 

<mart. 4.62.1>	Tibur in Herculeum migravit nigra Lycoris, 
<mart. 4.62.2>	Omnia dum fieri candida credit ibi. 

<mart. 4.63.1>	Dum petit a Baulis mater Caerellia Baias, 
<mart. 4.63.2>	Occidit insani crimine mersa freti. 
<mart. 4.63.3>	Gloria quanta perit vobis! haec monstra Neroni 
<mart. 4.63.4>	Nec iussae quondam praestiteratis, aquae. 

<mart. 4.66.1>	Egisti vitam semper, Line, municipalem, 
<mart. 4.66.2>	Qua nihil omnino vilius esse potest. 
<mart. 4.66.3>	Idibus et raris togula est excussa Kalendis 
<mart. 4.66.4>	Duxit et aestates synthesis una decem. 
<mart. 4.66.5>	Saltus aprum, campus leporem tibi misit inemptum, 
<mart. 4.66.6>	Silva gravis turdos exagitata dedit, 
<mart. 4.66.7>	Captus flumineo venit de gurgite piscis, 
<mart. 4.66.8>	Vina ruber fudit non peregrina cadus. 
<mart. 4.66.9>	Nec tener Argolica missus de gente minister, 
<mart. 4.66.10>	Sed stetit inculti rustica turba foci. 
<mart. 4.66.11>	Vilica vel duri conpressa est nupta coloni, 
<mart. 4.66.12>	Incaluit quotiens saucia vena mero. 
<mart. 4.66.13>	Nec nocuit tectis ignis, nec Sirius agris, 
<mart. 4.66.14>	Nec mersa est pelago nec fuit ulla ratis. 
<mart. 4.66.15>	Subposita est blando numquam tibi tessera talo, 
<mart. 4.66.16>	Alea sed parcae sola fuere nuces. 
<mart. 4.66.17>	Dic, ubi sit decies, mater quod avara reliquit. 
<mart. 4.66.18>	Nusquam est: fecisti rem, Line, difficilem. 

<mart. 4.67.1>	Praetorem pauper centum sestertia Gaurus 
<mart. 4.67.2>	Orabat cana notus amicitia,  
<mart. 4.67.3>	Dicebatque suis haec tantum deesse trecentis, 
<mart. 4.67.4>	Ut posset domino plaudere iustus eques. 
<mart. 4.67.5>	Praetor ait 'Scis me Scorpo Thalloque daturum, 
<mart. 4.67.6>	Atque utinam centum milia sola darem.' 
<mart. 4.67.7>	A pudet ingratae, pudet a male divitis arcae. 
<mart. 4.67.8>	Quod non das equiti, vis dare, praetor, equo? 

<mart. 4.68.1>	Invitas centum quadrantibus et bene cenas. 
<mart. 4.68.2>	Ut cenem invitor, Sexte, an ut invideam? 

<mart. 4.69.1>	Tu Setina quidem semper vel Massica ponis, 
<mart. 4.69.2>	Papyle, sed rumor tam bona vina negat: 
<mart. 4.69.3>	Diceris hac factus caelebs quater esse lagona. 
<mart. 4.69.4>	Nec puto nec credo, Papyle, nec sitio. 

<mart. 4.71.1>	Quaero diu totam, Safroni Rufe, per urbem, 
<mart. 4.71.2>	Si qua puella neget: nulla puella negat. 
<mart. 4.71.3>	Tamquam fas non sit, tamquam sit turpe negare, 
<mart. 4.71.4>	Tamquam non liceat: nulla puella negat. 
<mart. 4.71.5>	Casta igitur nulla est? sunt castae mille: quid ergo 
<mart. 4.71.6>	Casta facit? non dat, non tamen illa negat. 

<mart. 4.72.1>	Exigis, ut donem nostros tibi, Quinte, libellos. 
<mart. 4.72.2>	Non habeo, sed habet bibliopola Tryphon. 
<mart. 4.72.3>	'Aes dabo pro nugis et emam tua carmina sanus? 
<mart. 4.72.4>	Non' inquis 'faciam tam fatue.' Nec ego.  

<mart. 4.73.1>	Cum gravis extremas Vestinus duceret horas 
<mart. 4.73.2>	Et iam per Stygias esset iturus aquas, 
<mart. 4.73.3>	Ultima volventis oravit pensa sorores, 
<mart. 4.73.4>	Ut traherent parva stamina pulla mora, 
<mart. 4.73.5>	Iam sibi defunctus caris dum vivit amicis. 
<mart. 4.73.6>	Moverunt tetricas tam pia vota deas. 
<mart. 4.73.7>	Tunc largas partitus opes a luce recessit 
<mart. 4.73.8>	Seque mori post hoc credidit ille senem. 

<mart. 4.74.1>	Aspicis, inbelles temptent quam fortia dammae 
<mart. 4.74.2>	Proelia? tam timidis quanta sit ira feris? 
<mart. 4.74.3>	In mortem parvis concurrere frontibus ardent. 
<mart. 4.74.4>	Vis, Caesar, dammis parcere? mitte canes. 

<mart. 4.75.1>	O felix animo, felix, Nigrina, marito 
<mart. 4.75.2>	Atque inter Latias gloria prima nurus: 
<mart. 4.75.3>	Te patrios miscere iuvat cum coniuge census, 
<mart. 4.75.4>	Gaudentem socio participique viro. 
<mart. 4.75.5>	Arserit Euhadne flammis iniecta mariti, 
<mart. 4.75.6>	Nec minor Alcestin fama sub astra ferat: 
<mart. 4.75.7>	Tu melius: certo meruisti pignore vitae, 
<mart. 4.75.8>	Ut tibi non esset morte probandus amor. 

<mart. 4.76.1>	Milia misisti mihi sex bis sena petenti: 
<mart. 4.76.2>	Ut bis sena feram, bis duodena petam. 

<mart. 4.78.1>	Condita cum tibi sit iam sexagensima messis 
<mart. 4.78.2>	Et facies multo splendeat alba pilo, 
<mart. 4.78.3>	Discurris tota vagus urbe, nec ulla cathedra est, 
<mart. 4.78.4>	Cui non mane feras inrequietus Have; 
<mart. 4.78.5>	Et sine te nulli fas est prodire tribuno, 
<mart. 4.78.6>	Nec caret officio consul uterque tuo; 
<mart. 4.78.7>	Et sacro decies repetis Palatia clivo 
<mart. 4.78.8>	Sigerosque meros Partheniosque sonas. 
<mart. 4.78.9>	Haec faciant sane iuvenes: deformius, Afer, 
<mart. 4.78.10>	Omnino nihil est ardalione sene. 

<mart. 4.79.1>	Hospes eras nostri semper, Matho, Tiburtini. 
<mart. 4.79.2>	Hoc emis. Inposui: rus tibi vendo tuum. 

<mart. 4.80.1>	Declamas in febre, Maron: hanc esse phrenesin 
<mart. 4.80.2>	Si nescis, non es sanus, amice Maron. 
<mart. 4.80.3>	Declamas aeger, declamas hemitritaeos: 
<mart. 4.80.4>	Si sudare aliter non potes, est ratio. 
<mart. 4.80.5>	'Magna tamen res est.' Erras; cum viscera febris 
<mart. 4.80.6>	Exurit, res est magna tacere, Maron. 

<mart. 4.82.1>	Hos quoque commenda Venuleio, Rufe, libellos, 
<mart. 4.82.2>	Inputet et nobis otia parva roga, 
<mart. 4.82.3>	Immemor et paulum curarum operumque suorum 
<mart. 4.82.4>	Non tetrica nugas exigat aure meas. 
<mart. 4.82.5>	Sed nec post primum legat haec summumve trientem, 
<mart. 4.82.6>	Sed sua cum medius proelia Bacchus amat.  
<mart. 4.82.7>	Si nimis est legisse duos, tibi charta plicetur 
<mart. 4.82.8>	Altera: divisum sic breve fiet opus. 

<mart. 4.83.1>	Securo nihil est te, Naevole, peius: eodem 
<mart. 4.83.2>	Sollicito nihil est, Naevole, te melius. 
<mart. 4.83.3>	Securus nullum resalutas, despicis omnes, 
<mart. 4.83.4>	Nec quisquam liber nec tibi natus homo est: 
<mart. 4.83.5>	Sollicitus donas, dominum regemque salutas, 
<mart. 4.83.6>	Invitas. Esto, Naevole, sollicitus. 

<mart. 4.85.1>	Nos bibimus vitro, tu murra, Pontice. Quare? 
<mart. 4.85.2>	Prodat perspicuus ne duo vina calix. 

<mart. 4.87.1>	Infantem secum semper tua Bassa, Fabulle, 
<mart. 4.87.2>	Conlocat et lusus deliciasque vocat,  
<mart. 4.87.3>	Et, quo mireris magis, infantaria non est. 
<mart. 4.87.4>	Ergo quid in causa est? Pedere Bassa solet. 

<mart. 4.88.1>	Nulla remisisti parvo pro munere dona, 
<mart. 4.88.2>	Et iam Saturni quinque fuere dies. 
<mart. 4.88.3>	Ergo nec argenti sex scripula Septiciani 
<mart. 4.88.4>	Missa nec a querulo mappa cliente fuit, 
<mart. 4.88.5>	Antipolitani nec quae de sanguine thynni 
<mart. 4.88.6>	Testa rubet, nec quae cottana parva gerit, 
<mart. 4.88.7>	Nec rugosarum vimen breve Picenarum, 
<mart. 4.88.8>	Dicere te posses ut meminisse mei? 
<mart. 4.88.9>	Decipies alios verbis voltuque benigno, 
<mart. 4.88.10>	Nam mihi iam notus dissimulator eris. 

<mart. 5.1.1>	Hoc tibi, Palladiae seu collibus uteris Albae, 
<mart. 5.1.2>	Caesar, et hinc Triviam prospicis, inde Thetin, 
<mart. 5.1.3>	Seu tua veridicae discunt responsa sorores, 
<mart. 5.1.4>	Plana suburbani qua cubat unda freti, 
<mart. 5.1.5>	Seu placet Aeneae nutrix, seu filia Solis, 
<mart. 5.1.6>	Sive salutiferis candidus Anxur aquis, 
<mart. 5.1.7>	Mittimus, o rerum felix tutela salusque, 
<mart. 5.1.8>	Sospite quo gratum credimus esse Iovem. 
<mart. 5.1.9>	Tu tantum accipias: ego te legisse putabo 
<mart. 5.1.10>	Et tumidus Galla credulitate fruar. 

<mart. 5.3.1>	Accola iam nostrae Degis, Germanice, ripae, 
<mart. 5.3.2>	A famulis Histri qui tibi venit aquis, 
<mart. 5.3.3>	Laetus et attonitus viso modo praeside mundi 
<mart. 5.3.4>	Adfatus comites dicitur esse suos:  
<mart. 5.3.5>	'Sors mea quam fratris melior, cui tam prope fas est 
<mart. 5.3.6>	Cernere, tam longe quem colit ille deum.' 

<mart. 5.5.1>	Sexte, Palatinae cultor facunde Minervae, 
<mart. 5.5.2>	Ingenio frueris qui propiore dei -  
<mart. 5.5.3>	Nam tibi nascentes domini cognoscere curas 
<mart. 5.5.4>	Et secreta ducis pectora nosse licet - : 
<mart. 5.5.5>	Sit locus et nostris aliqua tibi parte libellis, 
<mart. 5.5.6>	Qua Pedo, qua Marsus quaque Catullus erit. 
<mart. 5.5.7>	Ad Capitolini caelestia carmina belli 
<mart. 5.5.8>	Grande coturnati pone Maronis opus. 

<mart. 5.7.1>	Qualiter Assyrios renovant incendia nidos, 
<mart. 5.7.2>	Una decem quotiens saecula vixit avis, 
<mart. 5.7.3>	Taliter exuta est veterem nova Roma senectam 
<mart. 5.7.4>	Et sumpsit vultus praesidis ipsa sui. 
<mart. 5.7.5>	Iam precor oblitus notae Vulcane, querellae 
<mart. 5.7.6>	Parce: sumus Martis turba, sed et Veneris: 
<mart. 5.7.7>	Parce, pater: sic Lemniacis lasciva catenis 
<mart. 5.7.8>	Ignoscat coniunx et patienter amet. 

<mart. 5.9.1>	Languebam: sed tu comitatus protinus ad me 
<mart. 5.9.2>	Venisti centum, Symmache, discipulis. 
<mart. 5.9.3>	Centum me tetigere manus aquilone gelatae: 
<mart. 5.9.4>	Non habui febrem, Symmache, nunc habeo. 

<mart. 5.10.1>	'Esse quid hoc dicam, vivis quod fama negatur 
<mart. 5.10.2>	Et sua quod rarus tempora lector amat?'  
<mart. 5.10.3>	Hi sunt invidiae nimirum, Regule, mores, 
<mart. 5.10.4>	Praeferat antiquos semper ut illa novis. 
<mart. 5.10.5>	Sic veterem ingrati Pompei quaerimus umbram, 
<mart. 5.10.6>	Sic laudant Catuli vilia templa senes; 
<mart. 5.10.7>	Ennius est lectus salvo tibi, Roma, Marone, 
<mart. 5.10.8>	Et sua riserunt saecula Maeoniden, 
<mart. 5.10.9>	Rara coronato plausere theatra Menandro, 
<mart. 5.10.10>	Norat Nasonem sola Corinna suum. 
<mart. 5.10.11>	Vos tamen o nostri ne festinate libelli: 
<mart. 5.10.12>	Si post fata venit gloria, non propero. 

<mart. 5.11.1>	Sardonychas, zmaragdos, adamantas, iaspidas uno 
<mart. 5.11.2>	Versat in articulo Stella, Severe, meus. 
<mart. 5.11.3>	Multas in digitis, plures in carmine gemmas 
<mart. 5.11.4>	Invenies: inde est haec, puto, culta manus. 

<mart. 5.13.1>	Sum, fateor, semperque fui, Callistrate, pauper, 
<mart. 5.13.2>	Sed non obscurus nec male notus eques, 
<mart. 5.13.3>	Sed toto legor orbe frequens et dicitur 'Hic est', 
<mart. 5.13.4>	Quodque cinis paucis, hoc mihi vita dedit. 
<mart. 5.13.5>	At tua centenis incumbunt tecta columnis 
<mart. 5.13.6>	Et libertinas arca flagellat opes, 
<mart. 5.13.7>	Magnaque Niliacae servit tibi glaeba Syenes, 
<mart. 5.13.8>	Tondet et innumeros Gallica Parma greges. 
<mart. 5.13.9>	Hoc ego tuque sumus: sed quod sum, non potes esse: 
<mart. 5.13.10>	Tu quod es, e populo quilibet esse potest.  

<mart. 5.15.1>	Quintus nostrorum liber est, Auguste, iocorum, 
<mart. 5.15.2>	Et queritur laesus carmine nemo meo, 
<mart. 5.15.3>	Gaudet honorato sed multus nomine lector, 
<mart. 5.15.4>	Cui victura meo munere fama datur. 
<mart. 5.15.5>	'Quid tamen haec prosunt quamvis venerantia multos?' 
<mart. 5.15.6>	Non prosint sane, me tamen ista iuvant. 

<mart. 5.16.1>	Seria cum possim, quod delectantia malo 
<mart. 5.16.2>	Scribere, tu causa es, lector amice, mihi, 
<mart. 5.16.3>	Qui legis et tota cantas mea carmina Roma: 
<mart. 5.16.4>	Sed nescis, quanti stet mihi talis amor. 
<mart. 5.16.5>	Nam si falciferi defendere templa Tonantis 
<mart. 5.16.6>	Sollicitisque velim vendere verba reis, 
<mart. 5.16.7>	Plurimus Hispanas mittet mihi nauta metretas 
<mart. 5.16.8>	Et fiet vario sordidus aere sinus. 
<mart. 5.16.9>	At nunc conviva est comissatorque libellus, 
<mart. 5.16.10>	Et tantum gratis pagina nostra placet. 
<mart. 5.16.11>	Sed non et veteres contenti laude fuerunt, 
<mart. 5.16.12>	Cum minimum vati munus Alexis erat. 
<mart. 5.16.13>	'Belle' inquis 'dixti: iuvat et laudabimus usque.' 
<mart. 5.16.14>	Dissimulas? facies me, puto, causidicum.  

<mart. 5.17.1>	Dum proavos atavosque refers et nomina magna, 
<mart. 5.17.2>	Dum tibi noster eques sordida condicio est, 
<mart. 5.17.3>	Dum te posse negas nisi lato, Gellia, clavo 
<mart. 5.17.4>	Nubere, nupsisti, Gellia, cistibero. 

<mart. 5.19.1>	Si qua fides veris, praeferri, maxime Caesar, 
<mart. 5.19.2>	Temporibus possunt saecula nulla tuis. 
<mart. 5.19.3>	Quando magis dignos licuit spectare triumphos? 
<mart. 5.19.4>	Quando Palatini plus meruere dei? 
<mart. 5.19.5>	Pulchrior et maior quo sub duce Martia Roma? 
<mart. 5.19.6>	Sub quo libertas principe tanta fuit? 
<mart. 5.19.7>	Est tamen hoc vitium, sed non leve, sit licet unum, 
<mart. 5.19.8>	Quod colit ingratas pauper amicitias. 
<mart. 5.19.9>	Quis largitur opes veteri fidoque sodali, 
<mart. 5.19.10>	Aut quem prosequitur non alienus eques? 
<mart. 5.19.11>	Saturnaliciae ligulam misisse selibrae 
<mart. 5.19.12>	Flammarisve togae scripula tota decem 
<mart. 5.19.13>	Luxuria est, tumidique vocant haec munera reges: 
<mart. 5.19.14>	Qui crepet aureolos, forsitan unus erit. 
<mart. 5.19.15>	Quatenus hi non sunt, esto tu, Caesar, amicus: 
<mart. 5.19.16>	Nulla ducis virtus dulcior esse potest. 
<mart. 5.19.17>	Iam dudum tacito rides, Germanice, naso, 
<mart. 5.19.18>	Utile quod nobis do tibi consilium.  

<mart. 5.21.1>	Quintum pro Decimo, pro Crasso, Regule, Macrum 
<mart. 5.21.2>	Ante salutabat rhetor Apollodotus. 
<mart. 5.21.3>	Nunc utrumque suo resalutat nomine. Quantum 
<mart. 5.21.4>	Cura laborque potest! Scripsit et edidicit. 

<mart. 5.22.1>	Mane domi nisi te volui meruique videre, 
<mart. 5.22.2>	Sint mihi, Paule, tuae longius Esquiliae. 
<mart. 5.22.3>	Sed Tiburtinae sum proximus accola pilae, 
<mart. 5.22.4>	Qua videt anticum rustica Flora Iovem: 
<mart. 5.22.5>	Alta Suburani vincenda est semita clivi 
<mart. 5.22.6>	Et numquam sicco sordida saxa gradu, 
<mart. 5.22.7>	Vixque datur longas mulorum rumpere mandras 
<mart. 5.22.8>	Quaeque trahi multo marmora fune vides. 
<mart. 5.22.9>	Illud adhuc gravius, quod te post mille labores, 
<mart. 5.22.10>	Paule, negat lasso ianitor esse domi. 
<mart. 5.22.11>	Exitus hic operis vani togulaeque madentis: 
<mart. 5.22.12>	Vix tanti Paulum mane videre fuit. 
<mart. 5.22.13>	Semper inhumanos habet officiosus amicos: 
<mart. 5.22.14>	Rex, nisi dormieris, non potes esse meus.  

<mart. 5.23.1>	Herbarum fueras indutus, Basse, colores, 
<mart. 5.23.2>	Iura theatralis dum siluere loci. 
<mart. 5.23.3>	Quae postquam placidi censoris cura renasci 
<mart. 5.23.4>	Iussit et Oceanum certior audit eques, 
<mart. 5.23.5>	Non nisi vel cocco madida vel murice tincta 
<mart. 5.23.6>	Veste nites et te sic dare verba putas. 
<mart. 5.23.7>	Quadringentorum nullae sunt, Basse, lacernae, 
<mart. 5.23.8>	Aut meus ante omnis Cordus haberet equum. 

<mart. 5.25.1>	'Quadringenta tibi non sunt, Chaerestrate: surge, 
<mart. 5.25.2>	Leitus ecce venit: sta, fuge, curre, late.' 
<mart. 5.25.3>	Ecquis, io, revocat discedentemque reducit? 
<mart. 5.25.4>	Ecquis, io, largas pandit amicus opes? 
<mart. 5.25.5>	Quem chartis famaeque damus populisque loquendum? 
<mart. 5.25.6>	Quis Stygios non volt totus adire lacus? 
<mart. 5.25.7>	Hoc, rogo, non melius, quam rubro pulpita nimbo 
<mart. 5.25.8>	Spargere et effuso permaduisse croco?  
<mart. 5.25.9>	Quam non sensuro dare quadringenta caballo, 
<mart. 5.25.10>	Aureus ut Scorpi nasus ubique micet? 
<mart. 5.25.11>	O frustra locuples, o dissimulator amici, 
<mart. 5.25.12>	Haec legis et laudas? Quae tibi fama perit! 

<mart. 5.27.1>	Ingenium studiumque tibi moresque genusque 
<mart. 5.27.2>	Sunt equitis, fateor: cetera plebis habes. 
<mart. 5.27.3>	Bis septena tibi non sint subsellia tanti, 
<mart. 5.27.4>	Ut sedeas viso pallidus Oceano. 

<mart. 5.28.1>	Ut bene loquatur sentiatque Mamercus, 
<mart. 5.28.2>	Efficere nullis, Aule, moribus possis: 
<mart. 5.28.3>	Pietate fratres Curvios licet vincas, 
<mart. 5.28.4>	Quiete Nervas, comitate Rusones, 
<mart. 5.28.5>	Probitate Macros, aequitate Mauricos, 
<mart. 5.28.6>	Oratione Regulos, iocis Paulos: 
<mart. 5.28.7>	Robiginosis cuncta dentibus rodit. 
<mart. 5.28.8>	Hominem malignum forsan esse tu credas: 
<mart. 5.28.9>	Ego esse miserum credo, cui placet nemo. 

<mart. 5.29.1>	Si quando leporem mittis mihi, Gellia, dicis: 
<mart. 5.29.2>	'Formosus septem, Marce, diebus eris.' 
<mart. 5.29.3>	Si non derides, si verum, lux mea, narras, 
<mart. 5.29.4>	Edisti numquam, Gellia, tu leporem. 

<mart. 5.30.1>	Varro, Sophocleo non infitiande coturno, 
<mart. 5.30.2>	Nec minus in Calabra suspiciende lyra,  
<mart. 5.30.3>	Differ opus, nec te facundi scaena Catulli 
<mart. 5.30.4>	Detineat, cultis aut elegia comis; 
<mart. 5.30.5>	Sed lege fumoso non aspernanda Decembri 
<mart. 5.30.6>	Carmina, mittuntur quae tibi mense suo: 
<mart. 5.30.7>	Commodius nisi forte tibi potiusque videtur, 
<mart. 5.30.8>	Saturnalicias perdere, Varro, nuces. 

<mart. 5.31.1>	Aspice, quam placidis insultet turba iuvencis 
<mart. 5.31.2>	Et sua quam facilis pondera taurus amet. 
<mart. 5.31.3>	Cornibus hic pendet summis, vagus ille per armos 
<mart. 5.31.4>	Currit et in toto ventilat arma bove. 
<mart. 5.31.5>	At feritas inmota riget: non esset harena 
<mart. 5.31.6>	Tutior, et poterant fallere plana magis. 
<mart. 5.31.7>	Nec trepidant gestus, sed de discrimine palmae 
<mart. 5.31.8>	Securus puer est, sollicitumque pecus. 

<mart. 5.32.1>	Quadrantem Crispus tabulis, Faustine, supremis 
<mart. 5.32.2>	Non dedit uxori. 'Cui dedit ergo?' Sibi. 

<mart. 5.33.1>	Carpere causidicus fertur mea carmina: qui sit, 
<mart. 5.33.2>	Nescio: si sciero, vae tibi, causidice. 

<mart. 5.34.1>	Hanc tibi, Fronto pater, genetrix Flaccilla, puellam 
<mart. 5.34.2>	Oscula commendo deliciasque meas, 
<mart. 5.34.3>	Parvola ne nigras horrescat Erotion umbras 
<mart. 5.34.4>	Oraque Tartarei prodigiosa canis. 
<mart. 5.34.5>	Inpletura fuit sextae modo frigora brumae, 
<mart. 5.34.6>	Vixisset totidem ni minus illa dies. 
<mart. 5.34.7>	Inter tam veteres ludat lasciva patronos 
<mart. 5.34.8>	Et nomen blaeso garriat ore meum. 
<mart. 5.34.9>	Mollia non rigidus caespes tegat ossa, nec illi, 
<mart. 5.34.10>	Terra, gravis fueris: non fuit illa tibi.  

<mart. 5.36.1>	Laudatus nostro quidam, Faustine, libello 
<mart. 5.36.2>	Dissimulat, quasi nil debeat: inposuit 

<mart. 5.38.1>	Calliodorus habet censum - quis nescit? - equestrem, 
<mart. 5.38.2>	Sexte, sed et fratrem Calliodorus habet. 
<mart. 5.38.3>	'Quadringenta seca' qui dicit σῦκα μερίζει: 
<mart. 5.38.4>	Uno credis equo posse sedere duos? 
<mart. 5.38.5>	Quid cum fratre tibi, quid cum Polluce molesto? 
<mart. 5.38.6>	Non esset Pollux si tibi, Castor eras. 
<mart. 5.38.7>	Unus cum sitis, duo, Calliodore, sedebis? 
<mart. 5.38.8>	Surge: σολοικισμὸν, Calliodore, facis. 
<mart. 5.38.9>	Aut imitare genus Ledae - cum fratre sedere 
<mart. 5.38.10>	Non potes - : alternis, Calliodore, sede. 

<mart. 5.40.1>	Pinxisti Venerem, colis, Artemidore, Minervam: 
<mart. 5.40.2>	Et miraris, opus displicuisse tuum? 

<mart. 5.42.1>	Callidus effracta nummos fur auferet arca, 
<mart. 5.42.2>	Prosternet patrios impia flamma lares: 
<mart. 5.42.3>	Debitor usuram pariter sortemque negabit, 
<mart. 5.42.4>	Non reddet sterilis semina iacta seges: 
<mart. 5.42.5>	Dispensatorem fallax spoliabit amica, 
<mart. 5.42.6>	Mercibus extructas obruet unda rates. 
<mart. 5.42.7>	Extra fortunam est, quidquid donatur amicis: 
<mart. 5.42.8>	Quas dederis, solas semper habebis opes. 

<mart. 5.43.1>	Thais habet nigros, niveos Laecania dentes. 
<mart. 5.43.2>	Quae ratio est? Emptos haec habet, illa suos. 

<mart. 5.45.1>	Dicis formosam, dicis te, Bassa, puellam. 
<mart. 5.45.2>	Istud quae non est dicere, Bassa, solet. 

<mart. 5.46.1>	Basia dum nolo nisi quae luctantia carpsi, 
<mart. 5.46.2>	Et placet ira mihi plus tua, quam facies, 
<mart. 5.46.3>	Ut te saepe rogem, caedo, Diadumene, saepe: 
<mart. 5.46.4>	Consequor hoc, ut me nec timeas nec ames.  

<mart. 5.47.1>	Numquam se cenasse domi Philo iurat, et hoc est: 
<mart. 5.47.2>	Non cenat, quotiens nemo vocavit eum. 

<mart. 5.48.1>	Quid non cogit amor? secuit nolente capillos 
<mart. 5.48.2>	Encolpos domino, non prohibente tamen. 
<mart. 5.48.3>	Permisit flevitque Pudens: sic cessit habenis 
<mart. 5.48.4>	Audaci questus de Phaethonte pater: 
<mart. 5.48.5>	Talis raptus Hylas, talis deprensus Achilles 
<mart. 5.48.6>	Deposuit gaudens, matre dolente, comas. 
<mart. 5.48.7>	Sed tu ne propera - brevibus ne crede capillis -  
<mart. 5.48.8>	Tardaque pro tanto munere, barba, veni. 

<mart. 5.50.1>	Ceno domi quotiens, nisi te, Charopine, vocavi, 
<mart. 5.50.2>	Protinus ingentes sunt inimicitiae, 
<mart. 5.50.3>	Meque potes stricto medium transfigere ferro, 
<mart. 5.50.4>	Si nostrum sine te scis caluisse focum. 
<mart. 5.50.5>	Nec semel ergo mihi furtum fecisse licebit? 
<mart. 5.50.6>	Inprobius nihil est hac, Charopine, gula. 
<mart. 5.50.7>	Desine iam nostram, precor, observare culinam, 
<mart. 5.50.8>	Atque aliquando meus det tibi verba cocus.  

<mart. 5.52.1>	Quae mihi praestiteris memini semperque tenebo. 
<mart. 5.52.2>	Cur igitur taceo, Postume? Tu loqueris. 
<mart. 5.52.3>	Incipio quotiens alicui tua dona referre, 
<mart. 5.52.4>	Protinus exclamat 'Dixerat ipse mihi.' 
<mart. 5.52.5>	Non belle quaedam faciunt duo: sufficit unus 
<mart. 5.52.6>	Huic operi: si vis, ut loquar, ipse tace. 
<mart. 5.52.7>	Crede mihi, quamvis ingentia, Postume, dona 
<mart. 5.52.8>	Auctoris pereunt garrulitate sui. 

<mart. 5.53.1>	Colchida quid scribis, quid scribis, amice, Thyesten? 
<mart. 5.53.2>	Quo tibi vel Nioben, Basse, vel Andromachen? 
<mart. 5.53.3>	Materia est, mihi crede, tuis aptissima chartis 
<mart. 5.53.4>	Deucalion vel, si non placet hic, Phaethon. 

<mart. 5.55.1>	Dic mihi, quem portas, volucrum regina? 'Tonantem.' 
<mart. 5.55.2>	Nulla manu quare fulmina gestat? 'Amat.' 
<mart. 5.55.3>	Quo calet igne deus? 'Pueri.' Cur mitis aperto 
<mart. 5.55.4>	Respicis ore Iovem? 'De Ganymede loquor.' 

<mart. 5.57.1>	Cum voco te dominum, noli tibi, Cinna, placere: 
<mart. 5.57.2>	Saepe etiam servum sic resaluto tuum. 

<mart. 5.58.1>	Cras te victurum, cras dicis, Postume, semper. 
<mart. 5.58.2>	Dic mihi, cras istud, Postume, quando venit? 
<mart. 5.58.3>	Quam longe cras istud, ubi est? aut unde petendum? 
<mart. 5.58.4>	Numquid apud Parthos Armeniosque latet? 
<mart. 5.58.5>	Iam cras istud habet Priami vel Nestoris annos. 
<mart. 5.58.6>	Cras istud quanti, dic mihi, possit emi? 
<mart. 5.58.7>	Cras vives? hodie iam vivere, Postume, serum est: 
<mart. 5.58.8>	Ille sapit, quisquis, Postume, vixit heri. 

<mart. 5.59.1>	Quod non argentum, quod non tibi mittimus aurum, 
<mart. 5.59.2>	Hoc facimus causa, Stella diserte, tua. 
<mart. 5.59.3>	Quisquis magna dedit, voluit sibi magna remitti; 
<mart. 5.59.4>	Fictilibus nostris exoneratus eris. 

<mart. 5.61.1>	Crispulus iste quis est, uxori semper adhaeret 
<mart. 5.61.2>	Qui, Mariane, tuae? crispulus iste quis est? 
<mart. 5.61.3>	Nescio quid dominae teneram qui garrit in aurem 
<mart. 5.61.4>	Et sellam cubito dexteriore premit? 
<mart. 5.61.5>	Per cuius digitos currit levis anulus omnes, 
<mart. 5.61.6>	Crura gerit nullo qui violata pilo? 
<mart. 5.61.7>	Nil mihi respondes? 'Uxoris res agit' inquis 
<mart. 5.61.8>	'Iste meae.' Sane certus et asper homo est, 
<mart. 5.61.9>	Procuratorem voltu qui praeferat ipso: 
<mart. 5.61.10>	Acrior hoc Chius non erit Aufidius. 
<mart. 5.61.11>	O quam dignus eras alapis, Mariane, Latini: 
<mart. 5.61.12>	Te successurum credo ego Panniculo. 
<mart. 5.61.13>	Res uxoris agit? res ullas crispulus iste? 
<mart. 5.61.14>	Res non uxoris, res agit iste tuas. 

<mart. 5.62.1>	Iure tuo nostris maneas licet, hospes, in hortis, 
<mart. 5.62.2>	Si potes in nudo ponere membra solo, 
<mart. 5.62.3>	Aut si portatur tecum tibi magna supellex: 
<mart. 5.62.4>	Nam mea iam digitum sustulit hospitibus. 
<mart. 5.62.5>	Nulla tegit fractos - nec inanis - culcita lectos, 
<mart. 5.62.6>	Putris et abrupta fascia reste iacet. 
<mart. 5.62.7>	Sit tamen hospitium nobis commune duobus: 
<mart. 5.62.8>	Emi hortos; plus est: instrue tu; minus est. 

<mart. 5.63.1>	'Quid sentis' inquis 'de nostris, Marce, libellis?' 
<mart. 5.63.2>	Sic me sollicitus, Pontice, saepe rogas. 
<mart. 5.63.3>	Admiror, stupeo: nihil est perfectius illis, 
<mart. 5.63.4>	Ipse tuo cedet Regulus ingenio. 
<mart. 5.63.5>	'Hoc sentis?' inquis 'faciat tibi sic bene Caesar, 
<mart. 5.63.6>	Sic Capitolinus Iuppiter.' Immo tibi.  

<mart. 5.64.1>	Sextantes, Calliste, duos infunde Falerni, 
<mart. 5.64.2>	Tu super aestivas, Alcime, solve nives, 
<mart. 5.64.3>	Pinguescat nimio madidus mihi crinis amomo 
<mart. 5.64.4>	Lassenturque rosis tempora sutilibus. 
<mart. 5.64.5>	Tam vicina iubent nos vivere Mausolea, 
<mart. 5.64.6>	Cum doceant, ipsos posse perire deos. 

<mart. 5.65.1>	Astra polumque dedit, quamvis obstante noverca, 
<mart. 5.65.2>	Alcidae Nemees terror et Arcas aper 
<mart. 5.65.3>	Et castigatum Libycae ceroma palaestrae 
<mart. 5.65.4>	Et gravis in Siculo pulvere fusus Eryx, 
<mart. 5.65.5>	Silvarumque tremor, tacita qui fraude solebat 
<mart. 5.65.6>	Ducere non rectas Cacus in antra boves. 
<mart. 5.65.7>	Ista tuae, Caesar, quota pars spectatur harenae? 
<mart. 5.65.8>	Dat maiora novus proelia mane dies. 
<mart. 5.65.9>	Quot graviora cadunt Nemeaeo pondera monstro! 
<mart. 5.65.10>	Quot tua Maenalios conlocat hasta sues! 
<mart. 5.65.11>	Reddatur si pugna triplex pastoris Hiberi, 
<mart. 5.65.12>	Est tibi qui possit vincere Geryonen. 
<mart. 5.65.13>	Saepe licet Graiae numeretur belua Lernae, 
<mart. 5.65.14>	Inproba Niliacis quid facit Hydra feris? 
<mart. 5.65.15>	Pro meritis caelum tantis, Auguste, dederunt 
<mart. 5.65.16>	Alcidae cito di, sed tibi sero dabunt. 

<mart. 5.66.1>	Saepe salutatus numquam prior ipse salutas: 
<mart. 5.66.2>	Sic eris 'Aeternum', Pontiliane, 'vale'. 

<mart. 5.67.1>	Hibernos peterent solito cum more recessus 
<mart. 5.67.2>	Atthides, in nidis una remansit avis. 
<mart. 5.67.3>	Deprendere nefas ad tempora verna reversae, 
<mart. 5.67.4>	Et profugam volucres diripuere suae. 
<mart. 5.67.5>	Sero dedit poenas: discerpi noxia mater 
<mart. 5.67.6>	Debuerat, sed tunc, cum laceravit Ityn.  

<mart. 5.68.1>	Arctoa de gente comam tibi, Lesbia, misi, 
<mart. 5.68.2>	Ut scires, quanto sit tua flava magis. 

<mart. 5.69.1>	Antoni Phario nil obiecture Pothino 
<mart. 5.69.2>	Et levius tabula quam Cicerone nocens: 
<mart. 5.69.3>	Quid gladium demens Romana stringis in ora? 
<mart. 5.69.4>	Hoc admisisset nec Catilina nefas. 
<mart. 5.69.5>	Impius infando miles corrumpitur auro, 
<mart. 5.69.6>	Et tantis opibus vox tacet una tibi. 
<mart. 5.69.7>	Quid prosunt sacrae pretiosa silentia linguae? 
<mart. 5.69.8>	Incipient omnes pro Cicerone loqui. 

<mart. 5.71.1>	Umida qua gelidas summittit Trebula valles 
<mart. 5.71.2>	Et viridis cancri mensibus alget ager, 
<mart. 5.71.3>	Rura Cleonaeo numquam temerata leone 
<mart. 5.71.4>	Et domus Aeolio semper amica Noto, 
<mart. 5.71.5>	Te, Faustine, vocant: longas his exige messes 
<mart. 5.71.6>	Collibus; hibernum iam tibi Tibur erit. 

<mart. 5.72.1>	Qui potuit Bacchi matrem dixisse tonantem, 
<mart. 5.72.2>	Ille potest Semelen dicere, Rufe, patrem. 

<mart. 5.74.1>	Pompeios iuvenes Asia atque Europa, sed ipsum 
<mart. 5.74.2>	Terra tegit Libyes, si tamen ulla tegit. 
<mart. 5.74.3>	Quid mirum toto si spargitur orbe? Iacere 
<mart. 5.74.4>	Uno non poterat tanta ruina loco. 

<mart. 5.75.1>	Quae legis causa nupsit tibi Laelia, Quinte, 
<mart. 5.75.2>	Uxorem potes hanc dicere legitimam. 

<mart. 5.76.1>	Profecit poto Mithridates saepe veneno, 
<mart. 5.76.2>	Toxica ne possent saeva nocere sibi. 
<mart. 5.76.3>	Tu quoque cavisti cenando tam male semper, 
<mart. 5.76.4>	Ne posses umquam, Cinna, perire fame. 

<mart. 5.77.1>	Narratur belle quidam dixisse, Marulle, 
<mart. 5.77.2>	Qui te ferre oleum dixit in auricula. 

<mart. 5.79.1>	Undecies una surrexti, Zoile, cena, 
<mart. 5.79.2>	Et mutata tibi est synthesis undecies, 
<mart. 5.79.3>	Sudor inhaereret madida ne veste retentus 
<mart. 5.79.4>	Et laxam tenuis laederet aura cutem. 
<mart. 5.79.5>	Quare ego non sudo, qui tecum, Zoile, ceno? 
<mart. 5.79.6>	Frigus enim magnum synthesis una facit. 

<mart. 5.81.1>	Semper pauper eris, si pauper es, Aemiliane. 
<mart. 5.81.2>	Dantur opes nullis nunc nisi divitibus. 

<mart. 5.82.1>	Quid promittebas mihi milia, Gaure, ducenta, 
<mart. 5.82.2>	Si dare non poteras milia, Gaure, decem? 
<mart. 5.82.3>	An potes et non vis? Rogo, non est turpius istud? 
<mart. 5.82.4>	I, tibi dispereas, Gaure: pusillus homo es. 

<mart. 5.83.1>	Insequeris, fugio; fugis, insequor; haec mihi mens est: 
<mart. 5.83.2>	Velle tuum nolo, Dindyme, nolle volo. 

<mart. 6.2.1>	Lusus erat sacrae conubia fallere taedae, 
<mart. 6.2.2>	Lusus et inmeritos execuisse mares. 
<mart. 6.2.3>	Utraque tu prohibes, Caesar, populisque futuris 
<mart. 6.2.4>	Succurris, nasci quos sine fraude iubes. 
<mart. 6.2.5>	Nec spado iam nec moechus erit te praeside quisquam: 
<mart. 6.2.6>	At prius - o mores! - et spado moechus erat. 

<mart. 6.3.1>	Nascere Dardanio promissum nomen Iulo, 
<mart. 6.3.2>	Vera deu=m suboles; nascere, magne puer: 
<mart. 6.3.3>	Cui pater aeternas post saecula tradat habenas, 
<mart. 6.3.4>	Quique regas orbem cum seniore senex. 
<mart. 6.3.5>	Ipsa tibi niveo trahet aurea pollice fila 
<mart. 6.3.6>	Et totam Phrixi Iulia nebit ovem. 

<mart. 6.5.1>	Rustica mercatus multis sum praedia nummis: 
<mart. 6.5.2>	Mutua des centum, Caeciliane, rogo. 
<mart. 6.5.3>	Nil mihi respondes? Tacitum te dicere credo 
<mart. 6.5.4>	'Non reddes': ideo, Caeciliane, rogo. 

<mart. 6.6.1>	Comoedi tres sunt, sed amat tua Paula, Luperce, 
<mart. 6.6.2>	Quattuor: et κωφὸν Paula πρόσωπον amat. 

<mart. 6.7.1>	Iulia lex populis ex quo, Faustine, renata est 
<mart. 6.7.2>	Atque intrare domos iussa Pudicitia est, 
<mart. 6.7.3>	Aut minus aut certe non plus tricesima lux est, 
<mart. 6.7.4>	Et nubit decimo iam Telesilla viro. 
<mart. 6.7.5>	Quae nubit totiens, non nubit: adultera lege est. 
<mart. 6.7.6>	Offendor moecha simpliciore minus. 

<mart. 6.9.1>	In Pompeiano dormis, Laevine, theatro: 
<mart. 6.9.2>	Et quereris, si te suscitat Oceanus? 

<mart. 6.10.1>	Pauca Iovem nuper cum milia forte rogarem, 
<mart. 6.10.2>	'Ille dabit' dixit 'qui mihi templa dedit.' 
<mart. 6.10.3>	Templa quidem dedit ille Iovi, sed milia nobis 
<mart. 6.10.4>	Nulla dedit: pudet, a, pauca rogasse Iovem  
<mart. 6.10.5>	At quam non tetricus, quam nulla nubilus ira, 
<mart. 6.10.6>	Quam placido nostras legerat ore preces! 
<mart. 6.10.7>	Talis supplicibus tribuit diademata Dacis 
<mart. 6.10.8>	Et Capitolinas itque reditque vias. 
<mart. 6.10.9>	Dic, precor, o nostri dic conscia virgo Tonantis, 
<mart. 6.10.10>	Si negat hoc vultu, quo solet ergo dare? 
<mart. 6.10.11>	Sic ego: sic breviter posita mihi Gorgone Pallas: 
<mart. 6.10.12>	'Quae nondum data sunt, stulte, negata putas?' 

<mart. 6.11.1>	Quod non sit Pylades hoc tempore, non sit Orestes, 
<mart. 6.11.2>	Miraris? Pylades, Marce, bibebat idem, 
<mart. 6.11.3>	Nec melior panis turdusve dabatur Orestae, 
<mart. 6.11.4>	Sed par atque eadem cena duobus erat. 
<mart. 6.11.5>	Tu Lucrina voras, me pascit aquosa peloris: 
<mart. 6.11.6>	Non minus ingenua est et mihi, Marce, gula. 
<mart. 6.11.7>	Te Cadmea Tyros, me pinguis Gallia vestit: 
<mart. 6.11.8>	Vis te purpureum, Marce, sagatus amem? 
<mart. 6.11.9>	Ut praestem Pyladen, aliquis mihi praestet Oresten. 
<mart. 6.11.10>	Hoc non fit verbis, Marce: ut ameris, ama. 

<mart. 6.13.1>	Quis te Phidiaco formatam, Iulia, caelo, 
<mart. 6.13.2>	Vel quis Palladiae non putet artis opus? 
<mart. 6.13.3>	Candida non tacita respondet imagine lygdos 
<mart. 6.13.4>	Et placido fulget vivus in ore decor. 
<mart. 6.13.5>	Ludit Acidalio, sed non manus aspera, nodo, 
<mart. 6.13.6>	Quem rapuit collo, parve Cupido, tuo. 
<mart. 6.13.7>	Ut Martis revocetur amor summique Tonantis, 
<mart. 6.13.8>	A te Iuno petat ceston et ipsa Venus. 

<mart. 6.15.1>	Dum Phaethontea formica vagatur in umbra, 
<mart. 6.15.2>	Inplicuit tenuem sucina gutta feram. 
<mart. 6.15.3>	Sic modo quae fuerat vita contempta manente, 
<mart. 6.15.4>	Funeribus facta est nunc pretiosa suis. 

<mart. 6.16.1>	Tu qui pene viros terres et falce cinaedos, 
<mart. 6.16.2>	Iugera sepositi pauca tuere soli. 
<mart. 6.16.3>	Sic tua non intrent vetuli pomaria fures, 
<mart. 6.16.4>	Sed puer et longis pulchra puella comis. 

<mart. 6.18.1>	Sancta Salonini terris requiescit Hiberis, 
<mart. 6.18.2>	Qua melior Stygias non videt umbra domos. 
<mart. 6.18.3>	Sed lugere nefas: nam qui te, Prisce, reliquit, 
<mart. 6.18.4>	Vivit qua voluit vivere parte magis. 

<mart. 6.20.1>	Mutua te centum sestertia, Phoebe, rogavi, 
<mart. 6.20.2>	Cum mihi dixisses 'exigis ergo nihil?' 
<mart. 6.20.3>	Inquiris, dubitas, cunctaris meque diebus 
<mart. 6.20.4>	Teque decem crucias: iam rogo, Phoebe, nega. 

<mart. 6.21.1>	Perpetuam Stellae dum iungit Ianthida vati 
<mart. 6.21.2>	Laeta Venus, dixit 'Plus dare non potui.' 
<mart. 6.21.3>	Haec coram domina; sed nequius illud in aurem: 
<mart. 6.21.4>	'Tu ne quid pecces, exitiose, vide. 
<mart. 6.21.5>	Saepe ego lascivom Martem furibunda cecidi, 
<mart. 6.21.6>	Legitimos esset cum vagus ante toros. 
<mart. 6.21.7>	Sed postquam meus est, nulla me paelice laesit: 
<mart. 6.21.8>	Tam frugi Iuno vellet habere virum.' 
<mart. 6.21.9>	Dixit, et arcano percussit pectora loro. 
<mart. 6.21.10>	Plaga iuvat: sed tu iam, dea, caede deos. 

<mart. 6.23.1>	Stare iubes nostrum semper tibi, Lesbia, penem: 
<mart. 6.23.2>	Crede mihi, non est mentula, quod digitus. 
<mart. 6.23.3>	Tu licet et manibus blandis et vocibus instes, 
<mart. 6.23.4>	Te contra facies imperiosa tua est. 

<mart. 6.25.1>	Marcelline, boni suboles sincera parentis, 
<mart. 6.25.2>	Horrida Parrhasio quem tegit ursa iugo,  
<mart. 6.25.3>	Ille vetus pro te patriusque quid optet amicus, 
<mart. 6.25.4>	Accipe et haec memori pectore vota tene: 
<mart. 6.25.5>	Cauta sit ut virtus, nec te temerarius ardor 
<mart. 6.25.6>	In medios enses saevaque tela ferat. 
<mart. 6.25.7>	Bella velint Martemque ferum rationis egentes, 
<mart. 6.25.8>	Tu potes et patris miles et esse ducis. 

<mart. 6.27.1>	Bis vicine Nepos - nam tu quoque proxima Florae 
<mart. 6.27.2>	Incolis et veteres tu quoque Ficelias -  
<mart. 6.27.3>	Est tibi, quae patria signatur imagine voltus, 
<mart. 6.27.4>	Testis maternae nata pudicitiae. 
<mart. 6.27.5>	Tu tamen annoso nimium ne parce Falerno, 
<mart. 6.27.6>	Et potius plenos aere relinque cados. 
<mart. 6.27.7>	Sit pia, sit locuples, sed potet filia mustum: 
<mart. 6.27.8>	Amphora cum domina nunc nova fiet anus. 
<mart. 6.27.9>	Caecuba non solos vindemia nutriat orbos: 
<mart. 6.27.10>	Possunt et patres vivere, crede mihi. 

<mart. 6.29.1>	Non de plebe domus nec avarae verna catastae, 
<mart. 6.29.2>	Sed domini sancto dignus amore puer,  
<mart. 6.29.3>	Munera cum posset nondum sentire patroni, 
<mart. 6.29.4>	Glaucia libertus iam Melioris erat. 
<mart. 6.29.5>	Moribus hoc formaeque datum: quis blandior illo? 
<mart. 6.29.6>	Aut quis Apollineo pulchrior ore fuit? 
<mart. 6.29.7>	Inmodicis brevis est aetas et rara senectus. 
<mart. 6.29.8>	Quidquid ames, cupias non placuisse nimis. 

<mart. 6.31.1>	Uxorem, Charideme, tuam scis ipse sinisque 
<mart. 6.31.2>	A medico futui: vis sine febre mori. 

<mart. 6.32.1>	Cum dubitaret adhuc belli civilis Enyo 
<mart. 6.32.2>	Forsitan et posset vincere mollis Otho, 
<mart. 6.32.3>	Damnavit multo staturum sanguine Martem 
<mart. 6.32.4>	Et fodit certa pectora tota manu. 
<mart. 6.32.5>	Sit Cato, dum vivit, sane vel Caesare maior: 
<mart. 6.32.6>	Dum moritur, numquid maior Othone fuit? 

<mart. 6.33.1>	Nil miserabilius, Matho, pedicone Sabello 
<mart. 6.33.2>	Vidisti, quo nil laetius ante fuit. 
<mart. 6.33.3>	Furta, fugae, mortes servorum, incendia, luctus 
<mart. 6.33.4>	Adfligunt hominem, iam miser et futuit. 

<mart. 6.34.1>	Basia da nobis, Diadumene, pressa. 'Quot?' inquis. 
<mart. 6.34.2>	Oceani fluctus me numerare iubes  
<mart. 6.34.3>	Et maris Aegaei sparsas per litora conchas 
<mart. 6.34.4>	Et quae Cecropio monte vagantur apes, 
<mart. 6.34.5>	Quaeque sonant pleno vocesque manusque theatro, 
<mart. 6.34.6>	Cum populus subiti Caesaris ora videt. 
<mart. 6.34.7>	Nolo quot arguto dedit exorata Catullo 
<mart. 6.34.8>	Lesbia: pauca cupit, qui numerare potest. 

<mart. 6.35.1>	Septem clepsydras magna tibi voce petenti 
<mart. 6.35.2>	Arbiter invitus, Caeciliane, dedit. 
<mart. 6.35.3>	At tu multa diu dicis vitreisque tepentem 
<mart. 6.35.4>	Ampullis potas semisupinus aquam. 
<mart. 6.35.5>	Ut tandem saties vocemque sitimque, rogamus, 
<mart. 6.35.6>	Iam de clepsydra, Caeciliane, bibas. 

<mart. 6.36.1>	Mentula tam magna est, quantus tibi, Papyle, nasus, 
<mart. 6.36.2>	Ut possis, quotiens arrigis, olfacere. 

<mart. 6.38.1>	Aspicis, ut parvus nec adhuc trieteride plena 
<mart. 6.38.2>	Regulus auditum laudet et ipse patrem? 
<mart. 6.38.3>	Maternosque sinus viso genitore relinquat 
<mart. 6.38.4>	Et patrias laudes sentiat esse suas? 
<mart. 6.38.5>	Iam clamor centumque viri densumque corona 
<mart. 6.38.6>	Volgus et infanti Iulia tecta placent. 
<mart. 6.38.7>	Acris equi suboles magno sic pulvere gaudet, 
<mart. 6.38.8>	Sic vitulus molli proelia fronte cupit. 
<mart. 6.38.9>	Di, servate, precor, matri sua vota patrique, 
<mart. 6.38.10>	Audiat ut natum Regulus, illa duos.  

<mart. 6.40.1>	Femina praeferri potuit tibi nulla, Lycori: 
<mart. 6.40.2>	Praeferri Glycerae femina nulla potest. 
<mart. 6.40.3>	Haec erit hoc quod tu: tu non potes esse quod haec est 
<mart. 6.40.4>	Tempora quid faciunt! hanc volo, te volui. 

<mart. 6.41.1>	Qui recitat lana fauces et colla revinctus, 
<mart. 6.41.2>	Hic se posse loqui, posse tacere negat. 

<mart. 6.43.1>	Dum tibi felices indulgent, Castrice, Baiae 
<mart. 6.43.2>	Canaque sulphureis nympha natatur aquis, 
<mart. 6.43.3>	Me Nomentani confirmant otia ruris 
<mart. 6.43.4>	Et casa iugeribus non onerosa suis. 
<mart. 6.43.5>	Hoc mihi Baiani soles mollisque Lucrinus, 
<mart. 6.43.6>	Hoc mihi sunt vestrae, Castrice, divitiae. 
<mart. 6.43.7>	Quondam laudatas quocumque libebat ad undas 
<mart. 6.43.8>	Currere nec longas pertimuisse vias, 
<mart. 6.43.9>	Nunc urbis vicina iuvant facilesque recessus, 
<mart. 6.43.10>	Et satis est, pigro si licet esse mihi. 

<mart. 6.44.1>	Festive credis te, Calliodore, iocari 
<mart. 6.44.2>	Et solum multo permaduisse sale.  
<mart. 6.44.3>	Omnibus adrides, dicteria dicis in omnis; 
<mart. 6.44.4>	Sic te convivam posse placere putas. 
<mart. 6.44.5>	At si ego non belle, sed vere dixero quiddam, 
<mart. 6.44.6>	Nemo propinabit, Calliodore, tibi. 

<mart. 6.45.1>	Lusistis, satis est: lascivi nubite cunni: 
<mart. 6.45.2>	Permissa est vobis non nisi casta Venus. 
<mart. 6.45.3>	Haec est casta Venus? nubit Laetoria Lygdo: 
<mart. 6.45.4>	Turpius uxor erit, quam modo moecha fuit. 

<mart. 6.46.1>	Vapulat adsidue veneti quadriga flagello, 
<mart. 6.46.2>	Nec currit: magnam rem, Catiane, facit. 

<mart. 6.47.1>	Nympha, mei Stellae quae fonte domestica puro 
<mart. 6.47.2>	Laberis et domini gemmea tecta subis, 
<mart. 6.47.3>	Sive Numae coniunx Triviae te misit ab antris, 
<mart. 6.47.4>	Sive Camenarum de grege nona venis: 
<mart. 6.47.5>	Exolvit votis hac se tibi virgine porca 
<mart. 6.47.6>	Marcus, furtivam quod bibit aeger aquam. 
<mart. 6.47.7>	Tu contenta meo iam crimine gaudia fontis 
<mart. 6.47.8>	Da secura tui: sit mihi sana sitis. 

<mart. 6.48.1>	Quod tam grande sophos clamat tibi turba togata, 
<mart. 6.48.2>	Non tu, Pomponi, cena diserta tua est. 

<mart. 6.50.1>	Cum coleret puros pauper Telesinus amicos, 
<mart. 6.50.2>	Errabat gelida sordidus in togula: 
<mart. 6.50.3>	Obscenos ex quo coepit curare cinaedos, 
<mart. 6.50.4>	Argentum, mensas, praedia solus emit. 
<mart. 6.50.5>	Vis fieri dives, Bithynice? conscius esto: 
<mart. 6.50.6>	Nil tibi vel minimum basia pura dabunt. 

<mart. 6.51.1>	Quod convivaris sine me tam saepe, Luperce, 
<mart. 6.51.2>	Inveni, noceam qua ratione tibi. 
<mart. 6.51.3>	Irascor: licet usque voces mittasque rogesque -  
<mart. 6.51.4>	'Quid facies?' inquis. Quid faciam? veniam. 

<mart. 6.52.1>	Hoc iacet in tumulo raptus puerilibus annis 
<mart. 6.52.2>	Pantagathus, domini cura dolorque sui, 
<mart. 6.52.3>	Vix tangente vagos ferro resecare capillos 
<mart. 6.52.4>	Doctus et hirsutas excoluisse genas. 
<mart. 6.52.5>	Sis licet, ut debes, tellus, placata levisque, 
<mart. 6.52.6>	Artificis levior non potes esse manu. 

<mart. 6.53.1>	Lotus nobiscum est, hilaris cenavit, et idem 
<mart. 6.53.2>	Inventus mane est mortuus Andragoras. 
<mart. 6.53.3>	Tam subitae mortis causam, Faustine, requiris? 
<mart. 6.53.4>	In somnis medicum viderat Hermocraten. 

<mart. 6.54.1>	Tantos et tantas si dicere Sextilianum, 
<mart. 6.54.2>	Aule, vetes, iunget vix tria verba miser. 
<mart. 6.54.3>	'Quid sibi vult?' inquis. Dicam, quid suspicer esse: 
<mart. 6.54.4>	Tantos et tantas Sextilianus amat.  

<mart. 6.56.1>	Quod tibi crura rigent saetis et pectora villis, 
<mart. 6.56.2>	Verba putas famae te, Charideme, dare? 
<mart. 6.56.3>	Extirpa, mihi crede, pilos de corpore toto 
<mart. 6.56.4>	Teque pilare tuas testificare natis. 
<mart. 6.56.5>	'Quae ratio est?' inquis. Scis multos dicere multa: 
<mart. 6.56.6>	Fac pedicari te, Charideme, putent. 

<mart. 6.57.1>	Mentiris fictos unguento, Phoebe, capillos 
<mart. 6.57.2>	Et tegitur pictis sordida calva comis. 
<mart. 6.57.3>	Tonsorem capiti non est adhibere necesse: 
<mart. 6.57.4>	Radere te melius spongia, Phoebe, potest. 

<mart. 6.58.1>	Cernere Parrhasios dum te iuvat, Aule, triones 
<mart. 6.58.2>	Comminus et Getici sidera ferre poli, 
<mart. 6.58.3>	O quam paene tibi Stygias ego raptus ad undas 
<mart. 6.58.4>	Elysiae vidi nubila fusca plagae! 
<mart. 6.58.5>	Quamvis lassa, tuos quaerebant lumina vultus 
<mart. 6.58.6>	Atque erat in gelido plurimus ore Pudens. 
<mart. 6.58.7>	Si mihi lanificae ducunt non pulla sorores 
<mart. 6.58.8>	Stamina nec surdos vox habet ista deos, 
<mart. 6.58.9>	Sospite me sospes Latias reveheris ad urbes 
<mart. 6.58.10>	Et referes pili praemia clarus eques. 

<mart. 6.59.1>	Et dolet et queritur, sibi non contingere frigus, 
<mart. 6.59.2>	Propter sescentas Baccara gausapinas, 
<mart. 6.59.3>	Optat et obscuras luces ventosque nivesque, 
<mart. 6.59.4>	Odit et hibernos, si tepuere, dies.  
<mart. 6.59.5>	Quid fecere mali nostrae tibi, saeve, lacernae, 
<mart. 6.59.6>	Tollere de scapulis quas levis aura potest? 
<mart. 6.59.7>	Quanto simplicius, quanto est humanius illud, 
<mart. 6.59.8>	Mense vel Augusto sumere gausapinas! 

<mart. 6.60.1>	Laudat, amat, cantat nostros mea Roma libellos, 
<mart. 6.60.2>	Meque sinus omnes, me manus omnis habet. 
<mart. 6.60.3>	Ecce rubet quidam, pallet, stupet, oscitat, odit. 
<mart. 6.60.4>	Hoc volo: nunc nobis carmina nostra placent. 

<mart. 6.61.1>	Rem factam Pompullus habet, Faustine: legetur 
<mart. 6.61.2>	Et nomen toto sparget in orbe suum. 
<mart. 6.61.3>	'Sic leve flavorum valeat genus Usiporum, 
<mart. 6.61.4>	Quisquis et Ausonium non amat imperium.' 
<mart. 6.61.5>	Ingeniosa tamen Pompulli scripta feruntur. 
<mart. 6.61.6>	'Sed famae non est hoc, mihi crede, satis: 
<mart. 6.61.7>	Quam multi tineas pascunt blattasque diserti, 
<mart. 6.61.8>	Et redimunt soli carmina docta coci! 
<mart. 6.61.9>	Nescio quid plus est, quod donat saecula chartis: 
<mart. 6.61.10>	Victurus genium debet habere liber.' 

<mart. 6.63.1>	Scis te captari, scis hunc qui captat, avarum, 
<mart. 6.63.2>	Et scis qui captat, quid, Mariane, velit. 
<mart. 6.63.3>	Tu tamen hunc tabulis heredem, stulte, supremis 
<mart. 6.63.4>	Scribis et esse tuo vis, furiose, loco. 
<mart. 6.63.5>	'Munera magna tamen misit.' Sed misit in hamo; 
<mart. 6.63.6>	Et piscatorem piscis amare potest? 
<mart. 6.63.7>	Hicine deflebit vero tua fata dolore? 
<mart. 6.63.8>	Si cupis, ut ploret, des, Mariane, nihil.  

<mart. 6.65.1>	'Hexametris epigramma facis' scio dicere Tuccam. 
<mart. 6.65.2>	Tucca, solet fieri, denique, Tucca, licet.  
<mart. 6.65.3>	'Sed tamen hoc longum est.' Solet hoc quoque, Tucca, licetque: 
<mart. 6.65.4>	Si breviora probas, disticha sola legas. 
<mart. 6.65.5>	Conveniat nobis, ut fas epigrammata longa 
<mart. 6.65.6>	Sit transire tibi, scribere, Tucca, mihi. 

<mart. 6.67.1>	Cur tantum eunuchos habeat tua Caelia, quaeris, 
<mart. 6.67.2>	Pannyche? volt futui Caelia nec parere. 

<mart. 6.68.1>	Flete nefas vestrum, sed toto flete Lucrino, 
<mart. 6.68.2>	Naides, et luctus sentiat ipsa Thetis. 
<mart. 6.68.3>	Inter Baianas raptus puer occidit undas 
<mart. 6.68.4>	Eutychos ille, tuum, Castrice, dulce latus. 
<mart. 6.68.5>	Hic tibi curarum socius blandumque levamen, 
<mart. 6.68.6>	Hic amor, hic nostri vatis Alexis erat. 
<mart. 6.68.7>	Numquid te vitreis nudum lasciva sub undis 
<mart. 6.68.8>	Vidit et Alcidae nympha remisit Hylan? 
<mart. 6.68.9>	An dea femineum iam neglegit Hermaphroditum 
<mart. 6.68.10>	Amplexu teneri sollicitata viri? 
<mart. 6.68.11>	Quidquid id est, subitae, quaecumque est causa rapinae, 
<mart. 6.68.12>	Sit, precor, et tellus mitis et unda tibi. 

<mart. 6.69.1>	Non miror, quod potat aquam tua Bassa, Catulle: 
<mart. 6.69.2>	Miror, quod Bassi filia potat aquam.  

<mart. 6.71.1>	Edere lascivos ad Baetica crusmata gestus 
<mart. 6.71.2>	Et Gaditanis ludere docta modis, 
<mart. 6.71.3>	Tendere quae tremulum Pelian Hecubaeque maritum 
<mart. 6.71.4>	Posset ad Hectoreos sollicitare rogos, 
<mart. 6.71.5>	Urit et excruciat dominum Telethusa priorem: 
<mart. 6.71.6>	Vendidit ancillam, nunc redimit dominam. 

<mart. 6.73.1>	Non rudis indocta fecit me falce colonus: 
<mart. 6.73.2>	Dispensatoris nobile cernis opus. 
<mart. 6.73.3>	Nam Caeretani cultor ditissimus agri 
<mart. 6.73.4>	Hos Hilarus colles et iuga laeta tenet.  
<mart. 6.73.5>	Aspice, quam certo videar non ligneus ore 
<mart. 6.73.6>	Nec devota focis inguinis arma geram, 
<mart. 6.73.7>	Sed mihi perpetua numquam moritura cupresso 
<mart. 6.73.8>	Phidiaca rigeat mentula digna manu. 
<mart. 6.73.9>	Vicini, moneo, sanctum celebrate Priapum 
<mart. 6.73.10>	Et bis septenis parcite iugeribus. 

<mart. 6.75.1>	Cum mittis turdumve mihi quadramve placentae, 
<mart. 6.75.2>	Sive femur leporis, sive quid his simile est, 
<mart. 6.75.3>	Buccellas misisse tuas te, Pontia, dicis. 
<mart. 6.75.4>	Has ego non mittam, Pontia, sed nec edam. 

<mart. 6.76.1>	Ille sacri lateris custos Martisque togati, 
<mart. 6.76.2>	Credita cui summi castra fuere ducis, 
<mart. 6.76.3>	Hic situs est Fuscus. Licet hoc, Fortuna, fateri: 
<mart. 6.76.4>	Non timet hostiles iam lapis iste minas; 
<mart. 6.76.5>	Grande iugum domita Dacus cervice recepit, 
<mart. 6.76.6>	Et famulum victrix possidet umbra nemus. 

<mart. 6.77.1>	Cum sis tam pauper, quam nec miserabilis Iros, 
<mart. 6.77.2>	Tam iuvenis, quam nec Parthenopaeus erat, 
<mart. 6.77.3>	Tam fortis, quam nec, cum vinceret, Artemidorus, 
<mart. 6.77.4>	Quid te Cappadocum sex onus esse iuvat? 
<mart. 6.77.5>	Rideris multoque magis traduceris, Afer, 
<mart. 6.77.6>	Quam nudus medio si spatiere foro. 
<mart. 6.77.7>	Non aliter monstratur Atlans cum compare ginno 
<mart. 6.77.8>	Quaeque vehit similem belua nigra Libyn. 
<mart. 6.77.9>	Invidiosa tibi quam sit lectica, requiris? 
<mart. 6.77.10>	Non debes ferri mortuus hexaphoro.  

<mart. 6.79.1>	Tristis es et felix. Sciat hoc Fortuna caveto: 
<mart. 6.79.2>	Ingratum dicet te, Lupe, si scierit. 

<mart. 6.80.1>	Ut nova dona tibi, Caesar, Nilotica tellus 
<mart. 6.80.2>	Miserat hibernas ambitiosa rosas. 
<mart. 6.80.3>	Navita derisit Pharios Memphiticus hortos, 
<mart. 6.80.4>	Urbis ut intravit limina prima tuae: 
<mart. 6.80.5>	Tantus veris honos et odorae gratia Florae, 
<mart. 6.80.6>	Tantaque Paestani gloria ruris erat; 
<mart. 6.80.7>	Sic quacumque vagus gressumque oculosque ferebat, 
<mart. 6.80.8>	Tonsilibus sertis omne rubebat iter. 
<mart. 6.80.9>	At tu Romanae iussus iam cedere brumae, 
<mart. 6.80.10>	Mitte tuas messes, accipe, Nile, rosas. 

<mart. 6.81.1>	Iratus tamquam populo, Charideme, lavaris: 
<mart. 6.81.2>	Inguina sic toto subluis in solio. 
<mart. 6.81.3>	Nec caput hic vellem sic te, Charideme, lavare. 
<mart. 6.81.4>	Et caput, ecce, lavas: inguina malo laves. 

<mart. 6.83.1>	Quantum sollicito fortuna parentis Etrusco, 
<mart. 6.83.2>	Tantum, summe ducum, debet uterque tibi. 
<mart. 6.83.3>	Nam tu missa tua revocasti fulmina dextra: 
<mart. 6.83.4>	Hos cuperem mores ignibus esse Iovis; 
<mart. 6.83.5>	Si tua sit summo, Caesar, natura Tonanti, 
<mart. 6.83.6>	Utetur toto fulmine rara manus. 
<mart. 6.83.7>	Muneris hoc utrumque tui testatur Etruscus, 
<mart. 6.83.8>	Esse quod et comiti contigit et reduci. 

<mart. 6.84.1>	Octaphoro sanus portatur, Avite, Philippus. 
<mart. 6.84.2>	Hunc tu si sanum credis, Avite, furis. 

<mart. 6.85.1>	Editur en sextus sine te mihi, Rufe Camoni, 
<mart. 6.85.2>	Nec te lectorem sperat, amice, liber: 
<mart. 6.85.3>	Impia Cappadocum tellus et numine laevo 
<mart. 6.85.4>	Visa tibi cineres reddit et ossa patri. 
<mart. 6.85.5>	Funde tuo lacrimas orbata Bononia Rufo, 
<mart. 6.85.6>	Et resonet tota planctus in Aemilia: 
<mart. 6.85.7>	Heu qualis pietas, heu quam brevis occidit aetas! 
<mart. 6.85.8>	Viderat Alphei praemia quinta modo. 
<mart. 6.85.9>	Pectore tu memori nostros evolvere lusus, 
<mart. 6.85.10>	Tu solitus totos, Rufe, tenere iocos, 
<mart. 6.85.11>	Accipe cum fletu maesti breve carmen amici 
<mart. 6.85.12>	Atque haec absentis tura fuisse puta.  

<mart. 6.86.1>	Setinum dominaeque nives densique trientes. 
<mart. 6.86.2>	Quando ego vos medico non prohibente bibam? 
<mart. 6.86.3>	Stultus et ingratus nec tanto munere dignus, 
<mart. 6.86.4>	Qui mavult heres divitis esse Midae. 
<mart. 6.86.5>	Possideat Libycas messis Hermumque Tagumque, 
<mart. 6.86.6>	Et potet caldam, qui mihi livet, aquam. 

<mart. 6.87.1>	Di tibi dent et tu, Caesar, quaecumque mereris: 
<mart. 6.87.2>	Di mihi dent et tu, quae volo, si merui. 

<mart. 6.88.1>	Mane salutavi vero te nomine casu, 
<mart. 6.88.2>	Nec dixi dominum, Caeciliane, meum. 
<mart. 6.88.3>	Quanti libertas constet mihi tanta, requiris? 
<mart. 6.88.4>	Centum quadrantes abstulit illa mihi. 

<mart. 6.89.1>	Cum peteret seram media iam nocte matellam 
<mart. 6.89.2>	Arguto madidus pollice Panaretus, 
<mart. 6.89.3>	Spoletina data est, sed quam siccaverat ipse, 
<mart. 6.89.4>	Nec fuerat soli tota lagona satis. 
<mart. 6.89.5>	Ille fide summa testae sua vina remensus 
<mart. 6.89.6>	Reddidit oenophori pondera plena sui. 
<mart. 6.89.7>	Miraris, quantum biberat, cepisse lagonam? 
<mart. 6.89.8>	Desine mirari, Rufe: merum biberat. 

<mart. 6.91.1>	Sancta ducis summi prohibet censura vetatque 
<mart. 6.91.2>	Moechari. Gaude, Zoile, non futuis. 

<mart. 6.93.1>	Tam male Thais olet, quam non fullonis avari 
<mart. 6.93.2>	Testa vetus, media sed modo fracta via, 
<mart. 6.93.3>	Non ab amore recens hircus, non ora leonis, 
<mart. 6.93.4>	Non detracta cani transtiberina cutis, 
<mart. 6.93.5>	Pullus abortivo nec cum putrescit in ovo, 
<mart. 6.93.6>	Amphora corrupto nec vitiata garo. 
<mart. 6.93.7>	Virus ut hoc alio fallax permutet odore, 
<mart. 6.93.8>	Deposita quotiens balnea veste petit, 
<mart. 6.93.9>	Psilothro viret aut acida latet oblita creta 
<mart. 6.93.10>	Aut tegitur pingui terque quaterque faba. 
<mart. 6.93.11>	Cum bene se tutam per fraudes mille putavit, 
<mart. 6.93.12>	Omnia cum fecit, Thaida Thais olet. 

<mart. 6.94.1>	Ponuntur semper chrysendeta Calpetano 
<mart. 6.94.2>	Sive foris seu cum cenat in urbe domi. 
<mart. 6.94.3>	Sic etiam in stabulo semper, sic cenat in agro. 
<mart. 6.94.4>	Non habet ergo aliud? Non habet immo suum. 

<mart. 7.1.1>	Accipe belligerae crudum thoraca Minervae, 
<mart. 7.1.2>	Ipsa Medusaeae quem timet ira comae. 
<mart. 7.1.3>	Dum vacat, haec, Caesar, poterit lorica vocari: 
<mart. 7.1.4>	Pectore cum sacro sederit, aegis erit. 

<mart. 7.2.1>	Invia Sarmaticis domini lorica sagittis 
<mart. 7.2.2>	Et Martis Getico tergore fida magis,  
<mart. 7.2.3>	Quam vel ad Aetolae securam cuspidis ictus 
<mart. 7.2.4>	Texuit innumeri lubricus unguis apri: 
<mart. 7.2.5>	Felix sorte tua, sacrum cui tangere pectus 
<mart. 7.2.6>	Fas erit et nostri mente calere dei. 
<mart. 7.2.7>	I comes et magnos inlaesa merere triumphos 
<mart. 7.2.8>	Palmataeque ducem, sed cito, redde togae. 

<mart. 7.3.1>	Cur non mitto meos tibi, Pontiliane, libellos? 
<mart. 7.3.2>	Ne mihi tu mittas, Pontiliane, tuos. 

<mart. 7.5.1>	Si desiderium, Caesar, populique patrumque 
<mart. 7.5.2>	Respicis et Latiae gaudia vera togae, 
<mart. 7.5.3>	Redde deum votis poscentibus. Invidet hosti 
<mart. 7.5.4>	Roma suo, veniat laurea multa licet: 
<mart. 7.5.5>	Terrarum dominum propius videt ille, tuoque 
<mart. 7.5.6>	Terretur vultu barbarus et fruitur. 

<mart. 7.6.1>	Ecquid Hyperboreis ad nos conversus ab oris 
<mart. 7.6.2>	Ausonias Caesar iam parat ire vias? 
<mart. 7.6.3>	Certus abest auctor, sed vox hoc nuntiat omnis: 
<mart. 7.6.4>	Credo tibi, verum dicere, Fama, soles. 
<mart. 7.6.5>	Publica victrices testantur gaudia chartae, 
<mart. 7.6.6>	Martia laurigera cuspide pila virent. 
<mart. 7.6.7>	Rursus, io, magnos clamat tibi Roma triumphos 
<mart. 7.6.8>	Invictusque tua, Caesar, in urbe sonas. 
<mart. 7.6.9>	Sed iam laetitiae quo sit fiducia maior, 
<mart. 7.6.10>	Sarmaticae laurus nuntius ipse veni. 

<mart. 7.8.1>	Nunc hilares, si quando mihi, nunc ludite, Musae: 
<mart. 7.8.2>	Victor ab Odrysio redditur orbe deus. 
<mart. 7.8.3>	Certa facis populi tu primus vota, December: 
<mart. 7.8.4>	Iam licet ingenti dicere voce 'Venit!' 
<mart. 7.8.5>	Felix sorte tua! Poteras non cedere Iano, 
<mart. 7.8.6>	Gaudia si nobis, quae dabit ille, dares. 
<mart. 7.8.7>	Festa coronatus ludet convicia miles, 
<mart. 7.8.8>	Inter laurigeros cum comes ibit equos. 
<mart. 7.8.9>	Fas audire iocos levioraque carmina, Caesar, 
<mart. 7.8.10>	Et tibi, si lusus ipse triumphus amat. 

<mart. 7.9.1>	Cum sexaginta numeret Cascellius annos, 
<mart. 7.9.2>	Ingeniosus homo est: quando disertus erit? 

<mart. 7.10.1>	Pedicatur Eros, fellat Linus: Ole, quid ad te, 
<mart. 7.10.2>	De cute quid faciant ille vel ille sua? 
<mart. 7.10.3>	Centenis futuit Matho milibus: Ole, quid ad te? 
<mart. 7.10.4>	Non tu propterea, sed Matho pauper erit. 
<mart. 7.10.5>	In lucem cenat Sertorius: Ole, quid ad te, 
<mart. 7.10.6>	Cum liceat tota stertere nocte tibi? 
<mart. 7.10.7>	Septingenta Tito debet Lupus: Ole, quid ad te? 
<mart. 7.10.8>	Assem ne dederis crediderisve Lupo. 
<mart. 7.10.9>	Illud dissimulas, ad te quod pertinet, Ole, 
<mart. 7.10.10>	Quodque magis curae convenit esse tuae. 
<mart. 7.10.11>	Pro togula debes: hoc ad te pertinet, Ole. 
<mart. 7.10.12>	Quadrantem nemo iam tibi credit: et hoc.  
<mart. 7.10.13>	Uxor moecha tibi est: hoc ad te pertinet, Ole. 
<mart. 7.10.14>	Poscit iam dotem filia grandis: et hoc. 
<mart. 7.10.15>	Dicere quindecies poteram, quod pertinet ad te: 
<mart. 7.10.16>	Sed quid agas, ad me pertinet, Ole, nihil. 

<mart. 7.12.1>	Sic me fronte legat dominus, Faustine, serena 
<mart. 7.12.2>	Excipiatque meos, qua solet aure, iocos, 
<mart. 7.12.3>	Ut mea nec, iuste quos odit, pagina laesit, 
<mart. 7.12.4>	Et mihi de nullo fama rubore placet. 
<mart. 7.12.5>	Quid prodest, cupiant cum quidam nostra videri, 
<mart. 7.12.6>	Si qua Lycambeo sanguine tela madent, 
<mart. 7.12.7>	Vipereumque vomat nostro sub nomine virus, 
<mart. 7.12.8>	Qui Phoebi radios ferre diemque negat? 
<mart. 7.12.9>	Ludimus innocui: scis hoc bene: iuro potentis 
<mart. 7.12.10>	Per genium Famae Castaliumque gregem 
<mart. 7.12.11>	Perque tuas aures, magni mihi numinis instar, 
<mart. 7.12.12>	Lector inhumana liber ab invidia. 

<mart. 7.13.1>	Dum Tiburtinis albescere solibus audit 
<mart. 7.13.2>	Antiqui dentis fusca Lycoris ebur, 
<mart. 7.13.3>	Venit in Herculeos colles. Quid Tiburis alti 
<mart. 7.13.4>	Aura valet! Parvo tempore nigra redit. 

<mart. 7.14.1>	Accidit infandum nostrae scelus, Aule, puellae; 
<mart. 7.14.2>	Amisit lusus deliciasque suas: 
<mart. 7.14.3>	Non quales teneri ploravit amica Catulli 
<mart. 7.14.4>	Lesbia, nequitiis passeris orba sui, 
<mart. 7.14.5>	Vel Stellae cantata meo quas flevit Ianthis, 
<mart. 7.14.6>	Cuius in Elysio nigra columba volat:  
<mart. 7.14.7>	Lux mea non capitur nugis neque moribus istis, 
<mart. 7.14.8>	Nec dominae pectus talia damna movent: 
<mart. 7.14.9>	Bis denos puerum numerantem perdidit annos, 
<mart. 7.14.10>	Mentula cui nondum sesquipedalis erat. 

<mart. 7.15.1>	Quis puer hic nitidis absistit Ianthidos undis? 
<mart. 7.15.2>	Effugit dominam Naida numquid Hylas? 
<mart. 7.15.3>	O bene, quod silva colitur Tirynthius ista 
<mart. 7.15.4>	Et quod amatrices tam prope servat aquas! 
<mart. 7.15.5>	Securus licet hos fontes, Argynne, ministres: 
<mart. 7.15.6>	Nil facient Nymphae: ne velit ipse, cave. 

<mart. 7.16.1>	Aera domi non sunt, superest hoc, Regule, solum, 
<mart. 7.16.2>	Ut tua vendamus munera: numquid emis? 

<mart. 7.18.1>	Cum tibi sit facies, de qua nec femina possit 
<mart. 7.18.2>	Dicere, cum corpus nulla litura notet, 
<mart. 7.18.3>	Cur te tam rarus cupiat repetatque fututor, 
<mart. 7.18.4>	Miraris? Vitium est non leve, Galla, tibi: 
<mart. 7.18.5>	Accessi quotiens ad opus mixtisque movemur 
<mart. 7.18.6>	Inguinibus, cunnus non tacet, ipsa taces.  
<mart. 7.18.7>	Di facerent, ut tu loquereris et ille taceret: 
<mart. 7.18.8>	Offendor cunni garrulitate tui. 
<mart. 7.18.9>	Pedere te mallem: namque hoc nec inutile dicit 
<mart. 7.18.10>	Symmachus et risum res movet ista simul: 
<mart. 7.18.11>	Quis ridere potest fatui poppysmata cunni? 
<mart. 7.18.12>	Cum sonat hic, cui non mentula mensque cadit? 
<mart. 7.18.13>	Dic aliquid saltem clamosoque obstrepe cunno, 
<mart. 7.18.14>	Et si adeo muta es, disce vel inde loqui. 

<mart. 7.19.1>	Fragmentum quod vile putas et inutile lignum, 
<mart. 7.19.2>	Haec fuit ignoti prima carina maris. 
<mart. 7.19.3>	Quam nec Cyaneae quondam potuere ruinae 
<mart. 7.19.4>	Frangere nec Scythici tristior ira freti, 
<mart. 7.19.5>	Saecula vicerunt: sed quamvis cesserit annis, 
<mart. 7.19.6>	Sanctior est salva parva tabella rate. 

<mart. 7.21.1>	Haec est illa dies, magni quae conscia partus 
<mart. 7.21.2>	Lucanum populis et tibi, Polla, dedit. 
<mart. 7.21.3>	Heu! Nero crudelis nullaque invisior umbra, 
<mart. 7.21.4>	Debuit hoc saltem non licuisse tibi. 

<mart. 7.22.1>	Vatis Apollinei magno memorabilis ortu 
<mart. 7.22.2>	Lux redit: Aonidum turba, favete sacris. 
<mart. 7.22.3>	Haec meruit, cum te terris, Lucane, dedisset, 
<mart. 7.22.4>	Mixtus Castaliae Baetis ut esset aquae. 

<mart. 7.23.1>	Phoebe, veni, sed quantus eras, cum bella tonanti 
<mart. 7.23.2>	Ipse dares Latiae plectra secunda lyrae. 
<mart. 7.23.3>	Quid tanta pro luce precer? Tu, Polla, maritum 
<mart. 7.23.4>	Saepe colas et se sentiat ille coli. 

<mart. 7.24.1>	Cum Iuvenale meo quae me committere temptas, 
<mart. 7.24.2>	Quid non audebis, perfida lingua, loqui? 
<mart. 7.24.3>	Te fingente nefas Pyladen odisset Orestes, 
<mart. 7.24.4>	Thesea Pirithoi destituisset amor, 
<mart. 7.24.5>	Tu Siculos fratres et maius nomen Atridas 
<mart. 7.24.6>	Et Ledae poteras dissociare genus. 
<mart. 7.24.7>	Hoc tibi pro meritis et talibus inprecor ausis, 
<mart. 7.24.8>	Ut facias illud, quod, puto, lingua, facis. 

<mart. 7.25.1>	Dulcia cum tantum scribas epigrammata semper 
<mart. 7.25.2>	Et cerussata candidiora cute, 
<mart. 7.25.3>	Nullaque mica salis nec amari fellis in illis 
<mart. 7.25.4>	Gutta sit, o demens, vis tamen illa legi! 
<mart. 7.25.5>	Nec cibus ipse iuvat morsu fraudatus aceti, 
<mart. 7.25.6>	Nec grata est facies, cui gelasinus abest.  
<mart. 7.25.7>	Infanti melimela dato fatuasque mariscas: 
<mart. 7.25.8>	Nam mihi, quae novit pungere, Chia sapit. 

<mart. 7.27.1>	Tuscae glandis aper populator et ilice multa 
<mart. 7.27.2>	Iam piger, Aetolae fama secunda ferae, 
<mart. 7.27.3>	Quem meus intravit splendenti cuspide Dexter, 
<mart. 7.27.4>	Praeda iacet nostris invidiosa focis: 
<mart. 7.27.5>	Pinguescant madido laeti nidore penates 
<mart. 7.27.6>	Flagret et exciso festa culina iugo. 
<mart. 7.27.7>	Sed cocus ingentem piperis consumet acervum 
<mart. 7.27.8>	Addet et arcano mixta Falerna garo: 
<mart. 7.27.9>	Ad dominum redeas, noster te non capit ignis, 
<mart. 7.27.10>	Conturbator aper: vilius esurio. 

<mart. 7.28.1>	Sic Tiburtinae crescat tibi silva Dianae 
<mart. 7.28.2>	Et properet caesum saepe redire nemus, 
<mart. 7.28.3>	Nec Tartesiacis Pallas tua, Fusce, trapetis 
<mart. 7.28.4>	Cedat et inmodici dent bona musta lacus; 
<mart. 7.28.5>	Sic fora mirentur, sic te palatia laudent, 
<mart. 7.28.6>	Excolat et geminas plurima palma fores: 
<mart. 7.28.7>	Otia dum medius praestat tibi parva December, 
<mart. 7.28.8>	Exige, sed certa, quos legis, aure iocos. 
<mart. 7.28.9>	'Scire libet verum? res est haec ardua.' Sed tu 
<mart. 7.28.10>	Quod tibi vis dici, dicere, Fusce, potes.  

<mart. 7.29.1>	Thestyle, Victoris tormentum dulce Voconi, 
<mart. 7.29.2>	Quo nemo est toto notior orbe puer, 
<mart. 7.29.3>	Sic etiam positis formosus amere capillis 
<mart. 7.29.4>	Et placeat vati nulla puella tuo: 
<mart. 7.29.5>	Paulisper domini doctos sepone libellos, 
<mart. 7.29.6>	Carmina Victori dum lego parva tuo. 
<mart. 7.29.7>	Et Maecenati, Maro cum cantaret Alexin, 
<mart. 7.29.8>	Nota tamen Marsi fusca Melaenis erat. 

<mart. 7.30.1>	Das Parthis, das Germanis, das, Caelia, Dacis, 
<mart. 7.30.2>	Nec Cilicum spernis Cappadocumque toros; 
<mart. 7.30.3>	Et tibi de Pharia Memphiticus urbe fututor 
<mart. 7.30.4>	Navigat, a rubris et niger Indus aquis; 
<mart. 7.30.5>	Nec recutitorum fugis inguina Iudaeorum, 
<mart. 7.30.6>	Nec te Sarmatico transit Alanus equo. 
<mart. 7.30.7>	Qua ratione facis, cum sis Romana puella, 
<mart. 7.30.8>	Quod Romana tibi mentula nulla placet? 

<mart. 7.32.1>	Attice, facundae renovas qui nomina gentis 
<mart. 7.32.2>	Nec sinis ingentem conticuisse domum,  
<mart. 7.32.3>	Te pia Cecropiae comitatur turba Minervae, 
<mart. 7.32.4>	Te secreta quies, te sophos omnis amat. 
<mart. 7.32.5>	At iuvenes alios fracta colit aure magister 
<mart. 7.32.6>	Et rapit inmeritas sordidus unctor opes. 
<mart. 7.32.7>	Non pila, non follis, non te paganica thermis 
<mart. 7.32.8>	Praeparat, aut nudi stipitis ictus hebes, 
<mart. 7.32.9>	Vara nec in lento ceromate bracchia tendis, 
<mart. 7.32.10>	Non harpasta vagus pulverulenta rapis, 
<mart. 7.32.11>	Sed curris niveas tantum prope Virginis undas, 
<mart. 7.32.12>	Aut ubi Sidonio taurus amore calet. 
<mart. 7.32.13>	Per varias artes, omnis quibus area servit, 
<mart. 7.32.14>	Ludere, cum liceat currere, pigritia est. 

<mart. 7.33.1>	Sordidior caeno cum sit toga, calceus autem 
<mart. 7.33.2>	Candidior prima sit tibi, Cinna, nive: 
<mart. 7.33.3>	Deiecto quid, inepte, pedes perfundis amictu? 
<mart. 7.33.4>	Collige, Cinna, togam; calceus ecce perit. 

<mart. 7.35.1>	Inguina succinctus nigra tibi servos aluta 
<mart. 7.35.2>	Stat, quotiens calidis tota foveris aquis. 
<mart. 7.35.3>	Sed meus, ut de me taceam, Laecania, servos 
<mart. 7.35.4>	Iudaeum nuda sub cute pondus habet, 
<mart. 7.35.5>	Sed nudi tecum iuvenesque senesque lavantur. 
<mart. 7.35.6>	An sola est servi mentula vera tui?  
<mart. 7.35.7>	Ecquid femineos sequeris, matrona, recessus, 
<mart. 7.35.8>	Secretusque tua, cunne, lavaris aqua? 

<mart. 7.36.1>	Cum pluvias madidumque Iovem perferre negaret 
<mart. 7.36.2>	Et rudis hibernis villa nataret aquis, 
<mart. 7.36.3>	Plurima, quae posset subitos effundere nimbos, 
<mart. 7.36.4>	Muneribus venit tegula missa tuis. 
<mart. 7.36.5>	Horridus, ecce, sonat Boreae stridore December: 
<mart. 7.36.6>	Stella, tegis villam, non tegis agricolam. 

<mart. 7.37.1>	Nosti mortiferum quaestoris, Castrice, signum? 
<mart. 7.37.2>	Est operae pretium discere theta novum: 
<mart. 7.37.3>	Exprimeret quotiens rorantem frigore nasum, 
<mart. 7.37.4>	Letalem iuguli iusserat esse notam. 
<mart. 7.37.5>	Turpis ab inviso pendebat stiria naso, 
<mart. 7.37.6>	Cum flaret madida fauce December atrox: 
<mart. 7.37.7>	Collegae tenuere manus; quid plura requiris? 
<mart. 7.37.8>	Emungi misero, Castrice, non licuit. 

<mart. 7.38.1>	Tantus es et talis, nostri Polypheme Severi, 
<mart. 7.38.2>	Ut te mirari possit et ipse Cyclops. 
<mart. 7.38.3>	Sed nec Scylla minor. Quod si fera monstra duorum 
<mart. 7.38.4>	Iunxeris, alterius fiet uterque timor. 

<mart. 7.40.1>	Hic iacet ille senex Augusta notus in aula, 
<mart. 7.40.2>	Pectore non humili passus utrumque deum; 
<mart. 7.40.3>	Natorum pietas sanctis quem coniugis umbris 
<mart. 7.40.4>	Miscuit: Elysium possidet ambo nemus. 
<mart. 7.40.5>	Occidit illa prior viridi fraudata iuventa: 
<mart. 7.40.6>	Hic prope ter senas vixit Olympiadas. 
<mart. 7.40.7>	Sed festinatis raptum tibi credidit annis, 
<mart. 7.40.8>	Aspexit lacrimas quisquis, Etrusce, tuas. 

<mart. 7.41.1>	Cosmicos esse tibi, Semproni Tucca, videris: 
<mart. 7.41.2>	Cosmica, Semproni, tam mala, quam bona sunt. 

<mart. 7.42.1>	Muneribus cupiat si quis contendere tecum, 
<mart. 7.42.2>	Audeat hic etiam, Castrice, carminibus. 
<mart. 7.42.3>	Nos tenues in utroque sumus vincique parati: 
<mart. 7.42.4>	Inde sopor nobis et placet alta quies. 
<mart. 7.42.5>	Tam mala cur igitur dederim tibi carmina, quaeris? 
<mart. 7.42.6>	Alcinoo nullum poma dedisse putas? 

<mart. 7.43.1>	Primum est, ut praestes, si quid te, Cinna, rogabo; 
<mart. 7.43.2>	Illud deinde sequens, ut cito, Cinna, neges. 
<mart. 7.43.3>	Diligo praestantem; non odi, Cinna, negantem: 
<mart. 7.43.4>	Sed tu nec praestas nec cito, Cinna, negas. 

<mart. 7.44.1>	Maximus ille tuus, Ovidi, Caesonius hic est, 
<mart. 7.44.2>	Cuius adhuc vultum vivida cera tenet. 
<mart. 7.44.3>	Hunc Nero damnavit; sed tu damnare Neronem 
<mart. 7.44.4>	Ausus es et profugi, non tua, fata sequi: 
<mart. 7.44.5>	Aequora per Scyllae magnus comes exulis isti, 
<mart. 7.44.6>	Qui modo nolueras consulis ire comes. 
<mart. 7.44.7>	Si victura meis mandantur nomina chartis 
<mart. 7.44.8>	Et fas est cineri me superesse meo:  
<mart. 7.44.9>	Audiet hoc praesens venturaque turba, fuisse 
<mart. 7.44.10>	Illi te, Senecae quod fuit ille suo. 

<mart. 7.46.1>	Commendare tuum dum vis mihi carmine munus 
<mart. 7.46.2>	Maeonioque cupis doctius ore loqui, 
<mart. 7.46.3>	Excrucias multis pariter me teque diebus, 
<mart. 7.46.4>	Et tua de nostro, Prisce, Thalia tacet. 
<mart. 7.46.5>	Divitibus poteris musas elegosque sonantes 
<mart. 7.46.6>	Mittere: pauperibus munera πεζὰ dato. 

<mart. 7.47.1>	Doctorum Licini celeberrime Sura virorum, 
<mart. 7.47.2>	Cuius prisca gravis lingua reduxit avos, 
<mart. 7.47.3>	Redderis - heu, quanto fatorum munere! - nobis, 
<mart. 7.47.4>	Gustata Lethes paene remissus aqua. 
<mart. 7.47.5>	Perdiderant iam vota metum securaque flebat 
<mart. 7.47.6>	Tristitia, et lacrimis iamque peractus eras: 
<mart. 7.47.7>	Non tulit invidiam taciti regnator Averni 
<mart. 7.47.8>	Et raptas Fatis reddidit ipse colus. 
<mart. 7.47.9>	Scis igitur, quantas hominum mors falsa querellas 
<mart. 7.47.10>	Moverit, et frueris posteritate tua. 
<mart. 7.47.11>	Vive velut rapto fugitivaque gaudia carpe: 
<mart. 7.47.12>	Perdiderit nullum vita reversa diem.  

<mart. 7.49.1>	Parva suburbani munuscula mittimus horti: 
<mart. 7.49.2>	Faucibus ova tuis, poma, Severe, gulae. 

<mart. 7.50.1>	Fons dominae, regina loci quo gaudet Ianthis, 
<mart. 7.50.2>	Gloria conspicuae deliciumque domus, 
<mart. 7.50.3>	Cum tua tot niveis ornetur ripa ministris 
<mart. 7.50.4>	Et Ganymedeo luceat unda choro: 
<mart. 7.50.5>	Quid facit Alcides silva sacratus in ista? 
<mart. 7.50.6>	Tam vicina tibi cur tenet antra deus? 
<mart. 7.50.7>	Numquid Nympharum notos observat amores, 
<mart. 7.50.8>	Tam multi pariter ne rapiantur Hylae? 

<mart. 7.51.1>	Mercari nostras si te piget, Urbice, nugas 
<mart. 7.51.2>	Et lasciva tamen carmina nosse libet, 
<mart. 7.51.3>	Pompeium quaeres - et nosti forsitan - Auctum; 
<mart. 7.51.4>	Ultoris prima Martis in aede sedet: 
<mart. 7.51.5>	Iure madens varioque togae limatus in usu, 
<mart. 7.51.6>	Non lector meus hic, Urbice, sed liber est. 
<mart. 7.51.7>	Sic tenet absentes nostros cantatque libellos, 
<mart. 7.51.8>	Ut pereat chartis littera nulla meis: 
<mart. 7.51.9>	Denique, si vellet, poterat scripsisse videri; 
<mart. 7.51.10>	Sed famae mavult ille favere meae. 
<mart. 7.51.11>	Hunc licet a decuma - neque enim satis ante vacabit -  
<mart. 7.51.12>	Sollicites; capiet cenula parva duos; 
<mart. 7.51.13>	Ille leget, bibe tu; nolis licet, ille sonabit; 
<mart. 7.51.14>	Et cum 'Iam satis est' dixeris, ille leget.  

<mart. 7.52.1>	Gratum est, quod Celeri nostros legis, Aucte, libellos, 
<mart. 7.52.2>	Si tamen et Celerem, quod legis, Aucte, iuvat. 
<mart. 7.52.3>	Ille meas gentes et Celtas rexit Hiberos, 
<mart. 7.52.4>	Nec fuit in nostro certior orbe fides. 
<mart. 7.52.5>	Maior me tanto reverentia turbat, et aures 
<mart. 7.52.6>	Non auditoris, iudicis esse puto. 

<mart. 7.53.1>	Omnia misisti mihi Saturnalibus, Umber, 
<mart. 7.53.2>	Munera, contulerant quae tibi quinque dies: 
<mart. 7.53.3>	Bis senos triplices et dentiscalpia septem; 
<mart. 7.53.4>	His comes accessit spongia, mappa, calix, 
<mart. 7.53.5>	Semodiusque fabae cum vimine Picenarum, 
<mart. 7.53.6>	Et Laletanae nigra lagona sapae; 
<mart. 7.53.7>	Parvaque cum canis venerunt cottana prunis 
<mart. 7.53.8>	Et Libycae fici pondere testa gravis. 
<mart. 7.53.9>	Vix puto triginta nummorum tota fuisse 
<mart. 7.53.10>	Munera, quae grandes octo tulere Syri. 
<mart. 7.53.11>	Quanto commodius nullo mihi ferre labore 
<mart. 7.53.12>	Argenti potuit pondera quinque puer! 

<mart. 7.54.1>	Semper mane mihi de me mera somnia narras, 
<mart. 7.54.2>	Quae moveant animum sollicitentque meum. 
<mart. 7.54.3>	Iam prior ad faecem, sed et haec vindemia venit, 
<mart. 7.54.4>	Exorat noctes dum mihi saga tuas; 
<mart. 7.54.5>	Consumpsi salsasque molas et turis acervos; 
<mart. 7.54.6>	Decrevere greges, dum cadit agna frequens; 
<mart. 7.54.7>	Non porcus, non chortis aves, non ova supersunt. 
<mart. 7.54.8>	Aut vigila aut dormi, Nasidiane, tibi. 

<mart. 7.56.1>	Astra polumque pia cepisti mente, Rabiri, 
<mart. 7.56.2>	Parrhasiam mira qui struis arte domum. 
<mart. 7.56.3>	Phidiaco si digna Iovi dare templa parabit, 
<mart. 7.56.4>	Has petet a nostro Pisa Tonante manus. 

<mart. 7.57.1>	Castora de Polluce Gabinia fecit Achillan: 
<mart. 7.57.2>	Πὺξ ἀγαθὸς fuerat, nunc erit ἱππόδαμος. 

<mart. 7.58.1>	Iam sex aut septem nupsisti, Galla, cinaedis, 
<mart. 7.58.2>	Dum coma te nimium pexaque barba iuvat. 
<mart. 7.58.3>	Deinde experta latus madidoque simillima loro 
<mart. 7.58.4>	Inguina nec lassa stare coacta manu, 
<mart. 7.58.5>	Deseris inbelles thalamos mollemque maritum; 
<mart. 7.58.6>	Rursus et in similes decidis usque toros. 
<mart. 7.58.7>	Quaere aliquem Curios semper Fabiosque loquentem, 
<mart. 7.58.8>	Hirsutum et dura rusticitate trucem: 
<mart. 7.58.9>	Invenies: sed habet tristis quoque turba cinaedos. 
<mart. 7.58.10>	Difficile est vero nubere, Galla, viro. 

<mart. 7.59.1>	Non cenat sine apro noster, Tite, Caecilianus. 
<mart. 7.59.2>	Bellum convivam Caecilianus habet. 

<mart. 7.61.1>	Abstulerat totam temerarius institor urbem, 
<mart. 7.61.2>	Inque suo nullum limine limen erat. 
<mart. 7.61.3>	Iussisti tenuis, Germanice, crescere vicos, 
<mart. 7.61.4>	Et modo quae fuerat semita, facta via est. 
<mart. 7.61.5>	Nulla catenatis pila est praecincta lagonis, 
<mart. 7.61.6>	Nec praetor medio cogitur ire luto, 
<mart. 7.61.7>	Stringitur in densa nec caeca novacula turba, 
<mart. 7.61.8>	Occupat aut totas nigra popina vias. 
<mart. 7.61.9>	Tonsor, copo, cocus, lanius sua limina servant. 
<mart. 7.61.10>	Nunc Roma est, nuper magna taberna fuit. 

<mart. 7.62.1>	Reclusis foribus grandes percidis, Amille, 
<mart. 7.62.2>	Et te deprendi, cum facis ista, cupis, 
<mart. 7.62.3>	Ne quid liberti narrent servique paterni 
<mart. 7.62.4>	Et niger obliqua garrulitate cliens. 
<mart. 7.62.5>	Non pedicari se qui testatur, Amille, 
<mart. 7.62.6>	Illud saepe facit, quod sine teste facit. 

<mart. 7.63.1>	Perpetui numquam moritura volumina Sili 
<mart. 7.63.2>	Qui legis et Latia carmina digna toga, 
<mart. 7.63.3>	Pierios tantum vati placuisse recessus 
<mart. 7.63.4>	Credis et Aoniae Bacchica serta comae? 
<mart. 7.63.5>	Sacra coturnati non attigit ante Maronis, 
<mart. 7.63.6>	Implevit magni quam Ciceronis opus: 
<mart. 7.63.7>	Hunc miratur adhuc centum gravis hasta virorum, 
<mart. 7.63.8>	Hunc loquitur grato plurimus ore cliens. 
<mart. 7.63.9>	Postquam bis senis ingentem fascibus annum 
<mart. 7.63.10>	Rexerat, adserto qui sacer orbe fuit, 
<mart. 7.63.11>	Emeritos Musis et Phoebo tradidit annos, 
<mart. 7.63.12>	Proque suo celebrat nunc Helicona foro.  

<mart. 7.64.1>	Qui tonsor fueras tota notissimus urbe, 
<mart. 7.64.2>	Et post hoc dominae munere factus eques, 
<mart. 7.64.3>	Sicanias urbes Aetnaeaque regna petisti, 
<mart. 7.64.4>	Cinname, cum fugeres tristia iura fori. 
<mart. 7.64.5>	Qua nunc arte graves tolerabis inutilis annos? 
<mart. 7.64.6>	Quid facit infelix et fugitiva quies? 
<mart. 7.64.7>	Non rhetor, non grammaticus ludive magister, 
<mart. 7.64.8>	Non Cynicus, non tu Stoicus esse potes, 
<mart. 7.64.9>	Vendere nec vocem Siculis plausumque theatris: 
<mart. 7.64.10>	Quod superest, iterum, Cinname, tonsor eris. 

<mart. 7.65.1>	Lis te bis decumae numerantem frigora brumae 
<mart. 7.65.2>	Conterit una tribus, Gargiliane, foris. 
<mart. 7.65.3>	A miser et demens! viginti litigat annis 
<mart. 7.65.4>	Quisquam, cui vinci, Gargiliane, licet? 

<mart. 7.66.1>	Heredem Fabius Labienum ex asse reliquit: 
<mart. 7.66.2>	Plus meruisse tamen se Labienus ait. 

<mart. 7.68.1>	Commendare meas, Instanti Rufe, Camenas 
<mart. 7.68.2>	Parce precor socero: seria forsan amat. 
<mart. 7.68.3>	Quod si lascivos admittit et ille libellos, 
<mart. 7.68.4>	Haec ego vel Curio Fabricioque legam. 

<mart. 7.69.1>	Haec est illa tibi promissa Theophila, Cani, 
<mart. 7.69.2>	Cuius Cecropia pectora dote madent: 
<mart. 7.69.3>	Hanc sibi iure petat magni senis Atticus hortus, 
<mart. 7.69.4>	Nec minus esse suam Stoica turba velit. 
<mart. 7.69.5>	Vivet opus quodcumque per has emiseris aures: 
<mart. 7.69.6>	Tam non femineum nec populare sapit. 
<mart. 7.69.7>	Non tua Pantaenis nimium se praeferat illi, 
<mart. 7.69.8>	Quamvis Pierio sit bene nota choro. 
<mart. 7.69.9>	Carmina fingentem Sappho laudabat amatrix: 
<mart. 7.69.10>	Castior haec, et non doctior illa fuit. 

<mart. 7.71.1>	Ficosa est uxor, ficosus et ipse maritus, 
<mart. 7.71.2>	Filia ficosa est et gener atque nepos, 
<mart. 7.71.3>	Nec dispensator nec vilicus ulcere turpi 
<mart. 7.71.4>	Nec rigidus fossor, sed nec arator eget. 
<mart. 7.71.5>	Cum sint ficosi pariter iuvenesque senesque, 
<mart. 7.71.6>	Res mira est, ficos non habet unus ager. 

<mart. 7.73.1>	Esquiliis domus est, domus est tibi colle Dianae, 
<mart. 7.73.2>	Et tua patricius culmina vicus habet; 
<mart. 7.73.3>	Hinc viduae Cybeles, illinc sacraria Vestae, 
<mart. 7.73.4>	Inde novum, veterem prospicis inde Iovem. 
<mart. 7.73.5>	Dic, ubi conveniam, dic, qua te parte requiram: 
<mart. 7.73.6>	Quisquis ubique habitat, Maxime, nusquam habitat. 

<mart. 7.74.1>	Cyllenes caelique decus, facunde minister, 
<mart. 7.74.2>	Aurea cui torto virga dracone viret: 
<mart. 7.74.3>	Sic tibi lascivi non desit copia furti, 
<mart. 7.74.4>	Sive cupis Paphien, seu Ganymede cales, 
<mart. 7.74.5>	Maternaeque sacris ornentur frondibus Idus, 
<mart. 7.74.6>	Et senior parca mole prematur avus: 
<mart. 7.74.7>	Hunc semper Norbana diem cum coniuge Carpo 
<mart. 7.74.8>	Laeta colat, primis quo coiere toris. 
<mart. 7.74.9>	Hic pius antistes sophiae sua dona ministrat, 
<mart. 7.74.10>	Hic te ture vocat, fidus et ipse Iovi. 

<mart. 7.75.1>	Vis futui gratis, cum sis deformis anusque. 
<mart. 7.75.2>	Res perridicula est: vis dare, nec dare vis.  

<mart. 7.77.1>	Exigis, ut nostros donem tibi, Tucca, libellos. 
<mart. 7.77.2>	Non faciam: nam vis vendere, non legere. 

<mart. 7.78.1>	Cum Saxetani ponatur coda lacerti 
<mart. 7.78.2>	Et, bene si cenas, conchis inuncta tibi: 
<mart. 7.78.3>	Sumen, aprum, leporem, boletos, ostrea, mullos 
<mart. 7.78.4>	Mittis: habes nec cor, Papyle, nec genium. 

<mart. 7.80.1>	Quatenus Odrysios iam pax Romana triones 
<mart. 7.80.2>	Temperat et tetricae conticuere tubae, 
<mart. 7.80.3>	Hunc Marcellino poteris, Faustine, libellum 
<mart. 7.80.4>	Mittere: iam chartis, iam vacat ille iocis. 
<mart. 7.80.5>	Sed si parva tui munuscula quaeris amici 
<mart. 7.80.6>	Commendare, ferat carmina nostra puer: 
<mart. 7.80.7>	Non qualis Geticae satiatus lacte iuvencae 
<mart. 7.80.8>	Sarmatica rigido ludit in amne rota, 
<mart. 7.80.9>	Sed Mitylenaei roseus mangonis ephebus, 
<mart. 7.80.10>	Vel non caesus adhuc matre iubente Lacon. 
<mart. 7.80.11>	At tibi captivo famulus mittetur ab Histro, 
<mart. 7.80.12>	Qui Tiburtinas pascere possit oves.  

<mart. 7.81.1>	'Triginta toto mala sunt epigrammata libro.' 
<mart. 7.81.2>	Si totidem bona sunt, Lause, bonus liber est. 

<mart. 7.82.1>	Menophili penem tam grandis fibula vestit, 
<mart. 7.82.2>	Ut sit comoedis omnibus una satis. 
<mart. 7.82.3>	Hunc ego credideram - nam saepe lavamur in unum -  
<mart. 7.82.4>	Sollicitum voci parcere, Flacce, suae: 
<mart. 7.82.5>	Dum ludit media populo spectante palaestra, 
<mart. 7.82.6>	Delapsa est misero fibula: verpus erat. 

<mart. 7.83.1>	Eutrapelus tonsor dum circuit ora Luperci 
<mart. 7.83.2>	Expingitque genas, altera barba subit. 

<mart. 7.84.1>	Dum mea Caecilio formatur imago Secundo 
<mart. 7.84.2>	Spirat et arguta picta tabella manu, 
<mart. 7.84.3>	I, liber, ad Geticam Peucen Histrumque iacentem: 
<mart. 7.84.4>	Haec loca perdomitis gentibus ille tenet. 
<mart. 7.84.5>	Parva dabis caro, sed dulcia dona, sodali: 
<mart. 7.84.6>	Certior in nostro carmine vultus erit; 
<mart. 7.84.7>	Casibus hic nullis, nullis delebilis annis 
<mart. 7.84.8>	Vivet, Apelleum cum morietur opus. 

<mart. 7.85.1>	Quod non insulse scribis tetrasticha quaedam, 
<mart. 7.85.2>	Disticha quod belle pauca, Sabelle, facis, 
<mart. 7.85.3>	Laudo, nec admiror. Facile est epigrammata belle 
<mart. 7.85.4>	Scribere, sed librum scribere difficile est. 

<mart. 7.87.1>	Si meus aurita gaudet lagalopece Flaccus, 
<mart. 7.87.2>	Si fruitur tristi Canius Aethiope; 
<mart. 7.87.3>	Publius exiguae si flagrat amore catellae, 
<mart. 7.87.4>	Si Cronius similem cercopithecon amat; 
<mart. 7.87.5>	Delectat Marium si perniciosus ichneumon, 
<mart. 7.87.6>	Pica salutatrix si tibi, Lause, placet; 
<mart. 7.87.7>	Si gelidum collo nectit Cadilla draconem, 
<mart. 7.87.8>	Luscinio tumulum si Telesilla dedit: 
<mart. 7.87.9>	Blanda Cupidinei cur non amet ora Labyrtae, 
<mart. 7.87.10>	Qui videt haec dominis monstra placere suis? 

<mart. 7.88.1>	Fertur habere meos, si vera est fama, libellos 
<mart. 7.88.2>	Inter delicias pulchra Vienna suas: 
<mart. 7.88.3>	Me legit omnis ibi senior iuvenisque puerque, 
<mart. 7.88.4>	Et coram tetrico casta puella viro. 
<mart. 7.88.5>	Hoc ego maluerim, quam si mea carmina cantent 
<mart. 7.88.6>	Qui Nilum ex ipso protinus ore bibunt; 
<mart. 7.88.7>	Quam meus Hispano si me Tagus impleat auro, 
<mart. 7.88.8>	Pascat et Hybla meas, pascat Hymettos apes. 
<mart. 7.88.9>	Non nihil ergo sumus, nec blandae munere linguae 
<mart. 7.88.10>	Decipimur: credam iam, puto, Lause, tibi. 

<mart. 7.90.1>	Iactat inaequalem Matho me fecisse libellum: 
<mart. 7.90.2>	Si verum est, laudat carmina nostra Matho. 
<mart. 7.90.3>	Aequales scribit libros Calvinus et Umber: 
<mart. 7.90.4>	Aequalis liber est, Cretice, qui malus est. 

<mart. 7.91.1>	De nostro, facunde, tibi, Iuvenalis, agello 
<mart. 7.91.2>	Saturnalicias mittimus, ecce, nuces. 
<mart. 7.91.3>	Cetera lascivis donavit poma puellis 
<mart. 7.91.4>	Mentula custodis luxuriosa dei. 

<mart. 7.92.1>	'Si quid opus fuerit, scis me non esse rogandum' 
<mart. 7.92.2>	Uno bis dicis, Baccara, terque die. 
<mart. 7.92.3>	Appellat rigida tristis me voce Secundus: 
<mart. 7.92.4>	Audis, et nescis, Baccara, quid sit opus. 
<mart. 7.92.5>	Pensio te coram petitur clareque palamque: 
<mart. 7.92.6>	Audis, et nescis, Baccara, quid sit opus. 
<mart. 7.92.7>	Esse queror gelidasque mihi tritasque lacernas: 
<mart. 7.92.8>	Audis, et nescis, Baccara, quid sit opus. 
<mart. 7.92.9>	Hoc opus est, subito fias ut sidere mutus, 
<mart. 7.92.10>	Dicere ne possis, Baccara: 'Si quid opus'. 

<mart. 7.93.1>	Narnia, sulphureo quam gurgite candidus amnis 
<mart. 7.93.2>	Circuit, ancipiti vix adeunda iugo, 
<mart. 7.93.3>	Quid tam saepe meum nobis abducere Quintum 
<mart. 7.93.4>	Te iuvat et lenta detinuisse mora? 
<mart. 7.93.5>	Quid Nomentani causam mihi perdis agelli, 
<mart. 7.93.6>	Propter vicinum qui pretiosus erat? 
<mart. 7.93.7>	Sed iam parce mihi nec abutere, Narnia, Quinto: 
<mart. 7.93.8>	Perpetuo liceat sic tibi ponte frui. 

<mart. 7.94.1>	Unguentum fuerat, quod onyx modo parva gerebat: 
<mart. 7.94.2>	Olfecit postquam Papylus, ecce, garum est.  

<mart. 7.96.1>	Conditus hic ego sum, Bassi dolor, Urbicus infans, 
<mart. 7.96.2>	Cui genus et nomen maxima Roma dedit. 
<mart. 7.96.3>	Sex mihi de prima deerant trieteride menses, 
<mart. 7.96.4>	Ruperunt tetricae cum male pensa deae. 
<mart. 7.96.5>	Quid species, quid lingua mihi, quid profuit aetas? 
<mart. 7.96.6>	Da lacrimas tumulo, qui legis ista, meo: 
<mart. 7.96.7>	Sic ad Lethaeas, nisi Nestore serior, undas 
<mart. 7.96.8>	Non eat, optabis quem superesse tibi. 

<mart. 7.99.1>	Sic placidum videas semper, Crispine, Tonantem, 
<mart. 7.99.2>	Nec te Roma minus, quam tua Memphis amet: 
<mart. 7.99.3>	Carmina Parrhasia si nostra legentur in aula 
<mart. 7.99.4>	 - Namque solent sacra Caesaris aure frui - , 
<mart. 7.99.5>	Dicere de nobis, ut lector candidus, aude: 
<mart. 7.99.6>	'Temporibus praestat non nihil iste tuis, 
<mart. 7.99.7>	Nec Marso nimium minor est doctoque Catullo.' 
<mart. 7.99.8>	Hoc satis est: ipsi cetera mando deo. 

<mart. 8.1.1>	Laurigeros domini, liber, intrature penates 
<mart. 8.1.2>	Disce verecundo sanctius ore loqui. 
<mart. 8.1.3>	Nuda recede Venus; non est tuus iste libellus: 
<mart. 8.1.4>	Tu mihi, tu Pallas Caesariana, veni.  

<mart. 8.3.1>	'Quinque satis fuerant: nam sex septemve libelli 
<mart. 8.3.2>	Est nimium: quid adhuc ludere, Musa, iuvat? 
<mart. 8.3.3>	Sit pudor et finis: iam plus nihil addere nobis 
<mart. 8.3.4>	Fama potest: teritur noster ubique liber; 
<mart. 8.3.5>	Et cum rupta situ Messalae saxa iacebunt 
<mart. 8.3.6>	Altaque cum Licini marmora pulvis erunt, 
<mart. 8.3.7>	Me tamen ora legent et secum plurimus hospes 
<mart. 8.3.8>	Ad patrias sedes carmina nostra feret.' 
<mart. 8.3.9>	Finieram, cum sic respondit nona sororum, 
<mart. 8.3.10>	Cui coma et unguento sordida vestis erat: 
<mart. 8.3.11>	'Tune potes dulcis, ingrate, relinquere nugas? 
<mart. 8.3.12>	Dic mihi, quid melius desidiosus ages? 
<mart. 8.3.13>	An iuvat ad tragicos soccum transferre coturnos, 
<mart. 8.3.14>	Aspera vel paribus bella tonare modis, 
<mart. 8.3.15>	Praelegat ut tumidus rauca te voce magister 
<mart. 8.3.16>	Oderit et grandis virgo bonusque puer? 
<mart. 8.3.17>	Scribant ista graves nimium nimiumque severi, 
<mart. 8.3.18>	Quos media miseros nocte lucerna videt. 
<mart. 8.3.19>	At tu Romano lepidos sale tinge libellos: 
<mart. 8.3.20>	Agnoscat mores vita legatque suos. 
<mart. 8.3.21>	Angusta cantare licet videaris avena, 
<mart. 8.3.22>	Dum tua multorum vincat avena tubas.' 

<mart. 8.4.1>	Quantus, io, Latias mundi conventus ad aras 
<mart. 8.4.2>	Suscipit et solvit pro duce vota suo!  
<mart. 8.4.3>	Non sunt haec hominum, Germanice, gaudia tantum, 
<mart. 8.4.4>	Sed faciunt ipsi nunc, puto, sacra dei. 

<mart. 8.6.1>	Archetypis vetuli nihil est odiosius Eucti 
<mart. 8.6.2>	 - Ficta Saguntino cymbia malo luto - , 
<mart. 8.6.3>	Argenti furiosa sui cum stemmata narrat 
<mart. 8.6.4>	Garrulus et verbis mucida vina facit. 
<mart. 8.6.5>	'Laomedonteae fuerant haec pocula mensae: 
<mart. 8.6.6>	Ferret ut haec, muros struxit Apollo lyra. 
<mart. 8.6.7>	Hoc cratere ferox commisit proelia Rhoetus 
<mart. 8.6.8>	Cum Lapithis: pugna debile cernis opus. 
<mart. 8.6.9>	Hi duo longaevo censentur Nestore fundi: 
<mart. 8.6.10>	Pollice de Pylio trita columba nitet. 
<mart. 8.6.11>	Hic scyphus est, in quo misceri iussit amicis 
<mart. 8.6.12>	Largius Aeacides vividiusque merum. 
<mart. 8.6.13>	Hac propinavit Bitiae pulcherrima Dido 
<mart. 8.6.14>	In patera, Phrygio cum data cena viro est.' 
<mart. 8.6.15>	Miratus fueris cum prisca toreumata multum, 
<mart. 8.6.16>	In Priami calathis Astyanacta bibes. 

<mart. 8.7.1>	Hoc agere est causas, hoc dicere, Cinna, diserte, 
<mart. 8.7.2>	Horis, Cinna, decem dicere verba novem? 
<mart. 8.7.3>	Sed modo clepsydras ingenti voce petisti 
<mart. 8.7.4>	Quattuor. O quantum, Cinna, tacere potes! 

<mart. 8.8.1>	Principium des, Iane, licet velocibus annis, 
<mart. 8.8.2>	Et renoves voltu saecula longa tuo, 
<mart. 8.8.3>	Te primum pia tura rogent, te vota salutent, 
<mart. 8.8.4>	Purpura te felix, te colat omnis honos: 
<mart. 8.8.5>	Tu tamen hoc mavis, Latiae quod contigit urbi 
<mart. 8.8.6>	Mense tuo reducem, Iane, videre deum.  

<mart. 8.9.1>	Solvere dodrantem nuper tibi, Quinte, volebat 
<mart. 8.9.2>	Lippus Hylas, luscus vult dare dimidium. 
<mart. 8.9.3>	Accipe quam primum; brevis est occasio lucri: 
<mart. 8.9.4>	Si fuerit caecus, nil tibi solvet Hylas. 

<mart. 8.11.1>	Pervenisse tuam iam te scit Rhenus in urbem; 
<mart. 8.11.2>	Nam populi voces audit et ille tui: 
<mart. 8.11.3>	Sarmaticas etiam gentes Histrumque Getasque 
<mart. 8.11.4>	Laetitiae clamor terruit ipse novae. 
<mart. 8.11.5>	Dum te longa sacro venerantur gaudia Circo, 
<mart. 8.11.6>	Nemo quater missos currere sensit equos. 
<mart. 8.11.7>	Nullum Roma ducem, nec te sic, Caesar, amavit: 
<mart. 8.11.8>	Te quoque iam non plus, ut velit ipsa, potest. 

<mart. 8.12.1>	Uxorem quare locupletem ducere nolim, 
<mart. 8.12.2>	Quaeritis? Uxori nubere nolo meae. 
<mart. 8.12.3>	Inferior matrona suo sit, Prisce, marito: 
<mart. 8.12.4>	Non aliter fiunt femina virque pares. 

<mart. 8.13.1>	Morio dictus erat: viginti milibus emi. 
<mart. 8.13.2>	Redde mihi nummos, Gargiliane: sapit. 

<mart. 8.14.1>	Pallida ne Cilicum timeant pomaria brumam 
<mart. 8.14.2>	Mordeat et tenerum fortior aura nemus, 
<mart. 8.14.3>	Hibernis obiecta notis specularia puros 
<mart. 8.14.4>	Admittunt soles et sine faece diem. 
<mart. 8.14.5>	At mihi cella datur, non tota clusa fenestra, 
<mart. 8.14.6>	In qua nec Boreas ipse manere velit.  
<mart. 8.14.7>	Sic habitare iubes veterem crudelis amicum 
<mart. 8.14.8>	Arboris ergo tuae tutior hospes ero. 

<mart. 8.15.1>	Dum nova Pannonici numeratur gloria belli, 
<mart. 8.15.2>	Omnis et ad reducem dum litat ara Iovem, 
<mart. 8.15.3>	Dat populus, dat gratus eques, dat tura senatus, 
<mart. 8.15.4>	Et ditant Latias tertia dona tribus: 
<mart. 8.15.5>	Hos quoque secretos memoravit Roma triumphos, 
<mart. 8.15.6>	Nec minor ista tuae laurea pacis erat, 
<mart. 8.15.7>	Quod tibi de sancta credis pietate tuorum. 
<mart. 8.15.8>	Principis est virtus maxima, nosse suos. 

<mart. 8.17.1>	Egi, Sexte, tuam, pactus duo milia, causam: 
<mart. 8.17.2>	Misisti nummos quod mihi mille, quid est? 
<mart. 8.17.3>	'Narrasti nihil' inquis 'et a te perdita causa est.' 
<mart. 8.17.4>	Tanto plus debes, Sexte, quod erubui. 

<mart. 8.18.1>	Si tua, Cerrini, promas epigrammata vulgo, 
<mart. 8.18.2>	Vel mecum possis vel prior ipse legi: 
<mart. 8.18.3>	Sed tibi tantus inest veteris respectus amici, 
<mart. 8.18.4>	Carior ut mea sit quam tua fama tibi. 
<mart. 8.18.5>	Sic Maro nec Calabri temptavit carmina Flacci, 
<mart. 8.18.6>	Pindaricos nosset cum superare modos, 
<mart. 8.18.7>	Et Vario cessit Romani laude coturni, 
<mart. 8.18.8>	Cum posset tragico fortius ore loqui. 
<mart. 8.18.9>	Aurum et opes et rura frequens donabit amicus: 
<mart. 8.18.10>	Qui velit ingenio cedere, rarus erit.  

<mart. 8.20.1>	Cum facias versus nulla non luce ducenos, 
<mart. 8.20.2>	Vare, nihil recitas. Non sapis, atque sapis. 

<mart. 8.21.1>	Phosphore, redde diem: quid gaudia nostra moraris? 
<mart. 8.21.2>	Caesare venturo, Phosphore, redde diem. 
<mart. 8.21.3>	Roma rogat. Placidi numquid te pigra Bootae 
<mart. 8.21.4>	Plaustra vehunt, lento quod nimis axe venis? 
<mart. 8.21.5>	Ledaeo poteras abducere Cyllaron astro: 
<mart. 8.21.6>	Ipse suo cedet nunc tibi Castor equo. 
<mart. 8.21.7>	Quid cupidum Titana tenes? Iam Xanthus et Aethon 
<mart. 8.21.8>	Frena volunt, vigilat Memnonis alma parens. 
<mart. 8.21.9>	Tarda tamen nitidae non cedunt sidera luci, 
<mart. 8.21.10>	Et cupit Ausonium luna videre ducem. 
<mart. 8.21.11>	Iam, Caesar, vel nocte veni: stent astra licebit, 
<mart. 8.21.12>	Non deerit populo te veniente dies. 

<mart. 8.22.1>	Invitas ad aprum, ponis mihi, Gallice, porcum. 
<mart. 8.22.2>	Hybrida sum, si das, Gallice, verba mihi. 

<mart. 8.23.1>	Esse tibi videor saevus nimiumque gulosus, 
<mart. 8.23.2>	Qui propter cenam, Rustice, caedo cocum. 
<mart. 8.23.3>	Si levis ista tibi flagrorum causa videtur, 
<mart. 8.23.4>	Ex qua vis causa vapulet ergo cocus? 

<mart. 8.24.1>	Si quid forte petam timido gracilique libello, 
<mart. 8.24.2>	Inproba non fuerit si mea charta, dato. 
<mart. 8.24.3>	Et si non dederis, Caesar, permitte rogari: 
<mart. 8.24.4>	Offendunt numquam tura precesque Iovem. 
<mart. 8.24.5>	Qui fingit sacros auro vel marmore vultus, 
<mart. 8.24.6>	Non facit ille deos: qui rogat, ille facit.  

<mart. 8.26.1>	Non tot in Eois timuit Gangeticus arvis 
<mart. 8.26.2>	Raptor, in Hyrcano qui fugit albus equo, 
<mart. 8.26.3>	Quot tua Roma novas vidit, Germanice, tigres: 
<mart. 8.26.4>	Delicias potuit nec numerare suas. 
<mart. 8.26.5>	Vincit Erythraeos tua, Caesar, harena triumphos 
<mart. 8.26.6>	Et victoris opes divitiasque dei: 
<mart. 8.26.7>	Nam cum captivos ageret sub curribus Indos, 
<mart. 8.26.8>	Contentus gemina tigride Bacchus erat. 

<mart. 8.27.1>	Munera qui tibi dat locupleti, Gaure, senique, 
<mart. 8.27.2>	Si sapis et sentis, hoc tibi ait 'Morere.' 

<mart. 8.28.1>	Dic, toga, facundi gratum mihi munus amici, 
<mart. 8.28.2>	Esse velis cuius fama decusque gregis? 
<mart. 8.28.3>	Apula Ledaei tibi floruit herba Phalanthi, 
<mart. 8.28.4>	Qua saturat Calabris culta Galaesus aquis? 
<mart. 8.28.5>	An Tartesiacus stabuli nutritor Hiberi 
<mart. 8.28.6>	Baetis in Hesperia te quoque lavit ove? 
<mart. 8.28.7>	An tua multifidum numeravit lana Timavum, 
<mart. 8.28.8>	Quem pius astrifero Cyllarus ore bibit? 
<mart. 8.28.9>	Te nec Amyclaeo decuit livere veneno, 
<mart. 8.28.10>	Nec Miletos erat vellere digna tuo. 
<mart. 8.28.11>	Lilia tu vincis nec adhuc delapsa ligustra, 
<mart. 8.28.12>	Et Tiburtino monte quod alget ebur; 
<mart. 8.28.13>	Spartanus tibi cedet olor Paphiaeque columbae, 
<mart. 8.28.14>	Cedet Erythraeis eruta gemma vadis: 
<mart. 8.28.15>	Sed licet haec primis nivibus sint aemula dona, 
<mart. 8.28.16>	Non sunt Parthenio candidiora suo. 
<mart. 8.28.17>	Non ego praetulerim Babylonos picta superbae 
<mart. 8.28.18>	Texta, Samiramia quae variantur acu;  
<mart. 8.28.19>	Non Athamanteo potius me mirer in auro, 
<mart. 8.28.20>	Aeolium dones si mihi, Phrixe, pecus. 
<mart. 8.28.21>	O quantos risus pariter spectata movebit 
<mart. 8.28.22>	Cum Palatina nostra lacerna toga! 

<mart. 8.29.1>	Disticha qui scribit, puto, vult brevitate placere. 
<mart. 8.29.2>	Quid prodest brevitas, dic mihi, si liber est? 

<mart. 8.30.1>	Qui nunc Caesareae lusus spectatur harenae, 
<mart. 8.30.2>	Temporibus Bruti gloria summa fuit. 
<mart. 8.30.3>	Aspicis, ut teneat flammas poenaque fruatur 
<mart. 8.30.4>	Fortis et attonito regnet in igne manus! 
<mart. 8.30.5>	Ipse sui spectator adest et nobile dextrae 
<mart. 8.30.6>	Funus amat: totis pascitur illa sacris; 
<mart. 8.30.7>	Quod nisi rapta foret nolenti poena, parabat 
<mart. 8.30.8>	Saevior in lassos ire sinistra focos. 
<mart. 8.30.9>	Scire piget post tale decus, quid fecerit ante: 
<mart. 8.30.10>	Quam vidi, satis hanc est mihi nosse manum. 

<mart. 8.31.1>	Nescio quid de te non belle, Dento, fateris, 
<mart. 8.31.2>	Coniuge qui ducta iura paterna petis. 
<mart. 8.31.3>	Sed iam supplicibus dominum lassare libellis 
<mart. 8.31.4>	Desine et in patriam serus ab urbe redi: 
<mart. 8.31.5>	Nam dum tu longe deserta uxore diuque 
<mart. 8.31.6>	Tres quaeris natos, quattuor invenies. 

<mart. 8.32.1>	Aera per tacitum delapsa sedentis in ipsos 
<mart. 8.32.2>	Fluxit Aretullae blanda columba sinus. 
<mart. 8.32.3>	Luserat hoc casus, nisi inobservata maneret 
<mart. 8.32.4>	Permissaque sibi nollet abire fuga. 
<mart. 8.32.5>	Si meliora piae fas est sperare sorori 
<mart. 8.32.6>	Et dominum mundi flectere vota valent, 
<mart. 8.32.7>	Haec a Sardois tibi forsitan exulis oris, 
<mart. 8.32.8>	Fratre reversuro, nuntia venit avis.  

<mart. 8.33.1>	De praetoricia folium mihi, Paule, corona 
<mart. 8.33.2>	Mittis et hoc phialae nomen habere iubes. 
<mart. 8.33.3>	Hac fuerat nuper nebula tibi pegma perunctum, 
<mart. 8.33.4>	Pallida quam rubri diluit unda croci. 
<mart. 8.33.5>	An magis astuti derasa est ungue ministri 
<mart. 8.33.6>	Brattea, de fulcro quam reor esse tuo? 
<mart. 8.33.7>	Illa potest culicem longe sentire volantem 
<mart. 8.33.8>	Et minimi pinna papilionis agi; 
<mart. 8.33.9>	Exiguae volitat suspensa vapore lucernae 
<mart. 8.33.10>	Et leviter fuso rumpitur icta mero. 
<mart. 8.33.11>	Hoc linitur sputo Iani caryota Kalendis, 
<mart. 8.33.12>	Quam fert cum parco sordidus asse cliens. 
<mart. 8.33.13>	Lenta minus gracili crescunt colocasia filo, 
<mart. 8.33.14>	Plena magis nimio lilia sole cadunt; 
<mart. 8.33.15>	Nec vaga tam tenui discurrit aranea tela, 
<mart. 8.33.16>	Tam leve nec bombyx pendulus urguet opus. 
<mart. 8.33.17>	Crassior in facie vetulae stat creta Fabullae, 
<mart. 8.33.18>	Crassior offensae bulla tumescit aquae; 
<mart. 8.33.19>	Fortior et tortos servat vesica capillos 
<mart. 8.33.20>	Et mutat Latias spuma Batava comas. 
<mart. 8.33.21>	Hac cute Ledaeo vestitur pullus in ovo, 
<mart. 8.33.22>	Talia lunata splenia fronte sedent. 
<mart. 8.33.23>	Quid tibi cum phiala, ligulam cum mittere possis, 
<mart. 8.33.24>	Mittere cum possis vel cocleare mihi, -  
<mart. 8.33.25>	Magna nimis loquimur - cocleam cum mittere possis, 
<mart. 8.33.26>	Denique cum possis mittere, Paule, nihil? 

<mart. 8.34.1>	Archetypum Myos argentum te dicis habere. 
<mart. 8.34.2>	Quod sine te factum est, hoc magis archetypum est? 

<mart. 8.36.1>	Regia pyramidum, Caesar, miracula ride; 
<mart. 8.36.2>	Iam tacet Eoum barbara Memphis opus: 
<mart. 8.36.3>	Pars quota Parrhasiae labor est Mareoticus aulae? 
<mart. 8.36.4>	Clarius in toto nil videt orbe dies. 
<mart. 8.36.5>	Septenos pariter credas adsurgere montes, 
<mart. 8.36.6>	Thessalicum brevior Pelion Ossa tulit; 
<mart. 8.36.7>	Aethera sic intrat, nitidis ut conditus astris 
<mart. 8.36.8>	Inferiore tonet nube serenus apex 
<mart. 8.36.9>	Et prius arcano satietur numine Phoebi, 
<mart. 8.36.10>	Nascentis Circe quam videt ora patris. 
<mart. 8.36.11>	Haec, Auguste, tamen, quae vertice sidera pulsat, 
<mart. 8.36.12>	Par domus est caelo, sed minor est domino. 

<mart. 8.37.1>	Quod Caietano reddis, Polycharme, tabellas, 
<mart. 8.37.2>	Milia te centum num tribuisse putas? 
<mart. 8.37.3>	'Debuit haec' inquis. Tibi habe, Polycharme, tabellas 
<mart. 8.37.4>	Et Caietano milia crede duo. 

<mart. 8.39.1>	Qui Palatinae caperet convivia mensae 
<mart. 8.39.2>	Ambrosiasque dapes, non erat ante locus: 
<mart. 8.39.3>	Hic haurire decet sacrum, Germanice, nectar 
<mart. 8.39.4>	Et Ganymedea pocula mixta manu. 
<mart. 8.39.5>	Esse velis, oro, serus conviva Tonantis: 
<mart. 8.39.6>	At tu si properas, Iuppiter, ipse veni. 

<mart. 8.41.1>	'Tristis Athenagoras non misit munera nobis, 
<mart. 8.41.2>	Quae medio brumae mittere mense solet.' 
<mart. 8.41.3>	An sit Athenagoras tristis, Faustine, videbo: 
<mart. 8.41.4>	Me certe tristem fecit Athenagoras. 

<mart. 8.43.1>	Effert uxores Fabius, Chrestilla maritos, 
<mart. 8.43.2>	Funereamque toris quassat uterque facem. 
<mart. 8.43.3>	Victores committe, Venus: quos iste manebit 
<mart. 8.43.4>	Exitus, una duos ut Libitina ferat. 

<mart. 8.45.1>	Priscus ab Aetnaeis mihi, Flacce, Terentius oris 
<mart. 8.45.2>	Redditur: hanc lucem lactea gemma notet; 
<mart. 8.45.3>	Defluat et lento splendescat turbida lino 
<mart. 8.45.4>	Amphora centeno consule facta minor. 
<mart. 8.45.5>	Continget nox quando meis tam candida mensis? 
<mart. 8.45.6>	Tam iusto dabitur quando calere mero? 
<mart. 8.45.7>	Cum te, Flacce, mihi reddet Cythereia Cypros, 
<mart. 8.45.8>	Luxuriae fiet tam bona causa meae. 

<mart. 8.46.1>	Quanta tua est probitas, tanta est infantia formae, 
<mart. 8.46.2>	Ceste puer, puero castior Hippolyto! 
<mart. 8.46.3>	Te secum Diana velit doceatque natare, 
<mart. 8.46.4>	Te Cybele totum mallet habere Phryga; 
<mart. 8.46.5>	Tu Ganymedeo poteras succedere lecto, 
<mart. 8.46.6>	Sed durus domino basia sola dares. 
<mart. 8.46.7>	Felix, quae tenerum vexabit sponsa maritum 
<mart. 8.46.8>	Et quae te faciet prima puella virum! 

<mart. 8.47.1>	Pars maxillarum tonsa est tibi, pars tibi rasa est, 
<mart. 8.47.2>	Pars vulsa est. Unum quis putat esse caput?  

<mart. 8.48.1>	Nescit, cui dederit Tyriam Crispinus abollam, 
<mart. 8.48.2>	Dum mutat cultus induiturque togam. 
<mart. 8.48.3>	Quisquis habes, umeris sua munera redde, precamur: 
<mart. 8.48.4>	Non hoc Crispinus te, sed abolla rogat. 
<mart. 8.48.5>	Non quicumque capit saturatas murice vestes, 
<mart. 8.48.6>	Nec nisi deliciis convenit iste color. 
<mart. 8.48.7>	Si te praeda iuvat foedique insania lucri, 
<mart. 8.48.8>	Qua possis melius fallere, sume togam. 

<mart. 8.49.1>	Quanta Gigantei memoratur mensa triumphi 
<mart. 8.49.2>	Quantaque nox superis omnibus illa fuit, 
<mart. 8.49.3>	Qua bonus accubuit genitor cum plebe deorum 
<mart. 8.49.4>	Et licuit Faunis poscere vina Iovem: 
<mart. 8.49.5>	Tanta tuas celebrant, Caesar, convivia laurus; 
<mart. 8.49.6>	Exhilarant ipsos gaudia nostra deos. 
<mart. 8.49.7>	Vescitur omnis eques tecum populusque patresque, 
<mart. 8.49.8>	Et capit ambrosias cum duce Roma dapes. 
<mart. 8.49.9>	Grandia pollicitus quanto maiora dedisti! 
<mart. 8.49.10>	Promissa est nobis sportula, recta data est. 

<mart. 8.50.1>	Quis labor in phiala? docti Myos, anne Myronos? 
<mart. 8.50.2>	Mentoris haec manus est, an, Polyclite, tua? 
<mart. 8.50.3>	Livescit nulla caligine fusca nec odit 
<mart. 8.50.4>	Exploratores nubila massa focos; 
<mart. 8.50.5>	Vera minus flavo radiant electra metallo, 
<mart. 8.50.6>	Et niveum felix pustula vincit ebur. 
<mart. 8.50.7>	Materiae non cedit opus: sic alligat orbem, 
<mart. 8.50.8>	Plurima cum tota lampade luna nitet. 
<mart. 8.50.9>	Stat caper Aeolio Thebani vellere Phrixi 
<mart. 8.50.10>	Cultus: ab hoc mallet vecta fuisse soror; 
<mart. 8.50.11>	Hunc nec Cinyphius tonsor violaverit, et tu 
<mart. 8.50.12>	Ipse tua pasci vite, Lyaee, velis. 
<mart. 8.50.13>	Terga premit pecudis geminis Amor aureus alis,  
<mart. 8.50.14>	Palladius tenero lotos ab ore sonat: 
<mart. 8.50.15>	Sic Methymnaeo gavisus Arione delphin 
<mart. 8.50.16>	Languida non tacitum per freta vexit onus. 
<mart. 8.50.17>	Imbuat egregium digno mihi nectare munus 
<mart. 8.50.18>	Non grege de domini, sed tua, Ceste, manus; 
<mart. 8.50.19>	Ceste, decus mensae, misce Setina: videtur 
<mart. 8.50.20>	Ipse puer nobis, ipse sitire caper. 
<mart. 8.50.21>	Det numerum cyathis Instanti littera Rufi: 
<mart. 8.50.22>	Auctor enim tanti muneris ille mihi: 
<mart. 8.50.23>	Si Telethusa venit promissaque gaudia portat, 
<mart. 8.50.24>	Servabor dominae, Rufe, triente tuo; 
<mart. 8.50.25>	Si dubia est, septunce trahar; si fallit amantem, 
<mart. 8.50.26>	Ut iugulem curas, nomen utrumque bibam. 

<mart. 8.51.1>	Formosam sane, sed caecus diligit Asper. 
<mart. 8.51.2>	Plus ergo, ut res est, quam videt Asper amat. 

<mart. 8.53.1>	Auditur quantum Massyla per avia murmur, 
<mart. 8.53.2>	Innumero quotiens silva leone furit, 
<mart. 8.53.3>	Pallidus attonitos ad Poena mapalia pastor 
<mart. 8.53.4>	Cum revocat tauros et sine mente pecus: 
<mart. 8.53.5>	Tantus in Ausonia fremuit modo terror harena. 
<mart. 8.53.6>	Quis non esse gregem crederet? unus erat, 
<mart. 8.53.7>	Sed cuius tremerent ipsi quoque iura leones, 
<mart. 8.53.8>	Cui diadema daret marmore picta Nomas.  
<mart. 8.53.9>	O quantum per colla decus, quem sparsit honorem 
<mart. 8.53.10>	Aurea lunatae, cum stetit, umbra iubae! 
<mart. 8.53.11>	Grandia quam decuit latum venabula pectus 
<mart. 8.53.12>	Quantaque de magna gaudia morte tulit! 
<mart. 8.53.13>	Unde tuis, Libye, tam felix gloria silvis? 
<mart. 8.53.14>	A Cybeles numquid venerat ille iugo? 
<mart. 8.53.15>	An magis Herculeo, Germanice, misit ab astro 
<mart. 8.53.16>	Hanc tibi vel frater vel pater ipse feram? 

<mart. 8.55.1>	Temporibus nostris aetas cum cedat avorum 
<mart. 8.55.2>	Creverit et maior cum duce Roma suo, 
<mart. 8.55.3>	Ingenium sacri miraris deesse Maronis, 
<mart. 8.55.4>	Nec quemquam tanta bella sonare tuba. 
<mart. 8.55.5>	Sint Maecenates, non deerunt, Flacce, Marones 
<mart. 8.55.6>	Vergiliumque tibi vel tua rura dabunt. 
<mart. 8.55.7>	Iugera perdiderat miserae vicina Cremonae 
<mart. 8.55.8>	Flebat et abductas Tityrus aeger oves: 
<mart. 8.55.9>	Risit Tuscus eques, paupertatemque malignam 
<mart. 8.55.10>	Reppulit et celeri iussit abire fuga. 
<mart. 8.55.11>	'Accipe divitias et vatum maximus esto; 
<mart. 8.55.12>	Tu licet et nostrum' dixit 'Alexin ames.' 
<mart. 8.55.13>	Adstabat domini mensis pulcherrimus ille 
<mart. 8.55.14>	Marmorea fundens nigra Falerna manu, 
<mart. 8.55.15>	Et libata dabat roseis carchesia labris, 
<mart. 8.55.16>	Quae poterant ipsum sollicitare Iovem. 
<mart. 8.55.17>	Excidit attonito pinguis Galatea poetae 
<mart. 8.55.18>	Thestylis et rubras messibus usta genas; 
<mart. 8.55.19>	Protinus Italiam concepit et arma virumque, 
<mart. 8.55.20>	Qui modo vix Culicem fleverat ore rudi. 
<mart. 8.55.21>	Quid Varios Marsosque loquar ditataque vatum  
<mart. 8.55.22>	Nomina, magnus erit quos numerare labor? 
<mart. 8.55.23>	Ergo ero Vergilius, si munera Maecenatis 
<mart. 8.55.24>	Des mihi? Vergilius non ero, Marsus ero. 

<mart. 8.56.1>	Magna licet totiens tribuas, maiora daturus 
<mart. 8.56.2>	Dona, ducum victor, victor et ipse tui, 
<mart. 8.56.3>	Diligeris populo non propter praemia, Caesar, 
<mart. 8.56.4>	Te propter populus praemia, Caesar, amat. 

<mart. 8.57.1>	Tres habuit dentes, pariter quos expuit omnes, 
<mart. 8.57.2>	Ad tumulum Picens dum sedet ipse suum; 
<mart. 8.57.3>	Collegitque sinu fragmenta novissima laxi 
<mart. 8.57.4>	Oris et aggesta contumulavit humo. 
<mart. 8.57.5>	Ossa licet quondam defuncti non legat heres: 
<mart. 8.57.6>	Hoc sibi iam Picens praestitit officium. 

<mart. 8.58.1>	Cum tibi tam crassae sint, Artemidore, lacernae, 
<mart. 8.58.2>	Possim te Sagarim iure vocare meo. 

<mart. 8.59.1>	Aspicis hunc uno contentum lumine, cuius 
<mart. 8.59.2>	Lippa sub attrita fronte lacuna patet? 
<mart. 8.59.3>	Ne contemne caput, nihil est furacius illo; 
<mart. 8.59.4>	Non fuit Autolyci tam piperata manus. 
<mart. 8.59.5>	Hunc tu convivam cautus servare memento: 
<mart. 8.59.6>	Tunc furit atque oculo luscus utroque videt: 
<mart. 8.59.7>	Pocula solliciti perdunt ligulasque ministri 
<mart. 8.59.8>	Et latet in tepido plurima mappa sinu; 
<mart. 8.59.9>	Lapsa nec a cubito subducere pallia nescit 
<mart. 8.59.10>	Et tectus laenis saepe duabus abit; 
<mart. 8.59.11>	Nec dormitantem vernam fraudare lucerna 
<mart. 8.59.12>	Erubuit fallax, ardeat illa licet. 
<mart. 8.59.13>	Si nihil invasit, puerum tunc arte dolosa 
<mart. 8.59.14>	Circuit et soleas subripit ipse suas. 

<mart. 8.60.1>	Summa Palatini poteras aequare colossi, 
<mart. 8.60.2>	Si fieres brevior, Claudia, sesquipede.  

<mart. 8.62.1>	Scribit in aversa Picens epigrammata charta, 
<mart. 8.62.2>	Et dolet, averso quod facit illa deo. 

<mart. 8.63.1>	Thestylon Aulus amat, sed nec minus ardet Alexin, 
<mart. 8.63.2>	Forsitan et nostrum nunc Hyacinthon amat. 
<mart. 8.63.3>	I nunc et dubita, vates an diligat ipsos, 
<mart. 8.63.4>	Delicias vatum cum meus Aulus amet. 

<mart. 8.65.1>	Hic ubi Fortunae Reducis fulgentia late 
<mart. 8.65.2>	Templa nitent, felix area nuper erat: 
<mart. 8.65.3>	Hic stetit Arctoi formosus pulvere belli 
<mart. 8.65.4>	Purpureum fundens Caesar ab ore iubar; 
<mart. 8.65.5>	Hic lauru redimita comas et candida cultu 
<mart. 8.65.6>	Roma salutavit voce manuque ducem. 
<mart. 8.65.7>	Grande loci meritum testantur et altera dona: 
<mart. 8.65.8>	Stat sacer et domitis gentibus arcus ovat; 
<mart. 8.65.9>	Hic gemini currus numerant elephanta frequentem, 
<mart. 8.65.10>	Sufficit inmensis aureus ipse iugis. 
<mart. 8.65.11>	Haec est digna tuis, Germanice, porta triumphis; 
<mart. 8.65.12>	Hos aditus urbem Martis habere decet. 

<mart. 8.67.1>	Horas quinque puer nondum tibi nuntiat, et tu 
<mart. 8.67.2>	Iam conviva mihi, Caeciliane, venis, 
<mart. 8.67.3>	Cum modo distulerint raucae vadimonia quartae 
<mart. 8.67.4>	Et Floralicias lasset harena feras.  
<mart. 8.67.5>	Curre, age, et inlotos revoca, Calliste, ministros; 
<mart. 8.67.6>	Sternantur lecti: Caeciliane, sede. 
<mart. 8.67.7>	Caldam poscis aquam: nondum mihi frigida venit; 
<mart. 8.67.8>	Alget adhuc nudo clusa culina foco. 
<mart. 8.67.9>	Mane veni potius; nam cur te quinta moretur? 
<mart. 8.67.10>	Ut iantes, sero, Caeciliane, venis. 

<mart. 8.68.1>	Qui Corcyraei vidit pomaria regis, 
<mart. 8.68.2>	Rus, Entelle, tuae praeferet ille domus. 
<mart. 8.68.3>	Invida purpureos urat ne bruma racemos 
<mart. 8.68.4>	Et gelidum Bacchi munera frigus edat, 
<mart. 8.68.5>	Condita perspicua vivit vindemia gemma, 
<mart. 8.68.6>	Et tegitur felix nec tamen uva latet: 
<mart. 8.68.7>	Femineum lucet sic per bombycina corpus, 
<mart. 8.68.8>	Calculus in nitida sic numeratur aqua. 
<mart. 8.68.9>	Quid non ingenio voluit natura licere? 
<mart. 8.68.10>	Autumnum sterilis ferre iubetur hiems. 

<mart. 8.70.1>	Quanta quies placidi, tantast facundia Nervae, 
<mart. 8.70.2>	Sed cohibet vires ingeniumque pudor. 
<mart. 8.70.3>	Cum siccare sacram largo Permessida posset 
<mart. 8.70.4>	Ore, verecundam maluit esse sitim, 
<mart. 8.70.5>	Pieriam tenui frontem redimire corona 
<mart. 8.70.6>	Contentus, famae nec dare vela suae. 
<mart. 8.70.7>	Sed tamen hunc nostri scit temporis esse Tibullum, 
<mart. 8.70.8>	Carmina qui docti nota Neronis habet. 

<mart. 8.71.1>	Quattuor argenti libras mihi tempore brumae 
<mart. 8.71.2>	Misisti ante annos, Postumiane, decem,  
<mart. 8.71.3>	Speranti plures - nam stare aut crescere debent 
<mart. 8.71.4>	Munera - venerunt plusve minusve duae; 
<mart. 8.71.5>	Tertius et quartus multo inferiora tulerunt; 
<mart. 8.71.6>	Libra fuit quinto Septiciana quidem; 
<mart. 8.71.7>	Besalem ad scutulam sexto pervenimus anno; 
<mart. 8.71.8>	Post hunc in cotula rasa selibra data est; 
<mart. 8.71.9>	Octavus ligulam misit sextante minorem; 
<mart. 8.71.10>	Nonus acu levius vix cocleare tulit. 
<mart. 8.71.11>	Quod mittat nobis decumus iam non habet annus: 
<mart. 8.71.12>	Quattuor ad libras, Postumiane, redi. 

<mart. 8.73.1>	Instanti, quo nec sincerior alter habetur 
<mart. 8.73.2>	Pectore nec nivea simplicitate prior, 
<mart. 8.73.3>	Si dare vis nostrae vires animosque Thaliae 
<mart. 8.73.4>	Et victura petis carmina, da quod amem. 
<mart. 8.73.5>	Cynthia te vatem fecit, lascive Properti; 
<mart. 8.73.6>	Ingenium Galli pulchra Lycoris erat; 
<mart. 8.73.7>	Fama est arguti Nemesis formosa Tibulli; 
<mart. 8.73.8>	Lesbia dictavit, docte Catulle, tibi: 
<mart. 8.73.9>	Non me Paeligni nec spernet Mantua vatem, 
<mart. 8.73.10>	Si qua Corinna mihi, si quis Alexis erit. 

<mart. 8.74.1>	Oplomachus nunc es, fueras opthalmicus ante. 
<mart. 8.74.2>	Fecisti medicus quod facis oplomachus.  

<mart. 8.75.1>	Dum repetit sera conductos nocte penates 
<mart. 8.75.2>	Lingonus a Tecta Flaminiaque recens, 
<mart. 8.75.3>	Expulit offenso vitiatum pollice talum 
<mart. 8.75.4>	Et iacuit toto corpore fusus humi. 
<mart. 8.75.5>	Quid faceret Gallus, qua se ratione moveret? 
<mart. 8.75.6>	Ingenti domino servulus unus erat, 
<mart. 8.75.7>	Tam macer, ut minimam posset vix ferre lucernam: 
<mart. 8.75.8>	Succurrit misero casus opemque tulit. 
<mart. 8.75.9>	Quattuor inscripti portabant vile cadaver, 
<mart. 8.75.10>	Accipit infelix qualia mille rogus; 
<mart. 8.75.11>	Hos comes invalidus summissa voce precatur, 
<mart. 8.75.12>	Ut quocumque velint, corpus inane ferant: 
<mart. 8.75.13>	Permutatur onus stipataque tollitur alte 
<mart. 8.75.14>	Grandis in angusta sarcina sandapila. 
<mart. 8.75.15>	Hic mihi de multis unus, Lucane, videtur, 
<mart. 8.75.16>	Cui merito dici 'mortue Galle' potest. 

<mart. 8.77.1>	Liber, amicorum dulcissima cura tuorum, 
<mart. 8.77.2>	Liber, in aeterna vivere digne rosa, 
<mart. 8.77.3>	Si sapis, Assyrio semper tibi crinis amomo 
<mart. 8.77.4>	Splendeat et cingant florea serta caput; 
<mart. 8.77.5>	Candida nigrescant vetulo crystalla Falerno 
<mart. 8.77.6>	Et caleat blando mollis amore torus. 
<mart. 8.77.7>	Qui sic vel medio finitus vixit in aevo, 
<mart. 8.77.8>	Longior huic facta est, quam data vita fuit.  

<mart. 8.78.1>	Quos cuperet Phlegraea suos victoria ludos, 
<mart. 8.78.2>	Indica quos cuperet pompa, Lyaee, tuos, 
<mart. 8.78.3>	Fecit Hyperborei celebrator Stella triumphi, 
<mart. 8.78.4>	O pudor! o pietas! et putat esse parum. 
<mart. 8.78.5>	Non illi satis est turbato sordidus auro 
<mart. 8.78.6>	Hermus et Hesperio qui sonat orbe Tagus. 
<mart. 8.78.7>	Omnis habet sua dona dies: nec linea dives 
<mart. 8.78.8>	Cessat, et in populum multa rapina cadit; 
<mart. 8.78.9>	Nunc veniunt subitis lasciva nomismata nimbis, 
<mart. 8.78.10>	Nunc dat spectatas tessera larga feras, 
<mart. 8.78.11>	Nunc implere sinus securos gaudet et absens 
<mart. 8.78.12>	Sortitur dominos, ne laceretur, avis. 
<mart. 8.78.13>	Quid numerem currus ter denaque praemia palmae, 
<mart. 8.78.14>	Quae dare non semper consul uterque solet? 
<mart. 8.78.15>	Omnia sed, Caesar, tanto superantur honore, 
<mart. 8.78.16>	Quod spectatorem te tua laurus habet. 

<mart. 8.80.1>	Sanctorum nobis miracula reddis avorum 
<mart. 8.80.2>	Nec pateris, Caesar, saecula cana mori, 
<mart. 8.80.3>	Cum veteres Latiae ritus renovantur harenae 
<mart. 8.80.4>	Et pugnat virtus simpliciore manu. 
<mart. 8.80.5>	Sic priscis servatur honos te praeside templis, 
<mart. 8.80.6>	Et casa tam culto sub Iove numen habet; 
<mart. 8.80.7>	Sic nova dum condis, revocas, Auguste, priora 
<mart. 8.80.8>	Debentur quae sunt quaeque fuere tibi. 

<mart. 8.82.1>	Dante tibi turba querulos, Auguste, libellos, 
<mart. 8.82.2>	Nos quoque quod domino carmina parva damus, 
<mart. 8.82.3>	Posse deum rebus pariter Musisque vacare 
<mart. 8.82.4>	Scimus, et haec etiam serta placere tibi. 
<mart. 8.82.5>	Fer vates, Auguste, tuos: nos gloria dulcis, 
<mart. 8.82.6>	Nos tua cura prior deliciaeque sumus. 
<mart. 8.82.7>	Non quercus te sola decet nec laurea Phoebi: 
<mart. 8.82.8>	Fiat et ex hedera civica nostra tibi. 

<mart. 9.pr.1>	Have, mi Torani, frater carissime. Epigramma, quod 
<mart. 9.pr.2>	extra ordinem paginarum est, ad Stertinium clarissimum 
<mart. 9.pr.3>	virum scripsimus, qui imaginem meam ponere in biblio-
<mart. 9.pr.4>	theca sua voluit. De quo scribendum tibi putavi, ne 
<mart. 9.pr.5>	ignorares, Avitus iste quis vocaretur. Vale et para ho-
<mart. 9.pr.6>	spitium. 
<mart. 9.pr.7>	Note, licet nolis, sublimi pectore vates, 
<mart. 9.pr.8>	Cui referet serus praemia digna cinis,  
<mart. 9.pr.9>	Hoc tibi sub nostra breve carmen imagine vivat, 
<mart. 9.pr.10>	Quam non obscuris iungis, Avite, viris: 
<mart. 9.pr.11>	'Ille ego sum nulli nugarum laude secundus, 
<mart. 9.pr.12>	Quem non miraris, sed puto, lector, amas. 
<mart. 9.pr.13>	Maiores maiora sonent: mihi parva locuto 
<mart. 9.pr.14>	Sufficit in vestras saepe redire manus.' 

<mart. 9.2.1>	Pauper amicitiae cum sis, Lupe, non es amicae, 
<mart. 9.2.2>	Et queritur de te mentula sola nihil. 
<mart. 9.2.3>	Illa siligineis pinguescit adultera cunnis, 
<mart. 9.2.4>	Convivam pascit nigra farina tuum; 
<mart. 9.2.5>	Incensura nives dominae Setina liquantur, 
<mart. 9.2.6>	Nos bibimus Corsi pulla venena cadi; 
<mart. 9.2.7>	Empta tibi nox est fundis non tota paternis, 
<mart. 9.2.8>	Non sua desertus rura sodalis arat; 
<mart. 9.2.9>	Splendet Erythraeis perlucida moecha lapillis, 
<mart. 9.2.10>	Ducitur addictus, te futuente, cliens; 
<mart. 9.2.11>	Octo Syris suffulta datur lectica puellae, 
<mart. 9.2.12>	Nudum sandapilae pondus amicus erit. 
<mart. 9.2.13>	I nunc et miseros, Cybele, praecide cinaedos: 
<mart. 9.2.14>	Haec erat, haec cultris mentula digna tuis. 

<mart. 9.3.1>	Quantum iam superis, Caesar, caeloque dedisti 
<mart. 9.3.2>	Si repetas et si creditor esse velis,  
<mart. 9.3.3>	Grandis in aetherio licet auctio fiat Olympo 
<mart. 9.3.4>	Coganturque dei vendere quidquid habent, 
<mart. 9.3.5>	Conturbabit Atlans, et non erit uncia tota, 
<mart. 9.3.6>	Decidat tecum qua pater ipse deu=m: 
<mart. 9.3.7>	Pro Capitolinis quid enim tibi solvere templis, 
<mart. 9.3.8>	Quid pro Tarpeiae frondis honore potest? 
<mart. 9.3.9>	Quid pro culminibus geminis matrona Tonantis? 
<mart. 9.3.10>	Pallada praetereo: res agit illa tuas. 
<mart. 9.3.11>	Quid loquar Alciden Phoebumque piosque Laconas? 
<mart. 9.3.12>	Addita quid Latio Flavia templa polo? 
<mart. 9.3.13>	Expectes et sustineas, Auguste, necesse est: 
<mart. 9.3.14>	Nam tibi quod solvat non habet arca Iovis. 

<mart. 9.4.1>	Aureolis futui cum possit Galla duobus 
<mart. 9.4.2>	Et plus quam futui, si totidem addideris: 
<mart. 9.4.3>	Aureolos a te cur accipit, Aeschyle, denos? 
<mart. 9.4.4>	Non fellat tanti Galla. Quid ergo? Tacet. 

<mart. 9.6.1>	Dicere de Libycis reduci tibi gentibus, Afer, 
<mart. 9.6.2>	Continuis volui quinque diebus Have: 
<mart. 9.6.3>	'Non vacat' aut 'dormit' dictum est bis terque reverso. 
<mart. 9.6.4>	Iam satis est: non vis, Afer, havere: vale. 

<mart. 9.7.1>	Tamquam parva foret sexus iniuria nostri 
<mart. 9.7.2>	Foedandos populo prostituisse mares,  
<mart. 9.7.3>	Iam cunae lenonis erant, ut ab ubere raptus 
<mart. 9.7.4>	Sordida vagitu posceret aera puer: 
<mart. 9.7.5>	Inmatura dabant infandas corpora poenas. 
<mart. 9.7.6>	Non tulit Ausonius talia monstra pater, 
<mart. 9.7.7>	Idem qui teneris nuper succurrit ephebis, 
<mart. 9.7.8>	Ne faceret steriles saeva libido viros. 
<mart. 9.7.9>	Dilexere prius pueri iuvenesque senesque, 
<mart. 9.7.10>	At nunc infantes te quoque, Caesar, amant. 

<mart. 9.8.1>	Nil tibi legavit Fabius, Bithynice, cui tu 
<mart. 9.8.2>	Annua, si memini, milia sena dabas. 
<mart. 9.8.3>	Plus nulli dedit ille: queri, Bithynice, noli: 
<mart. 9.8.4>	Annua legavit milia sena tibi. 

<mart. 9.10.1>	Nubere vis Prisco: non miror, Paula: sapisti. 
<mart. 9.10.2>	Ducere te non vult Priscus: et ille sapit. 

<mart. 9.12.1>	Nomen habes teneri quod tempora nuncupat anni, 
<mart. 9.12.2>	Cum breve Cecropiae ver populantur apes; 
<mart. 9.12.3>	Nomen Acidalia meruit quod harundine pingi, 
<mart. 9.12.4>	Quod Cytherea sua scribere gaudet acu; 
<mart. 9.12.5>	Nomen Erythraeis quod littera facta lapillis, 
<mart. 9.12.6>	Gemma quod Heliadum pollice trita notet; 
<mart. 9.12.7>	Quod pinna scribente grues ad sidera tollant; 
<mart. 9.12.8>	Quod decet in sola Caesaris esse domo. 

<mart. 9.13.1>	Si daret autumnus mihi nomen, Oporinos essem, 
<mart. 9.13.2>	Horrida si brumae sidera, Chimerinos; 
<mart. 9.13.3>	Dictus ab aestivo Therinos tibi mense vocarer: 
<mart. 9.13.4>	Tempora cui nomen verna dedere, quis est? 

<mart. 9.14.1>	Hunc, quem mensa tibi, quem cena paravit amicum, 
<mart. 9.14.2>	Esse putas fidae pectus amicitiae? 
<mart. 9.14.3>	Aprum amat et mullos et sumen et ostrea, non te. 
<mart. 9.14.4>	Tam bene si cenem, noster amicus erit. 

<mart. 9.15.1>	Inscripsit tumulis septem scelerata virorum 
<mart. 9.15.2>	'Se fecisse' Chloe. Quid pote simplicius? 

<mart. 9.16.1>	Consilium formae, speculum, dulcisque capillos 
<mart. 9.16.2>	Pergameo posuit dona sacrata deo 
<mart. 9.16.3>	Ille puer tota domino gratissimus aula, 
<mart. 9.16.4>	Nomine qui signat tempora verna suo. 
<mart. 9.16.5>	Felix, quae tali censetur munere tellus! 
<mart. 9.16.6>	Nec Ganymedeas mallet habere comas.  

<mart. 9.17.1>	Latonae venerande nepos, qui mitibus herbis 
<mart. 9.17.2>	Parcarum exoras pensa brevesque colos, 
<mart. 9.17.3>	Hos tibi laudatos domino, rata vota, capillos 
<mart. 9.17.4>	Ille tuus Latia misit ab urbe puer; 
<mart. 9.17.5>	Addidit et nitidum sacratis crinibus orbem, 
<mart. 9.17.6>	Quo felix facies iudice tuta fuit. 
<mart. 9.17.7>	Tu iuvenale decus serva, ne pulchrior ille 
<mart. 9.17.8>	In longa fuerit quam breviore coma. 

<mart. 9.18.1>	Est mihi - sitque precor longum te praeside, Caesar -  
<mart. 9.18.2>	Rus minimum, parvi sunt et in urbe lares. 
<mart. 9.18.3>	Sed de valle brevi, quas det sitientibus hortis, 
<mart. 9.18.4>	Curva laboratas antlia tollit aquas: 
<mart. 9.18.5>	Sicca domus queritur nullo se rore foveri, 
<mart. 9.18.6>	Cum mihi vicino Marcia fonte sonet. 
<mart. 9.18.7>	Quam dederis nostris, Auguste, penatibus undam, 
<mart. 9.18.8>	Castalis haec nobis aut Iovis imber erit. 

<mart. 9.20.1>	Haec, quae tota patet tegiturque et marmore et auro, 
<mart. 9.20.2>	Infantis domini conscia terra fuit, 
<mart. 9.20.3>	Felix o, quantis sonuit vagitibus et quas 
<mart. 9.20.4>	Vidit reptantis sustinuitque manus: 
<mart. 9.20.5>	Hic steterat veneranda domus, quae praestitit orbi 
<mart. 9.20.6>	Quod Rhodos astrifero, quod pia Creta polo. 
<mart. 9.20.7>	Curetes texere Iovem crepitantibus armis, 
<mart. 9.20.8>	Semiviri poterant qualia ferre Phryges: 
<mart. 9.20.9>	At te protexit superu=m pater, et tibi, Caesar, 
<mart. 9.20.10>	Pro iaculo et parma fulmen et aegis erat.  

<mart. 9.21.1>	Artemidorus habet puerum, sed vendidit agrum; 
<mart. 9.21.2>	Agrum pro puero Calliodorus habet. 
<mart. 9.21.3>	Dic, uter ex istis melius rem gesserit, Aucte: 
<mart. 9.21.4>	Artemidorus amat, Calliodorus arat. 

<mart. 9.22.1>	Credis ob haec me, Pastor, opes fortasse rogare, 
<mart. 9.22.2>	Propter quae vulgus crassaque turba rogat, 
<mart. 9.22.3>	Ut Setina meos consumat glaeba ligones 
<mart. 9.22.4>	Et sonet innumera compede Tuscus ager; 
<mart. 9.22.5>	Ut Mauri Libycis centum stent dentibus orbes 
<mart. 9.22.6>	Et crepet in nostris aurea lamna toris, 
<mart. 9.22.7>	Nec labris nisi magna meis crystalla terantur 
<mart. 9.22.8>	Et faciant nigras nostra Falerna nives; 
<mart. 9.22.9>	Ut canusinatus nostro Syrus assere sudet 
<mart. 9.22.10>	Et mea sit culto sella cliente frequens; 
<mart. 9.22.11>	Aestuet ut nostro madidus conviva ministro, 
<mart. 9.22.12>	Quem permutatum nec Ganymede velis; 
<mart. 9.22.13>	Ut lutulenta linat Tyrias mihi mula lacernas 
<mart. 9.22.14>	Et Massyla meum virga gubernet equum. 
<mart. 9.22.15>	Est nihil ex istis: superos et sidera testor. 
<mart. 9.22.16>	Ergo quid? Ut donem, Pastor, et aedificem. 

<mart. 9.23.1>	O cui virgineo flavescere contigit auro, 
<mart. 9.23.2>	Dic, ubi Palladium sit tibi, Care, decus. 
<mart. 9.23.3>	'Aspicis en domini fulgentes marmore vultus? 
<mart. 9.23.4>	Venit ad has ultro nostra corona comas.' 
<mart. 9.23.5>	Albanae livere potest pia quercus olivae, 
<mart. 9.23.6>	Cinxerit invictum quod prior illa caput. 

<mart. 9.24.1>	Quis Palatinos imitatus imagine vultus 
<mart. 9.24.2>	Phidiacum Latio marmore vicit ebur? 
<mart. 9.24.3>	Haec mundi facies, haec sunt Iovis ora sereni: 
<mart. 9.24.4>	Sic tonat ille deus, cum sine nube tonat.  
<mart. 9.24.5>	Non solam tribuit Pallas tibi, Care, coronam; 
<mart. 9.24.6>	Effigiem domini, quam colis, illa dedit. 

<mart. 9.25.1>	Dantem vina tuum quotiens aspeximus Hyllum, 
<mart. 9.25.2>	Lumine nos, Afer, turbidiore notas. 
<mart. 9.25.3>	Quod, rogo, quod scelus est, mollem spectare ministrum? 
<mart. 9.25.4>	Aspicimus solem, sidera, templa, deos. 
<mart. 9.25.5>	Avertam vultus, tamquam mihi pocula Gorgon 
<mart. 9.25.6>	Porrigat atque oculos oraque nostra petat? 
<mart. 9.25.7>	Trux erat Alcides, et Hylan spectare licebat; 
<mart. 9.25.8>	Ludere Mercurio cum Ganymede licet. 
<mart. 9.25.9>	Si non vis teneros spectet conviva ministros, 
<mart. 9.25.10>	Phineas invites, Afer, et Oedipodas. 

<mart. 9.26.1>	Audet facundo qui carmina mittere Nervae, 
<mart. 9.26.2>	Pallida donabit glaucina, Cosme, tibi, 
<mart. 9.26.3>	Paestano violas et cana ligustra colono, 
<mart. 9.26.4>	Hyblaeis apibus Corsica mella dabit: 
<mart. 9.26.5>	Sed tamen et parvae nonnulla est gratia Musae; 
<mart. 9.26.6>	Appetitur posito vilis oliva lupo. 
<mart. 9.26.7>	Nec tibi sit mirum, modici quod conscia vatis 
<mart. 9.26.8>	Iudicium metuit nostra Thalia tuum: 
<mart. 9.26.9>	Ipse tuas etiam veritus Nero dicitur aures, 
<mart. 9.26.10>	Lascivum iuvenis cum tibi lusit opus. 

<mart. 9.28.1>	Dulce decus scaenae, ludorum fama, Latinus 
<mart. 9.28.2>	Ille ego sum, plausus deliciaeque tuae, 
<mart. 9.28.3>	Qui spectatorem potui fecisse Catonem, 
<mart. 9.28.4>	Solvere qui Curios Fabriciosque graves. 
<mart. 9.28.5>	Sed nihil a nostro sumpsit mea vita theatro, 
<mart. 9.28.6>	Et sola tantum scaenicus arte feror: 
<mart. 9.28.7>	Nec poteram gratus domino sine moribus esse; 
<mart. 9.28.8>	Interius mentes inspicit ille deus. 
<mart. 9.28.9>	Vos me laurigeri parasitum dicite Phoebi, 
<mart. 9.28.10>	Roma sui famulum dum sciat esse Iovis. 

<mart. 9.29.1>	Saecula Nestoreae permensa, Philaeni, senectae, 
<mart. 9.29.2>	Rapta es ad infernas tam cito Ditis aquas? 
<mart. 9.29.3>	Euboicae nondum numerabas longa Sibyllae 
<mart. 9.29.4>	Tempora: maior erat mensibus illa tribus. 
<mart. 9.29.5>	Heu quae lingua silet! non illam mille catastae 
<mart. 9.29.6>	Vincebant, nec quae turba Sarapin amat, 
<mart. 9.29.7>	Nec matutini cirrata caterva magistri, 
<mart. 9.29.8>	Nec quae Strymonio de grege ripa sonat. 
<mart. 9.29.9>	Quae nunc Thessalico lunam deducere rhombo, 
<mart. 9.29.10>	Quae sciet hos illos vendere lena toros? 
<mart. 9.29.11>	Sit tibi terra levis mollique tegaris harena, 
<mart. 9.29.12>	Ne tua non possint eruere ossa canes. 

<mart. 9.30.1>	Cappadocum saevis Antistius occidit oris 
<mart. 9.30.2>	Rusticus. O tristi crimine terra nocens! 
<mart. 9.30.3>	Rettulit ossa sinu cari Nigrina mariti 
<mart. 9.30.4>	Et questa est longas non satis esse vias; 
<mart. 9.30.5>	Cumque daret sanctam tumulis, quibus invidet, urnam, 
<mart. 9.30.6>	Visa sibi est rapto bis viduata viro.  

<mart. 9.31.1>	Cum comes Arctois haereret Caesaris armis 
<mart. 9.31.2>	Velius, hanc Marti pro duce vovit avem; 
<mart. 9.31.3>	Luna quater binos non tota peregerat orbes, 
<mart. 9.31.4>	Debita poscebat iam sibi vota deus: 
<mart. 9.31.5>	Ipse suas anser properavit laetus ad aras 
<mart. 9.31.6>	Et cecidit sanctis hostia parva focis. 
<mart. 9.31.7>	Octo vides patulo pendere nomismata rostro 
<mart. 9.31.8>	Alitis? haec extis condita nuper erant: 
<mart. 9.31.9>	Quae litat argento pro te, non sanguine, Caesar, 
<mart. 9.31.10>	Victima, iam ferro non opus esse docet. 

<mart. 9.32.1>	Hanc volo, quae facilis, quae palliolata vagatur, 
<mart. 9.32.2>	Hanc volo, quae puero iam dedit ante meo, 
<mart. 9.32.3>	Hanc volo, quam redimit totam denarius alter, 
<mart. 9.32.4>	Hanc volo, quae pariter sufficit una tribus. 
<mart. 9.32.5>	Poscentem nummos et grandia verba sonantem 
<mart. 9.32.6>	Possideat crassae mentula Burdigalae. 

<mart. 9.34.1>	Iuppiter Idaei risit mendacia busti, 
<mart. 9.34.2>	Dum videt Augusti Flavia templa poli, 
<mart. 9.34.3>	Atque inter mensas largo iam nectare fusus, 
<mart. 9.34.4>	Pocula cum Marti traderet ipse suo, 
<mart. 9.34.5>	Respiciens Phoebum pariter Phoebique sororem, 
<mart. 9.34.6>	Cum quibus Alcides et pius Arcas erat: 
<mart. 9.34.7>	'Gnosia vos' inquit 'nobis monumenta dedistis: 
<mart. 9.34.8>	Cernite, quam plus sit, Caesaris esse patrem.' 

<mart. 9.35.1>	Artibus his semper cenam, Philomuse, mereris, 
<mart. 9.35.2>	Plurima dum fingis, sed quasi vera refers. 
<mart. 9.35.3>	Scis, quid in Arsacia Pacorus deliberet aula, 
<mart. 9.35.4>	Rhenanam numeras Sarmaticamque manum,  
<mart. 9.35.5>	Verba ducis Daci chartis mandata resignas, 
<mart. 9.35.6>	Victricem laurum quam venit ante vides, 
<mart. 9.35.7>	Scis, quotiens Phario madeat Iove fusca Syene, 
<mart. 9.35.8>	Scis, quota de Libyco litore puppis eat, 
<mart. 9.35.9>	Cuius Iuleae capiti nascantur olivae, 
<mart. 9.35.10>	Destinet aetherius cui sua serta pater. 
<mart. 9.35.11>	Tolle tuas artes; hodie cenabis apud me 
<mart. 9.35.12>	Hac lege, ut narres nil, Philomuse, novi. 

<mart. 9.36.1>	Viderat Ausonium posito modo crine ministrum 
<mart. 9.36.2>	Phryx puer, alterius gaudia nota Iovis: 
<mart. 9.36.3>	'Quod tuus, ecce, suo Caesar permisit ephebo, 
<mart. 9.36.4>	Tu permitte tuo, maxime rector' ait; 
<mart. 9.36.5>	'Iam mihi prima latet longis lanugo capillis, 
<mart. 9.36.6>	Iam tua me ridet Iuno vocatque virum.' 
<mart. 9.36.7>	Cui pater aetherius 'Puer o dulcissime,' dixit, 
<mart. 9.36.8>	'Non ego, quod poscis, res negat ipsa tibi: 
<mart. 9.36.9>	Caesar habet noster similis tibi mille ministros 
<mart. 9.36.10>	Tantaque sidereos vix capit aula mares; 
<mart. 9.36.11>	At tibi si dederit vultus coma tonsa viriles, 
<mart. 9.36.12>	Quis mihi, qui nectar misceat, alter erit?' 

<mart. 9.37.1>	Cum sis ipsa domi mediaque ornere Subura, 
<mart. 9.37.2>	Fiant absentes et tibi, Galla, comae, 
<mart. 9.37.3>	Nec dentes aliter quam Serica nocte reponas, 
<mart. 9.37.4>	Et iaceas centum condita pyxidibus, 
<mart. 9.37.5>	Nec tecum facies tua dormiat, innuis illo, 
<mart. 9.37.6>	Quod tibi prolatum est mane, supercilio, 
<mart. 9.37.7>	Et te nulla movet cani reverentia cunni, 
<mart. 9.37.8>	Quem potes inter avos iam numerare tuos. 
<mart. 9.37.9>	Promittis sescenta tamen; sed mentula surda est, 
<mart. 9.37.10>	Et sit lusca licet, te tamen illa videt. 

<mart. 9.38.1>	Summa licet velox, Agathine, pericula ludas, 
<mart. 9.38.2>	Non tamen efficies, ut tibi parma cadat.  
<mart. 9.38.3>	Nolentem sequitur, tenuisque reversa per auras 
<mart. 9.38.4>	Vel pede vel tergo, crine vel ungue sedet; 
<mart. 9.38.5>	Lubrica Corycio quamvis sint pulpita nimbo 
<mart. 9.38.6>	Et rapiant celeres vela negata Noti, 
<mart. 9.38.7>	Securos pueri neglecta perambulat artus, 
<mart. 9.38.8>	Et nocet artifici ventus et unda nihil. 
<mart. 9.38.9>	Ut peccare velis, cum feceris omnia, falli 
<mart. 9.38.10>	Non potes: arte opus est, ut tibi parma cadat. 

<mart. 9.39.1>	Prima Palatino lux est haec orta Tonanti, 
<mart. 9.39.2>	Optasset Cybele qua peperisse Iovem; 
<mart. 9.39.3>	Hac et sancta mei genita est Caesonia Rufi: 
<mart. 9.39.4>	Plus debet matri nulla puella suae. 
<mart. 9.39.5>	Laetatur gemina votorum sorte maritus, 
<mart. 9.39.6>	Contigit hunc illi quod bis amare diem. 

<mart. 9.41.1>	Pontice, quod numquam futuis, sed paelice laeva 
<mart. 9.41.2>	Uteris et Veneri servit amica manus, 
<mart. 9.41.3>	Hoc nihil esse putas? scelus est, mihi crede, sed ingens, 
<mart. 9.41.4>	Quantum vix animo concipis ipse tuo. 
<mart. 9.41.5>	Nempe semel futuit, generaret Horatius ut tres, 
<mart. 9.41.6>	Mars semel, ut geminos Ilia casta daret:  
<mart. 9.41.7>	Omnia perdiderat, si masturbatus uterque 
<mart. 9.41.8>	Mandasset manibus gaudia foeda suis. 
<mart. 9.41.9>	Ipsam crede tibi naturam dicere rerum: 
<mart. 9.41.10>	'Istud quod digitis, Pontice, perdis, homo est.' 

<mart. 9.43.1>	Hic qui dura sedens porrecto saxa leone 
<mart. 9.43.2>	Mitigat, exiguo magnus in aere deus, 
<mart. 9.43.3>	Quaeque tulit, spectat resupino sidera vultu, 
<mart. 9.43.4>	Cuius laeva calet robore, dextra mero: 
<mart. 9.43.5>	Non est fama recens nec nostri gloria caeli; 
<mart. 9.43.6>	Nobile Lysippi munus opusque vides. 
<mart. 9.43.7>	Hoc habuit numen Pellaei mensa tyranni, 
<mart. 9.43.8>	Qui cito perdomito victor in orbe iacet; 
<mart. 9.43.9>	Hunc puer ad Libycas iuraverat Hannibal aras; 
<mart. 9.43.10>	Iusserat hic Sullam ponere regna trucem. 
<mart. 9.43.11>	Offensus variae tumidis terroribus aulae 
<mart. 9.43.12>	Privatos gaudet nunc habitare lares, 
<mart. 9.43.13>	Utque fuit quondam placidi conviva Molorchi, 
<mart. 9.43.14>	Sic voluit docti Vindicis esse deus. 

<mart. 9.45.1>	Miles Hyperboreos modo, Marcelline, triones 
<mart. 9.45.2>	Et Getici tuleras sidera pigra poli: 
<mart. 9.45.3>	Ecce Promethei rupes et fabula montis 
<mart. 9.45.4>	Quam prope sunt oculis nunc adeunda tuis! 
<mart. 9.45.5>	Videris inmensis cum conclamata querellis 
<mart. 9.45.6>	Saxa senis, dices 'Durior ipse fuit.' 
<mart. 9.45.7>	Et licet haec addas: 'Potuit qui talia ferre, 
<mart. 9.45.8>	Humanum merito finxerat ille genus.' 

<mart. 9.46.1>	Gellius aedificat semper: modo limina ponit, 
<mart. 9.46.2>	Nunc foribus claves aptat emitque seras, 
<mart. 9.46.3>	Nunc has, nunc illas reficit mutatque fenestras; 
<mart. 9.46.4>	Dum tantum aedificet, quidlibet ille facit -  
<mart. 9.46.5>	Oranti nummos ut dicere possit amico 
<mart. 9.46.6>	Unum illud verbum Gellius 'Aedifico.' 

<mart. 9.47.1>	Democritos, Zenonas inexplicitosque Platonas 
<mart. 9.47.2>	Quidquid et hirsutis squalet imaginibus, 
<mart. 9.47.3>	Sic quasi Pythagorae loqueris successor et heres. 
<mart. 9.47.4>	Praependet sane nec tibi barba minor: 
<mart. 9.47.5>	Sed quod et hircosis serum est et turpe pilosis, 
<mart. 9.47.6>	In molli rigidam clune libenter habes. 
<mart. 9.47.7>	Tu, qui sectarum causas et pondera nosti, 
<mart. 9.47.8>	Dic mihi, percidi, Pannyche, dogma quod est? 

<mart. 9.48.1>	Heredem cum me partis tibi, Garrice, quartae 
<mart. 9.48.2>	Per tua iurares sacra caputque tuum, 
<mart. 9.48.3>	Credidimus, - quis enim damnet sua vota libenter? -  
<mart. 9.48.4>	Et spem muneribus fovimus usque datis.  
<mart. 9.48.5>	Inter quae rari Laurentem ponderis aprum 
<mart. 9.48.6>	Misimus: Aetola de Calydone putes. 
<mart. 9.48.7>	At tu continuo populumque patresque vocasti, 
<mart. 9.48.8>	Ructat adhuc aprum pallida Roma meum: 
<mart. 9.48.9>	Ipse ego, - quis credat? - conviva nec ultimus haesi, 
<mart. 9.48.10>	Sed nec costa data est caudave missa mihi. 
<mart. 9.48.11>	De quadrante tuo quid sperem, Garrice? Nulla 
<mart. 9.48.12>	De nostro nobis uncia venit apro. 

<mart. 9.49.1>	Haec est illa meis multum cantata libellis, 
<mart. 9.49.2>	Quam meus edidicit lector amatque togam. 
<mart. 9.49.3>	Partheniana fuit quondam, memorabile vatis 
<mart. 9.49.4>	Munus: in hac ibam conspiciendus eques, 
<mart. 9.49.5>	Dum nova, dum nitida fulgebat splendida lana, 
<mart. 9.49.6>	Dumque erat auctoris nomine digna sui: 
<mart. 9.49.7>	Nunc anus et tremulo vix accipienda tribuli, 
<mart. 9.49.8>	Quam possis niveam dicere iure tuo. 
<mart. 9.49.9>	Quid non longa dies, quid non consumitis anni? 
<mart. 9.49.10>	Haec toga iam non est Partheniana, mea est. 

<mart. 9.50.1>	Ingenium mihi, Gaure, probas sic esse pusillum, 
<mart. 9.50.2>	Carmina quod faciam, quae brevitate placent. 
<mart. 9.50.3>	Confiteor. Sed tu bis senis grandia libris 
<mart. 9.50.4>	Qui scribis Priami proelia, magnus homo es? 
<mart. 9.50.5>	Nos facimus Bruti puerum, nos Langona vivum: 
<mart. 9.50.6>	Tu magnus luteum, Gaure, Giganta facis. 

<mart. 9.51.1>	Quod semper superos invito fratre rogasti, 
<mart. 9.51.2>	Hoc, Lucane, tibi contigit, ante mori. 
<mart. 9.51.3>	Invidet ille tibi; Stygias nam Tullus ad umbras 
<mart. 9.51.4>	Optabat, quamvis sit minor, ire prior. 
<mart. 9.51.5>	Tu colis Elysios nemorisque habitator amoeni 
<mart. 9.51.6>	Esse tuo primum nunc sine fratre cupis; 
<mart. 9.51.7>	Et si iam nitidis alternus venit ab astris, 
<mart. 9.51.8>	Pro Polluce mones Castora ne redeat.  

<mart. 9.53.1>	Natali tibi, Quinte, tuo dare parva volebam 
<mart. 9.53.2>	Munera; tu prohibes: inperiosus homo es. 
<mart. 9.53.3>	Parendum est monitis, fiat quod uterque volemus 
<mart. 9.53.4>	Et quod utrumque iuvat: tu mihi, Quinte, dato. 

<mart. 9.54.1>	Si mihi Picena turdus palleret oliva, 
<mart. 9.54.2>	Tenderet aut nostras silva Sabina plagas, 
<mart. 9.54.3>	Aut crescente levis traheretur harundine praeda 
<mart. 9.54.4>	Pinguis et inplicitas virga teneret aves: 
<mart. 9.54.5>	Cara daret sollemne tibi cognatio munus, 
<mart. 9.54.6>	Nec frater nobis nec prior esset avus. 
<mart. 9.54.7>	Nunc sturnos inopes fringuillarumque querellas 
<mart. 9.54.8>	Audit et arguto passere vernat ager; 
<mart. 9.54.9>	Inde salutatus picae respondet arator, 
<mart. 9.54.10>	Hinc prope summa rapax miluus astra volat. 
<mart. 9.54.11>	Mittimus ergo tibi parvae munuscula chortis: 
<mart. 9.54.12>	Qualia si recipis, saepe propinquus eris. 

<mart. 9.55.1>	Luce propinquorum, qua plurima mittitur ales, 
<mart. 9.55.2>	Dum Stellae turdos, dum tibi, Flacce, paro, 
<mart. 9.55.3>	Succurrit nobis ingens onerosaque turba, 
<mart. 9.55.4>	In qua se primum quisque meumque putat. 
<mart. 9.55.5>	Demeruisse duos votum est; offendere plures 
<mart. 9.55.6>	Vix tutum; multis mittere dona grave est. 
<mart. 9.55.7>	Qua possum sola veniam ratione merebor: 
<mart. 9.55.8>	Nec Stellae turdos nec tibi, Flacce, dabo.  

<mart. 9.56.1>	Spendophoros Libycas domini petit armiger urbis: 
<mart. 9.56.2>	Quae puero dones tela, Cupido, para, 
<mart. 9.56.3>	Illa quibus iuvenes figis mollesque puellas: 
<mart. 9.56.4>	Sit tamen in tenera levis et hasta manu. 
<mart. 9.56.5>	Loricam clipeumque tibi galeamque remitto; 
<mart. 9.56.6>	Tutus ut invadat proelia, nudus eat: 
<mart. 9.56.7>	Non iaculo, non ense fuit laesusve sagitta, 
<mart. 9.56.8>	Casside dum liber Parthenopaeus erat. 
<mart. 9.56.9>	Quisquis ab hoc fuerit fixus, morietur amore. 
<mart. 9.56.10>	O felix, si quem tam bona fata manent! 
<mart. 9.56.11>	Dum puer es, redeas, dum vultu lubricus, et te 
<mart. 9.56.12>	Non Libye faciat, sed tua Roma virum. 

<mart. 9.58.1>	Nympha sacri regina lacus, cui grata Sabinus 
<mart. 9.58.2>	Et mansura pio munere templa dedit, 
<mart. 9.58.3>	Sic montana tuos semper colat Umbria fontes, 
<mart. 9.58.4>	Nec tua Baianas Sassina malit aquas: 
<mart. 9.58.5>	Excipe sollicitos placide, mea dona, libellos; 
<mart. 9.58.6>	Tu fueris Musis Pegasis unda meis. -  
<mart. 9.58.7>	'Nympharum templis quisquis sua carmina donat, 
<mart. 9.58.8>	Quid fieri libris debeat, ipse monet.'  

<mart. 9.59.1>	In Saeptis Mamurra diu multumque vagatus, 
<mart. 9.59.2>	Hic ubi Roma suas aurea vexat opes, 
<mart. 9.59.3>	Inspexit molles pueros oculisque comedit, 
<mart. 9.59.4>	Non hos, quos primae prostituere casae, 
<mart. 9.59.5>	Sed quos arcanae servant tabulata catastae 
<mart. 9.59.6>	Et quos non populus nec mea turba videt. 
<mart. 9.59.7>	Inde satur mensas et opertos exuit orbes 
<mart. 9.59.8>	Expositumque alte pingue poposcit ebur, 
<mart. 9.59.9>	Et testudineum mensus quater hexaclinon 
<mart. 9.59.10>	Ingemuit citro non satis esse suo. 
<mart. 9.59.11>	Consuluit nares, an olerent aera Corinthon, 
<mart. 9.59.12>	Culpavit statuas et, Polyclite, tuas, 
<mart. 9.59.13>	Et turbata brevi questus crystallina vitro 
<mart. 9.59.14>	Murrina signavit seposuitque decem 
<mart. 9.59.15>	Expendit veteres calathos et si qua fuerunt 
<mart. 9.59.16>	Pocula Mentorea nobilitata manu, 
<mart. 9.59.17>	Et viridis picto gemmas numeravit in auro, 
<mart. 9.59.18>	Quidquid et a nivea grandius aure sonat. 
<mart. 9.59.19>	Sardonychas vero mensa quaesivit in omni 
<mart. 9.59.20>	Et pretium magnis fecit iaspidibus. 
<mart. 9.59.21>	Undecima lassus cum iam discederet hora, 
<mart. 9.59.22>	Asse duos calices emit et ipse tulit. 

<mart. 9.60.1>	Seu tu Paestanis genita es seu Tiburis arvis, 
<mart. 9.60.2>	Seu rubuit tellus Tuscula flore tuo, 
<mart. 9.60.3>	Seu Praenestino te vilica legit in horto, 
<mart. 9.60.4>	Seu modo Campani gloria ruris eras: 
<mart. 9.60.5>	Pulchrior ut nostro videare corona Sabino, 
<mart. 9.60.6>	De Nomentano te putet esse meo. 

<mart. 9.61.1>	In Tartesiacis domus est notissima terris, 
<mart. 9.61.2>	Qua dives placidum Corduba Baetin amat, 
<mart. 9.61.3>	Vellera nativo pallent ubi flava metallo 
<mart. 9.61.4>	Et linit Hesperium brattea viva pecus.  
<mart. 9.61.5>	Aedibus in mediis totos amplexa penates 
<mart. 9.61.6>	Stat platanus densis Caesariana comis, 
<mart. 9.61.7>	Hospitis invicti posuit quam dextera felix, 
<mart. 9.61.8>	Coepit et ex illa crescere virga manu. 
<mart. 9.61.9>	Auctorem dominumque nemus sentire videtur: 
<mart. 9.61.10>	Sic viret et ramis sidera celsa petit. 
<mart. 9.61.11>	Saepe sub hac madidi luserunt arbore Fauni, 
<mart. 9.61.12>	Terruit et tacitam fistula sera domum; 
<mart. 9.61.13>	Dumque fugit solos nocturnum Pana per agros, 
<mart. 9.61.14>	Saepe sub hac latuit rustica fronde Dryas. 
<mart. 9.61.15>	Atque oluere lares comissatore Lyaeo, 
<mart. 9.61.16>	Crevit et effuso laetior umbra mero; 
<mart. 9.61.17>	Hesternisque rubens deiecta est herba coronis, 
<mart. 9.61.18>	Atque suas potuit dicere nemo rosas. 
<mart. 9.61.19>	O dilecta deis, o magni Caesaris arbor, 
<mart. 9.61.20>	Ne metuas ferrum sacrilegosque focos. 
<mart. 9.61.21>	Perpetuos sperare licet tibi frondis honores: 
<mart. 9.61.22>	Non Pompeianae te posuere manus. 

<mart. 9.63.1>	Ad cenam invitant omnes te, Phoebe, cinaedi. 
<mart. 9.63.2>	Mentula quem pascit, non, puto, purus homo est. 

<mart. 9.64.1>	Herculis in magni voltus descendere Caesar 
<mart. 9.64.2>	Dignatus Latiae dat nova templa viae, 
<mart. 9.64.3>	Qua, Triviae nemorosa petit dum regna, viator 
<mart. 9.64.4>	Octavum domina marmor ab urbe legit. 
<mart. 9.64.5>	Ante colebatur votis et sanguine largo, 
<mart. 9.64.6>	Maiorem Alciden nunc minor ipse colit. 
<mart. 9.64.7>	Hunc magnas rogat alter opes, rogat alter honores; 
<mart. 9.64.8>	Illi securus vota minora facit.  

<mart. 9.65.1>	Alcide, Latio nunc agnoscende Tonanti, 
<mart. 9.65.2>	Postquam pulchra dei Caesaris ora geris, 
<mart. 9.65.3>	Si tibi tunc isti vultus habitusque fuissent, 
<mart. 9.65.4>	Cesserunt manibus cum fera monstra tuis: 
<mart. 9.65.5>	Argolico famulum non te servire tyranno 
<mart. 9.65.6>	Vidissent gentes saevaque regna pati, 
<mart. 9.65.7>	Sed tu iussisses Eurysthea; nec tibi fallax 
<mart. 9.65.8>	Portasset Nessi perfida dona Lichas, 
<mart. 9.65.9>	Oetaei sine lege rogi securus adisses 
<mart. 9.65.10>	Astra patris summi, quae tibi poena dedit; 
<mart. 9.65.11>	Lydia nec dominae traxisses pensa superbae, 
<mart. 9.65.12>	Nec Styga vidisses Tartareumque canem. 
<mart. 9.65.13>	Nunc tibi Iuno favet, nunc te tua diligit Hebe; 
<mart. 9.65.14>	Nunc te si videat nympha, remittet Hylan. 

<mart. 9.66.1>	Uxor cum tibi sit formosa, pudica, puella, 
<mart. 9.66.2>	Quo tibi natorum iura, Fabulle, trium? 
<mart. 9.66.3>	Quod petis a nostro supplex dominoque deoque, 
<mart. 9.66.4>	Tu dabis ipse tibi, si potes arrigere. 

<mart. 9.67.1>	Lascivam tota possedi nocte puellam, 
<mart. 9.67.2>	Cuius nequitias vincere nemo potest. 
<mart. 9.67.3>	Fessus mille modis illud puerile poposci: 
<mart. 9.67.4>	Ante preces totas primaque verba dedit. 
<mart. 9.67.5>	Inprobius quiddam ridensque rubensque rogavi: 
<mart. 9.67.6>	Pollicitast nulla luxuriosa mora. 
<mart. 9.67.7>	Sed mihi pura fuit; tibi non erit, Aeschyle, si vis 
<mart. 9.67.8>	Accipere hoc munus condicione mala. 

<mart. 9.68.1>	Quid tibi nobiscum est, ludi scelerate magister, 
<mart. 9.68.2>	Invisum pueris virginibusque caput? 
<mart. 9.68.3>	Nondum cristati rupere silentia galli: 
<mart. 9.68.4>	Murmure iam saevo verberibusque tonas.  
<mart. 9.68.5>	Tam grave percussis incudibus aera resultant, 
<mart. 9.68.6>	Causidicum medio cum faber aptat equo; 
<mart. 9.68.7>	Mitior in magno clamor furit amphitheatro, 
<mart. 9.68.8>	Vincenti parmae cum sua turba favet. 
<mart. 9.68.9>	Vicini somnum - non tota nocte - rogamus: 
<mart. 9.68.10>	Nam vigilare leve est, pervigilare grave est. 
<mart. 9.68.11>	Discipulos dimitte tuos. Vis, garrule, quantum 
<mart. 9.68.12>	Accipis ut clames, accipere ut taceas? 

<mart. 9.69.1>	Cum futuis, Polycharme, soles in fine cacare. 
<mart. 9.69.2>	Cum pedicaris, quid, Polycharme, facis? 

<mart. 9.70.1>	Dixerat 'o mores! o tempora!' Tullius olim, 
<mart. 9.70.2>	Sacrilegum strueret cum Catilina nefas, 
<mart. 9.70.3>	Cum gener atque socer diris concurreret armis 
<mart. 9.70.4>	Maestaque civili caede maderet humus. 
<mart. 9.70.5>	Cur nunc 'o mores!', cur nunc 'o tempora!' dicis? 
<mart. 9.70.6>	Quod tibi non placeat, Caeciliane, quid est? 
<mart. 9.70.7>	Nulla ducum feritas, nulla est insania ferri; 
<mart. 9.70.8>	Pace frui certa laetitiaque licet. 
<mart. 9.70.9>	Non nostri faciunt, tibi quod tua tempora sordent, 
<mart. 9.70.10>	Sed faciunt mores, Caeciliane, tui. 

<mart. 9.71.1>	Massyli leo fama iugi pecorisque maritus 
<mart. 9.71.2>	Lanigeri mirum qua coiere fide. 
<mart. 9.71.3>	Ipse licet videas, cavea stabulantur in una 
<mart. 9.71.4>	Et pariter socias carpit uterque dapes: 
<mart. 9.71.5>	Nec fetu nemorum gaudent nec mitibus herbis, 
<mart. 9.71.6>	Concordem satiat sed rudis agna famem. 
<mart. 9.71.7>	Quid meruit terror Nemees, quid portitor Helles, 
<mart. 9.71.8>	Ut niteant celsi lucida signa poli? 
<mart. 9.71.9>	Sidera si possent pecudesque feraeque mereri, 
<mart. 9.71.10>	Hic aries astris, hic leo dignus erat.  

<mart. 9.72.1>	Liber, Amyclaea frontem vittate corona, 
<mart. 9.72.2>	Qui quatis Ausonia verbera Graia manu, 
<mart. 9.72.3>	Clusa mihi texto cum prandia vimine mittas, 
<mart. 9.72.4>	Cur comitata dapes nulla lagona venit? 
<mart. 9.72.5>	Atqui digna tuo si nomine munera ferres, 
<mart. 9.72.6>	Scis, puto, debuerint quae mihi dona dari. 

<mart. 9.73.1>	Dentibus antiquas solitus producere pelles 
<mart. 9.73.2>	Et mordere luto putre vetusque solum, 
<mart. 9.73.3>	Praenestina tenes decepti regna patroni, 
<mart. 9.73.4>	In quibus indignor si tibi cella fuit; 
<mart. 9.73.5>	Rumpis et ardenti madidus crystalla Falerno, 
<mart. 9.73.6>	Et pruris domini cum Ganymede tui. 
<mart. 9.73.7>	At me litterulas stulti docuere parentes: 
<mart. 9.73.8>	Quid cum grammaticis rhetoribusque mihi? 
<mart. 9.73.9>	Frange leves calamos et scinde, Thalia, libellos, 
<mart. 9.73.10>	Si dare sutori calceus ista potest. 

<mart. 9.74.1>	Effigiem tantum pueri pictura Camoni 
<mart. 9.74.2>	Servat, et infantis parva figura manet. 
<mart. 9.74.3>	Florentes nulla signavit imagine voltus, 
<mart. 9.74.4>	Dum timet ora pius muta videre pater. 

<mart. 9.76.1>	Haec sunt illa mei quae cernitis ora Camoni, 
<mart. 9.76.2>	Haec pueri facies primaque forma fuit. 
<mart. 9.76.3>	Creverat hic vultus bis denis fortior annis, 
<mart. 9.76.4>	Gaudebatque suas pingere barba genas, 
<mart. 9.76.5>	Et libata semel summos modo purpura cultros 
<mart. 9.76.6>	Sparserat: invidit de tribus una soror 
<mart. 9.76.7>	Et festinatis incidit stamina pensis, 
<mart. 9.76.8>	Absentemque patri rettulit urna rogum. 
<mart. 9.76.9>	Sed ne sola tamen puerum pictura loquatur, 
<mart. 9.76.10>	Haec erit in chartis maior imago meis. 

<mart. 9.78.1>	Funera post septem nupsit tibi Galla virorum, 
<mart. 9.78.2>	Picentine: sequi vult, puto, Galla viros. 

<mart. 9.79.1>	Oderat ante ducum famulos turbamque priorem 
<mart. 9.79.2>	Et Palatinum Roma supercilium: 
<mart. 9.79.3>	At nunc tantus amor cunctis, Auguste, tuorum est, 
<mart. 9.79.4>	Ut sit cuique suae cura secunda domus. 
<mart. 9.79.5>	Tam placidae mentes, tanta est reverentia nostri, 
<mart. 9.79.6>	Tam pacata quies, tantus in ore pudor. 
<mart. 9.79.7>	Nemo suos - haec est aulae natura potentis - , 
<mart. 9.79.8>	Sed domini mores Caesarianus habet. 

<mart. 9.80.1>	Duxerat esuriens locupletem pauper anumque: 
<mart. 9.80.2>	Uxorem pascit Gellius et futuit.  

<mart. 9.81.1>	Lector et auditor nostros probat, Aule, libellos, 
<mart. 9.81.2>	Sed quidam exactos esse poeta negat. 
<mart. 9.81.3>	Non nimium curo: nam cenae fercula nostrae 
<mart. 9.81.4>	Malim convivis quam placuisse cocis. 

<mart. 9.82.1>	Dixerat astrologus periturum te cito, Munna, 
<mart. 9.82.2>	Nec, puto, mentitus dixerat ille tibi. 
<mart. 9.82.3>	Nam tu dum metuis, ne quid post fata relinquas, 
<mart. 9.82.4>	Hausisti patrias luxuriosus opes, 
<mart. 9.82.5>	Bisque tuum deciens non toto tabuit anno: 
<mart. 9.82.6>	Dic mihi, non hoc est, Munna, perire cito? 

<mart. 9.83.1>	Inter tanta tuae miracula, Caesar, harenae, 
<mart. 9.83.2>	Quae vincit veterum munera clara ducum, 
<mart. 9.83.3>	Multum oculi, sed plus aures debere fatentur 
<mart. 9.83.4>	Se tibi, quod spectant qui recitare solent. 

<mart. 9.84.1>	Cum tua sacrilegos contra, Norbane, furores 
<mart. 9.84.2>	Staret pro domino Caesare sancta fides, 
<mart. 9.84.3>	Haec ego Pieria ludebam tutus in umbra, 
<mart. 9.84.4>	Ille tuae cultor notus amicitiae. 
<mart. 9.84.5>	Me tibi Vindelicis Raetus narrabat in oris, 
<mart. 9.84.6>	Nescia nec nostri nominis Arctos erat: 
<mart. 9.84.7>	O quotiens veterem non infitiatus amicum 
<mart. 9.84.8>	Dixisti 'Meus est iste poeta, meus!' 
<mart. 9.84.9>	Omne tibi nostrum quod bis trieteride iuncta 
<mart. 9.84.10>	Ante dabat lector, nunc dabit auctor opus. 

<mart. 9.85.1>	Languidior noster si quando est Paulus, Atili, 
<mart. 9.85.2>	Non se, convivas abstinet ille suos. 
<mart. 9.85.3>	Tu languore quidem subito fictoque laboras, 
<mart. 9.85.4>	Sed mea porrexit sportula, Paule, pedes.  

<mart. 9.86.1>	Festinata sui gemeret quod fata Severi 
<mart. 9.86.2>	Silius, Ausonio non semel ore potens, 
<mart. 9.86.3>	Cum grege Pierio maestus Phoeboque querebar. 
<mart. 9.86.4>	'Ipse meum flevi' dixit Apollo 'Linon:' 
<mart. 9.86.5>	Respexitque suam quae stabat proxima fratri 
<mart. 9.86.6>	Calliopen et ait: 'Tu quoque vulnus habes. 
<mart. 9.86.7>	Aspice Tarpeium Palatinumque Tonantem: 
<mart. 9.86.8>	Ausa nefas Lachesis laesit utrumque Iovem. 
<mart. 9.86.9>	Numina cum videas duris obnoxia fatis, 
<mart. 9.86.10>	Invidia possis exonerare deos.' 

<mart. 9.88.1>	Cum me captares, mittebas munera nobis: 
<mart. 9.88.2>	Postquam cepisti, das mihi, Rufe, nihil. 
<mart. 9.88.3>	Ut captum teneas, capto quoque munera mitte, 
<mart. 9.88.4>	De cavea fugiat ne male pastus aper. 

<mart. 9.89.1>	Lege nimis dura convivam scribere versus 
<mart. 9.89.2>	Cogis, Stella. 'Licet scribere nempe malos.' 

<mart. 9.91.1>	Ad cenam si me diversa vocaret in astra 
<mart. 9.91.2>	Hinc invitator Caesaris, inde Iovis, 
<mart. 9.91.3>	Astra licet propius, Palatia longius essent, 
<mart. 9.91.4>	Responsa ad superos haec referenda darem: 
<mart. 9.91.5>	'Quaerite qui malit fieri conviva Tonantis: 
<mart. 9.91.6>	Me meus in terris Iuppiter, ecce, tenet.' 

<mart. 9.92.1>	Quae mala sint domini, quae servi commoda, nescis, 
<mart. 9.92.2>	Condyle, qui servum te gemis esse diu. 
<mart. 9.92.3>	Dat tibi securos vilis tegeticula somnos, 
<mart. 9.92.4>	Pervigil in pluma Gaius, ecce, iacet. 
<mart. 9.92.5>	Gaius a prima tremebundus luce salutat 
<mart. 9.92.6>	Tot dominos, at tu, Condyle, nec dominum. 
<mart. 9.92.7>	'Quod debes, Gai, redde' inquit Phoebus et illinc 
<mart. 9.92.8>	Cinnamus: hoc dicit, Condyle, nemo tibi. 
<mart. 9.92.9>	Tortorem metuis? podagra cheragraque secatur 
<mart. 9.92.10>	Gaius et mallet verbera mille pati. 
<mart. 9.92.11>	Quod nec mane vomis nec cunnum, Condyle, lingis, 
<mart. 9.92.12>	Non mavis, quam ter Gaius esse tuus? 

<mart. 9.93.1>	Addere quid cessas, puer, inmortale Falernum? 
<mart. 9.93.2>	Quadrantem duplica de seniore cado.  
<mart. 9.93.3>	Nunc mihi dic, quis erit, cui te, Catacisse, deorum 
<mart. 9.93.4>	Sex iubeo cyathos fundere? 'Caesar erit.' 
<mart. 9.93.5>	Sutilis aptetur deciens rosa crinibus, ut sit 
<mart. 9.93.6>	Qui posuit sacrae nobile gentis opus. 
<mart. 9.93.7>	Nunc bis quina mihi da basia, fiat ut illud 
<mart. 9.93.8>	Nomen, ab Odrysio quod deus orbe tulit. 

<mart. 9.94.1>	Santonica medicata dedit mihi pocula virga: 
<mart. 9.94.2>	Os hominis! mulsum me rogat Hippocrates. 
<mart. 9.94.3>	Tam stupidus numquam nec tu, puto, Glauce, fuisti, 
<mart. 9.94.4>	χάλκεα donanti χρύσεα qui dederas. 
<mart. 9.94.5>	Dulce aliquis munus pro munere poscit amaro? 
<mart. 9.94.6>	Accipiat, sed si potat in elleboro. 

<mart. 9.95.1>	Alfius ante fuit, coepit nunc Olfius esse, 
<mart. 9.95.2>	Uxorem postquam duxit Athenagoras. 

<mart. 9.95b.3>	Nomen Athenagorae credis, Callistrate, verum. 
<mart. 9.95b.4>	Si scio, dispeream, qui sit Athenagoras. 
<mart. 9.95b.5>	Sed puta me verum, Callistrate, dicere nomen: 
<mart. 9.95b.6>	Non ego, sed vester peccat Athenagoras. 

<mart. 9.96.1>	Clinicus Herodes trullam subduxerat aegro: 
<mart. 9.96.2>	Deprensus dixit 'Stulte, quid ergo bibis?' 

<mart. 9.97.1>	Rumpitur invidia quidam, carissime Iuli, 
<mart. 9.97.2>	Quod me Roma legit, rumpitur invidia. 
<mart. 9.97.3>	Rumpitur invidia, quod turba semper in omni 
<mart. 9.97.4>	Monstramur digito, rumpitur invidia. 
<mart. 9.97.5>	Rumpitur invidia, tribuit quod Caesar uterque 
<mart. 9.97.6>	Ius mihi natorum, rumpitur invidia. 
<mart. 9.97.7>	Rumpitur invidia, quod rus mihi dulce sub urbe est 
<mart. 9.97.8>	Parvaque in urbe domus, rumpitur invidia.  
<mart. 9.97.9>	Rumpitur invidia, quod sum iucundus amicis, 
<mart. 9.97.10>	Quod conviva frequens, rumpitur invidia. 
<mart. 9.97.11>	Rumpitur invidia, quod amamur quodque probamur: 
<mart. 9.97.12>	Rumpatur, quisquis rumpitur invidia. 

<mart. 9.99.1>	Marcus amat nostras Antonius, Attice, Musas, 
<mart. 9.99.2>	Charta salutatrix si modo vera refert: 
<mart. 9.99.3>	Marcus Palladiae non infitianda Tolosae 
<mart. 9.99.4>	Gloria, quem genuit Pacis alumna Quies. 
<mart. 9.99.5>	Tu qui longa potes dispendia ferre viarum, 
<mart. 9.99.6>	I, liber, absentis pignus amicitiae. 
<mart. 9.99.7>	Vilis eras, fateor, si te nunc mitteret emptor; 
<mart. 9.99.8>	Grande tui pretium muneris auctor erit: 
<mart. 9.99.9>	Multum, crede mihi, refert, a fonte bibatur 
<mart. 9.99.10>	Quae fluit, an pigro quae stupet unda lacu. 

<mart. 9.100.1>	Denaris tribus invitas et mane togatum 
<mart. 9.100.2>	Observare iubes atria, Basse, tua, 
<mart. 9.100.3>	Deinde haerere tuo lateri, praecedere sellam, 
<mart. 9.100.4>	Ad viduas tecum plus minus ire decem. 
<mart. 9.100.5>	Trita quidem nobis togula est vilisque vetusque: 
<mart. 9.100.6>	Denaris tamen hanc non emo, Basse, tribus. 

<mart. 9.101.1>	Appia, quam simili venerandus in Hercule Caesar 
<mart. 9.101.2>	Consecrat, Ausoniae maxima fama viae, 
<mart. 9.101.3>	Si cupis Alcidae cognoscere facta prioris, 
<mart. 9.101.4>	Disce: Libyn domuit, aurea poma tulit, 
<mart. 9.101.5>	Peltatam Scythico discinxit Amazona nodo, 
<mart. 9.101.6>	Addidit Arcadio terga leonis apro,  
<mart. 9.101.7>	Aeripedem silvis cervum, Stymphalidas astris 
<mart. 9.101.8>	Abstulit, a Stygia cum cane venit aqua, 
<mart. 9.101.9>	Fecundam vetuit reparari mortibus hydram, 
<mart. 9.101.10>	Hesperias Tusco lavit in amne boves. 
<mart. 9.101.11>	Haec minor Alcides: maior quae gesserit, audi, 
<mart. 9.101.12>	Sextus ab Albana quem colit arce lapis. 
<mart. 9.101.13>	Adseruit possessa malis Palatia regnis, 
<mart. 9.101.14>	Prima suo gessit pro Iove bella puer; 
<mart. 9.101.15>	Solus Iuleas cum iam retineret habenas, 
<mart. 9.101.16>	Tradidit inque suo tertius orbe fuit; 
<mart. 9.101.17>	Cornua Sarmatici ter perfida contudit Histri, 
<mart. 9.101.18>	Sudantem Getica ter nive lavit equum; 
<mart. 9.101.19>	Saepe recusatos parcus duxisse triumphos 
<mart. 9.101.20>	Victor Hyperboreo nomen ab orbe tulit; 
<mart. 9.101.21>	Templa deis, mores populis dedit, otia ferro, 
<mart. 9.101.22>	Astra suis, caelo sidera, serta Iovi. 
<mart. 9.101.23>	Herculeum tantis numen non sufficit actis: 
<mart. 9.101.24>	Tarpeio deus hic commodet ora patri. 

<mart. 9.102.1>	Quadringentorum reddis mihi, Phoebe, tabellas: 
<mart. 9.102.2>	Centum da potius mutua, Phoebe, mihi. 
<mart. 9.102.3>	Quaere alium, cui te tam vano munere iactes: 
<mart. 9.102.4>	Quod tibi non possum solvere, Phoebe, meum est. 

<mart. 9.103.1>	Quae nova tam similes genuit tibi Leda ministros? 
<mart. 9.103.2>	Quae capta est alio nuda Lacaena cycno? 
<mart. 9.103.3>	Dat faciem Pollux Hiero, dat Castor Asylo, 
<mart. 9.103.4>	Atque in utroque nitet Tyndaris ore soror. 
<mart. 9.103.5>	Ista Therapnaeis si forma fuisset Amyclis, 
<mart. 9.103.6>	Cum vicere duas dona minora deas, 
<mart. 9.103.7>	Mansisses, Helene, Phrygiamque redisset in Iden 
<mart. 9.103.8>	Dardanius gemino cum Ganymede Paris. 

<mart. 10.1.1>	Si nimius videor seraque coronide longus 
<mart. 10.1.2>	Esse liber, legito pauca: libellus ero. 
<mart. 10.1.3>	Terque quaterque mihi finitur carmine parvo 
<mart. 10.1.4>	Pagina: fac tibi me quam cupis ipse brevem. 

<mart. 10.2.1>	Festinata prior, decimi mihi cura libelli 
<mart. 10.2.2>	Elapsum manibus nunc revocavit opus. 
<mart. 10.2.3>	Nota leges quaedam, sed lima rasa recenti; 
<mart. 10.2.4>	Pars nova maior erit: lector, utrique fave, 
<mart. 10.2.5>	Lector, opes nostrae: quem cum mihi Roma dedisset. 
<mart. 10.2.6>	'Nil tibi quod demus maius habemus' ait. 
<mart. 10.2.7>	'Pigra per hunc fugies ingratae flumina Lethes 
<mart. 10.2.8>	Et meliore tui parte superstes eris. 
<mart. 10.2.9>	Marmora Messallae findit caprificus, et audax 
<mart. 10.2.10>	Dimidios Crispi mulio ridet equos: 
<mart. 10.2.11>	At chartis nec furta nocent et saecula prosunt, 
<mart. 10.2.12>	Solaque non norunt haec monumenta mori.' 

<mart. 10.4.1>	Qui legis Oedipoden caligantemque Thyesten, 
<mart. 10.4.2>	Colchidas et Scyllas, quid nisi monstra legis? 
<mart. 10.4.3>	Quid tibi raptus Hylas, quid Parthenopaeus et Attis, 
<mart. 10.4.4>	Quid tibi dormitor proderit Endymion? 
<mart. 10.4.5>	Exutusve puer pinnis labentibus? aut qui 
<mart. 10.4.6>	Odit amatrices Hermaphroditus aquas? 
<mart. 10.4.7>	Quid te vana iuvant miserae ludibria chartae? 
<mart. 10.4.8>	Hoc lege, quod possit dicere vita 'Meum est.' 
<mart. 10.4.9>	Non hic Centauros, non Gorgonas Harpyiasque 
<mart. 10.4.10>	Invenies: hominem pagina nostra sapit. 
<mart. 10.4.11>	Sed non vis, Mamurra, tuos cognoscere mores 
<mart. 10.4.12>	Nec te scire: legas Aetia Callimachi. 

<mart. 10.6.1>	Felices, quibus urna dedit spectare coruscum 
<mart. 10.6.2>	Solibus Arctois sideribusque ducem. 
<mart. 10.6.3>	Quando erit ille dies, quo campus et arbor et omnis 
<mart. 10.6.4>	Lucebit Latia culta fenestra nuru? 
<mart. 10.6.5>	Quando morae dulces longusque a Caesare pulvis 
<mart. 10.6.6>	Totaque Flaminia Roma videnda via? 
<mart. 10.6.7>	Quando eques et picti tunica Nilotide Mauri 
<mart. 10.6.8>	Ibitis, et populi vox erit una 'Venit'? 

<mart. 10.8.1>	Nubere Paula cupit nobis, ego ducere Paulam 
<mart. 10.8.2>	Nolo: anus est. Vellem, si magis esset anus. 

<mart. 10.10.1>	Cum tu, laurigeris annum qui fascibus intras, 
<mart. 10.10.2>	Mane salutator limina mille teras,  
<mart. 10.10.3>	Hic ego quid faciam? quid nobis, Paule, relinquis, 
<mart. 10.10.4>	Qui de plebe Numae densaque turba sumus? 
<mart. 10.10.5>	Qui me respiciet, dominum regemque vocabo? 
<mart. 10.10.6>	Hoc tu - sed quanto blandius! - ipse facis. 
<mart. 10.10.7>	Lecticam sellamve sequar? nec ferre recusas, 
<mart. 10.10.8>	Per medium pugnas et prior ire lutum. 
<mart. 10.10.9>	Saepius adsurgam recitanti carmina? tu stas 
<mart. 10.10.10>	Et pariter geminas tendis in ora manus. 
<mart. 10.10.11>	Quid faciet pauper, cui non licet esse clienti? 
<mart. 10.10.12>	Dimisit nostras purpura vestra togas. 

<mart. 10.11.1>	Nil aliud loqueris, quam Thesea Pirithoumque, 
<mart. 10.11.2>	Teque putas Pyladi, Calliodore, parem. 
<mart. 10.11.3>	Dispeream, si tu Pyladi praestare matellam 
<mart. 10.11.4>	Dignus es aut porcos pascere Pirithoi. 
<mart. 10.11.5>	'Donavi tamen' inquis 'amico milia quinque 
<mart. 10.11.6>	Et lotam, ut multum, terve quaterve togam.' 
<mart. 10.11.7>	Quid, quod nil unquam Pyladi donavit Orestes? 
<mart. 10.11.8>	Qui donat quamvis plurima, plura negat. 

<mart. 10.12.1>	Aemiliae gentes et Apollineas Vercellas 
<mart. 10.12.2>	Et Phaethontei qui petis arva Padi, 
<mart. 10.12.3>	Ne vivam, nisi te, Domiti, dimitto libenter, 
<mart. 10.12.4>	Grata licet sine te sit mihi nulla dies: 
<mart. 10.12.5>	Sed desiderium tanti est, ut messe vel una 
<mart. 10.12.6>	Urbano releves colla perusta iugo. 
<mart. 10.12.7>	I precor et totos avida cute combibe soles, -  
<mart. 10.12.8>	O quam formosus, dum peregrinus eris! 
<mart. 10.12.9>	Et venies albis non cognoscendus amicis 
<mart. 10.12.10>	Livebitque tuis pallida turba genis. 
<mart. 10.12.11>	Sed via quem dederit, rapiet cito Roma colorem, 
<mart. 10.12.12>	Niliaco redeas tu licet ore niger. 

<mart. 10.13.1>	Ducit ad auriferas quod me Salo Celtiber oras, 
<mart. 10.13.2>	Pendula quod patriae visere tecta libet,  
<mart. 10.13.3>	Tu mihi simplicibus, Mani, dilectus ab annis 
<mart. 10.13.4>	Et praetextata cultus amicitia, 
<mart. 10.13.5>	Tu facis; in terris quo non est alter Hiberis 
<mart. 10.13.6>	Dulcior et vero dignus amore magis. 
<mart. 10.13.7>	Tecum ego vel sicci Gaetula mapalia Poeni 
<mart. 10.13.8>	Et poteram Scythicas hospes amare casas. 
<mart. 10.13.9>	Si tibi mens eadem, si nostri mutua cura est, 
<mart. 10.13.10>	In quocumque loco Roma duobus erit. 

<mart. 10.14.1>	Cum cathedrata litos portet tibi raeda ministros 
<mart. 10.14.2>	Et Libys in longo pulvere sudet eques, 
<mart. 10.14.3>	Strataque non unas cingant triclinia Baias 
<mart. 10.14.4>	Et Thetis unguento palleat uncta tuo, 
<mart. 10.14.5>	Candida Setini rumpant crystalla trientes, 
<mart. 10.14.6>	Dormiat in pluma nec meliore Venus: 
<mart. 10.14.7>	Ad nocturna iaces fastosae limina moechae, 
<mart. 10.14.8>	Et madet, heu, lacrimis ianua surda tuis, 
<mart. 10.14.9>	Urere nec miserum cessant suspiria pectus. 
<mart. 10.14.10>	Vis dicam, male sit cur tibi, Cotta? bene est. 

<mart. 10.15.1>	Cedere de nostris nulli te dicis amicis. 
<mart. 10.15.2>	Sed, sit ut hoc verum, quid, rogo, Crispe, facis? 
<mart. 10.15.3>	Mutua cum peterem sestertia quinque, negasti, 
<mart. 10.15.4>	Non caperet nummos cum gravis arca tuos. 
<mart. 10.15.5>	Quando fabae nobis modium farrisve dedisti, 
<mart. 10.15.6>	Cum tua Niliacus rura colonus aret? 
<mart. 10.15.7>	Quando brevis gelidae missa est toga tempore brumae? 
<mart. 10.15.8>	Argenti venit quando selibra mihi? 
<mart. 10.15.9>	Nil aliud video, quo te credamus amicum, 
<mart. 10.15.10>	Quam quod me coram pedere, Crispe, soles. 

<mart. 10.16.1>	Dotatae uxori cor harundine fixit acuta, 
<mart. 10.16.2>	Sed dum ludit Aper: ludere novit Aper.  

<mart. 10.17.1>	Si donare vocas promittere nec dare, Gai, 
<mart. 10.17.2>	Vincam te donis muneribusque meis. 
<mart. 10.17.3>	Accipe Callaicis quidquid fodit Astur in arvis, 
<mart. 10.17.4>	Aurea quidquid habet divitis unda Tagi, 
<mart. 10.17.5>	Quidquid Erythraea niger invenit Indus in alga, 
<mart. 10.17.6>	Quidquid et in nidis unica servat avis, 
<mart. 10.17.7>	Quidquid Agenoreo Tyros inproba cogit aheno: 
<mart. 10.17.8>	Quidquid habent omnes, accipe, quomodo das. 

<mart. 10.18.1>	Saturnalicio Macrum fraudare tributo 
<mart. 10.18.2>	Frustra, Musa, cupis: non licet: ipse petit; 
<mart. 10.18.3>	Sollemnesque iocos nec tristia carmina poscit, 
<mart. 10.18.4>	Et queritur nugas obticuisse meas. 
<mart. 10.18.5>	Mensorum longis sed nunc vacat ille libellis. 
<mart. 10.18.6>	Appia, quid facies, si legit ista Macer? 

<mart. 10.19.1>	Nec vocat ad cenam Marius, nec munera mittit, 
<mart. 10.19.2>	Nec spondet, nec volt credere, sed nec habet. 
<mart. 10.19.3>	Turba tamen non deest, sterilem quae curet amicum. 
<mart. 10.19.4>	Eheu! quam fatuae sunt tibi, Roma, togae! 

<mart. 10.21.1>	Scribere te quae vix intellegat ipse Modestus 
<mart. 10.21.2>	Et vix Claranus, quid rogo, Sexte, iuvat? 
<mart. 10.21.3>	Non lectore tuis opus est, sed Apolline libris: 
<mart. 10.21.4>	Iudice te maior Cinna Marone fuit. 
<mart. 10.21.5>	Sic tua laudentur sane: mea carmina, Sexte, 
<mart. 10.21.6>	Grammaticis placeant, ut sine grammaticis. 

<mart. 10.23.1>	Iam numerat placido felix Antonius aevo 
<mart. 10.23.2>	Quindecies actas Primus Olympiadas 
<mart. 10.23.3>	Praeteritosque dies et tutos respicit annos 
<mart. 10.23.4>	Nec metuit Lethes iam propioris aquas. 
<mart. 10.23.5>	Nulla recordanti lux est ingrata gravisque; 
<mart. 10.23.6>	Nulla fuit, cuius non meminisse velit. 
<mart. 10.23.7>	Ampliat aetatis spatium sibi vir bonus: hoc est 
<mart. 10.23.8>	Vivere bis, vita posse priore frui. 

<mart. 10.25.1>	In matutina nuper spectatus harena 
<mart. 10.25.2>	Mucius, inposuit qui sua membra focis, 
<mart. 10.25.3>	Si patiens durusque tibi fortisque videtur, 
<mart. 10.25.4>	Abderitanae pectora plebis habes. 
<mart. 10.25.5>	Nam cum dicatur tunica praesente molesta 
<mart. 10.25.6>	'Ure manum,' plus est dicere 'Non facio.' 

<mart. 10.26.1>	Vare, Paraetonias Latia modo vite per urbes 
<mart. 10.26.2>	Nobilis et centum dux memorande viris, 
<mart. 10.26.3>	At nunc Ausonio frustra promisse Quirino, 
<mart. 10.26.4>	Hospita Lagei litoris umbra iaces. 
<mart. 10.26.5>	Spargere non licuit frigentia fletibus ora, 
<mart. 10.26.6>	Pinguia nec maestis addere tura rogis. 
<mart. 10.26.7>	Sed datur aeterno victurum carmine nomen: 
<mart. 10.26.8>	Numquid et hoc, fallax Nile, negare potes? 

<mart. 10.27.1>	Natali, Diodore, tuo conviva senatus 
<mart. 10.27.2>	Accubat, et rarus non adhibetur eques, 
<mart. 10.27.3>	Et tua tricenos largitur sportula nummos. 
<mart. 10.27.4>	Nemo tamen natum te, Diodore, putat. 

<mart. 10.28.1>	Annorum nitidique sator pulcherrime mundi, 
<mart. 10.28.2>	Publica quem primum vota precesque vocant, 
<mart. 10.28.3>	Pervius exiguos habitabas ante penates, 
<mart. 10.28.4>	Plurima qua medium Roma terebat iter: 
<mart. 10.28.5>	Nunc tua Caesareis cinguntur limina donis, 
<mart. 10.28.6>	Et fora tot numeras, Iane, quot ora geris. 
<mart. 10.28.7>	At tu, sancte pater, tanto pro munere gratus, 
<mart. 10.28.8>	Ferrea perpetua claustra tuere sera.  

<mart. 10.29.1>	Quam mihi mittebas Saturni tempore lancem, 
<mart. 10.29.2>	Misisti dominae, Sextiliane, tuae; 
<mart. 10.29.3>	Et quam donabas dictis a Marte Kalendis, 
<mart. 10.29.4>	De nostra prasina est synthesis empta toga. 
<mart. 10.29.5>	Iam constare tibi gratis coepere puellae: 
<mart. 10.29.6>	Muneribus futuis, Sextiliane, meis. 

<mart. 10.31.1>	Addixti servum nummis here mille ducentis, 
<mart. 10.31.2>	Ut bene cenares, Calliodore, semel. 
<mart. 10.31.3>	Nec bene cenasti: mullus tibi quattuor emptus 
<mart. 10.31.4>	Librarum cenae pompa caputque fuit. 
<mart. 10.31.5>	Exclamare libet: 'Non est hic, inprobe, non est 
<mart. 10.31.6>	Piscis: homo est; hominem, Calliodore, comes.' 

<mart. 10.32.1>	Haec mihi quae colitur violis pictura rosisque, 
<mart. 10.32.2>	Quos referat voltus, Caediciane, rogas? 
<mart. 10.32.3>	Talis erat Marcus mediis Antonius annis 
<mart. 10.32.4>	Primus: in hoc iuvenem se videt ore senex. 
<mart. 10.32.5>	Ars utinam mores animumque effingere posset! 
<mart. 10.32.6>	Pulchrior in terris nulla tabella foret. 

<mart. 10.33.1>	Simplicior priscis, Munati Galle, Sabinis, 
<mart. 10.33.2>	Cecropium superas qui bonitate senem, 
<mart. 10.33.3>	Sic tibi consoceri claros retinere penates 
<mart. 10.33.4>	Perpetua natae det face casta Venus: 
<mart. 10.33.5>	Ut tu, si viridi tinctos aerugine versus 
<mart. 10.33.6>	Forte malus livor dixerit esse meos, 
<mart. 10.33.7>	Ut facis, a nobis abigas, nec scribere quemquam 
<mart. 10.33.8>	Talia contendas carmina, qui legitur. 
<mart. 10.33.9>	Hunc servare modum nostri novere libelli, 
<mart. 10.33.10>	Parcere personis, dicere de vitiis. 

<mart. 10.34.1>	Di tibi dent quidquid, Caesar Traiane, mereris 
<mart. 10.34.2>	Et rata perpetuo quae tribuere velint: 
<mart. 10.34.3>	Qui sua restituis spoliato iura patrono 
<mart. 10.34.4>	 - Libertis exul non erit ille suis - , 
<mart. 10.34.5>	Dignus es, ut possis totum servare clientem: 
<mart. 10.34.6>	Ut - liceat tantum vera probare - potes. 

<mart. 10.36.1>	Inproba Massiliae quidquid fumaria cogunt, 
<mart. 10.36.2>	Accipit aetatem quisquis ab igne cadus, 
<mart. 10.36.3>	A te, Munna, venit: miseris tu mittis amicis 
<mart. 10.36.4>	Per freta, per longas toxica saeva vias; 
<mart. 10.36.5>	Nec facili pretio, sed quo contenta Falerni 
<mart. 10.36.6>	Testa sit aut cellis Setia cara suis. 
<mart. 10.36.7>	Non venias quare tam longo tempore Romam, 
<mart. 10.36.8>	Haec puto causa tibi est, ne tua vina bibas. 

<mart. 10.37.1>	Iuris et aequarum cultor sanctissime legum, 
<mart. 10.37.2>	Veridico Latium qui regis ore forum, 
<mart. 10.37.3>	Municipi, Materne, tuo veterique sodali 
<mart. 10.37.4>	Callaicum mandas siquid ad Oceanum - . 
<mart. 10.37.5>	An Laurentino turpis in litore ranas 
<mart. 10.37.6>	Et satius tenues ducere credis acus, 
<mart. 10.37.7>	Ad sua captivum quam saxa remittere mullum, 
<mart. 10.37.8>	Visus erit libris qui minor esse tribus?  
<mart. 10.37.9>	Et fatuam summa cenare pelorida mensa 
<mart. 10.37.10>	Quosque tegit levi cortice concha brevis, 
<mart. 10.37.11>	Ostrea Baianis quam non liventia testis, 
<mart. 10.37.12>	Quae domino pueri non prohibente vorent? 
<mart. 10.37.13>	Hic olidam clamosus ages in retia volpem 
<mart. 10.37.14>	Mordebitque tuos sordida praeda canes: 
<mart. 10.37.15>	Illic piscoso modo vix educta profundo 
<mart. 10.37.16>	Inpedient lepores umida lina meos. -  
<mart. 10.37.17>	Dum loquor, ecce redit sporta piscator inani, 
<mart. 10.37.18>	Venator capta maele superbus adest: 
<mart. 10.37.19>	Omnis ab urbano venit ad mare cena macello. 
<mart. 10.37.20>	Callaicum mandas siquid ad Oceanum - . 

<mart. 10.39.1>	Consule te Bruto quod iuras, Lesbia, natam, 
<mart. 10.39.2>	Mentiris. Nata es, Lesbia, rege Numa? 
<mart. 10.39.3>	Sic quoque mentiris. Namque, ut tua saecula narrant, 
<mart. 10.39.4>	Ficta Prometheo diceris esse luto. 

<mart. 10.41.1>	Mense novo Iani veterem, Proculeia, maritum 
<mart. 10.41.2>	Deseris atque iubes res sibi habere suas. 
<mart. 10.41.3>	Quid, rogo, quid factum est? subiti quae causa doloris? 
<mart. 10.41.4>	Nil mihi respondes? Dicam ego: praetor erat. 
<mart. 10.41.5>	Constatura fuit Megalensis purpura centum 
<mart. 10.41.6>	Milibus, ut nimium munera parca dares, 
<mart. 10.41.7>	Et populare sacrum bis milia dena tulisset. 
<mart. 10.41.8>	Discidium non est hoc, Proculeia: lucrum est. 

<mart. 10.42.1>	Tam dubia est lanugo tibi, tam mollis, ut illam 
<mart. 10.42.2>	Halitus et soles et levis aura terat. 
<mart. 10.42.3>	Celantur simili ventura Cydonea lana, 
<mart. 10.42.4>	Pollice virgineo quae spoliata nitent. 
<mart. 10.42.5>	Fortius inpressi quotiens tibi basia quinque, 
<mart. 10.42.6>	Barbatus labris, Dindyme, fio tuis. 

<mart. 10.43.1>	Septima iam, Phileros, tibi conditur uxor in agro. 
<mart. 10.43.2>	Plus nulli, Phileros, quam tibi, reddit ager. 

<mart. 10.44.1>	Quinte Caledonios Ovidi visure Britannos 
<mart. 10.44.2>	Et viridem Tethyn Oceanumque patrem, 
<mart. 10.44.3>	Ergo Numae colles et Nomentana relinquis 
<mart. 10.44.4>	Otia, nec retinet rusque focusque senem? 
<mart. 10.44.5>	Gaudia tu differs, at non et stamina differt 
<mart. 10.44.6>	Atropos, atque omnis scribitur hora tibi. 
<mart. 10.44.7>	Praestiteris caro - quis non hoc laudet? - amico, 
<mart. 10.44.8>	Ut potior vita sit tibi sancta fides; 
<mart. 10.44.9>	Sed reddare tuis tandem mansure Sabinis 
<mart. 10.44.10>	Teque tuas numeres inter amicitias. 

<mart. 10.45.1>	Si quid lene mei dicunt et dulce libelli, 
<mart. 10.45.2>	Si quid honorificum pagina blanda sonat, 
<mart. 10.45.3>	Hoc tu pingue putas et costam rodere mavis, 
<mart. 10.45.4>	Ilia Laurentis cum tibi demus apri.  
<mart. 10.45.5>	Vaticana bibas, si delectaris aceto: 
<mart. 10.45.6>	Non facit ad stomachum nostra lagona tuum. 

<mart. 10.46.1>	Omnia vis belle, Matho, dicere. Dic aliquando 
<mart. 10.46.2>	Et bene; dic neutrum; dic aliquando male. 

<mart. 10.48.1>	Nuntiat octavam Phariae sua turba iuvencae, 
<mart. 10.48.2>	Et pilata redit iamque subitque cohors. 
<mart. 10.48.3>	Temperat haec thermas, nimios prior hora vapores 
<mart. 10.48.4>	Halat, et inmodico sexta Nerone calet. 
<mart. 10.48.5>	Stella, Nepos, Cani, Cerialis, Flacce, venitis? 
<mart. 10.48.6>	Septem sigma capit, sex sumus, adde Lupum. 
<mart. 10.48.7>	Exoneraturas ventrem mihi vilica malvas 
<mart. 10.48.8>	Adtulit et varias, quas habet hortus, opes, 
<mart. 10.48.9>	In quibus est lactuca sedens et tonsile porrum, 
<mart. 10.48.10>	Nec deest ructatrix menta nec herba salax; 
<mart. 10.48.11>	Secta coronabunt rutatos ova lacertos, 
<mart. 10.48.12>	Et madidum thynni de sale sumen erit. 
<mart. 10.48.13>	Gustus in his; una ponetur cenula mensa, 
<mart. 10.48.14>	Haedus, inhumani raptus ab ore lupi,  
<mart. 10.48.15>	Et quae non egeant ferro structoris ofellae, 
<mart. 10.48.16>	Et faba fabrorum prototomique rudes; 
<mart. 10.48.17>	Pullus ad haec cenisque tribus iam perna superstes 
<mart. 10.48.18>	Addetur. Saturis mitia poma dabo, 
<mart. 10.48.19>	De Nomentana vinum sine faece lagona, 
<mart. 10.48.20>	Quae bis Frontino consule trima fuit. 
<mart. 10.48.21>	Accedent sine felle ioci nec mane timenda 
<mart. 10.48.22>	Libertas et nil quod tacuisse velis: 
<mart. 10.48.23>	De prasino conviva meus venetoque loquatur, 
<mart. 10.48.24>	Nec facient quemquam pocula nostra reum. 

<mart. 10.50.1>	Frangat Idumaeas tristis Victoria palmas, 
<mart. 10.50.2>	Plange, Favor, saeva pectora nuda manu; 
<mart. 10.50.3>	Mutet Honor cultus, et iniquis munera flammis 
<mart. 10.50.4>	Mitte coronatas, Gloria maesta, comas. 
<mart. 10.50.5>	Heu facinus! prima fraudatus, Scorpe, iuventa 
<mart. 10.50.6>	Occidis et nigros tam cito iungis equos. 
<mart. 10.50.7>	Curribus illa tuis semper properata brevisque 
<mart. 10.50.8>	Cur fuit et vitae tam prope meta tuae? 

<mart. 10.51.1>	Sidera iam Tyrius Phrixei respicit agni 
<mart. 10.51.2>	Taurus, et alternum Castora fugit hiems; 
<mart. 10.51.3>	Ridet ager, vestitur humus, vestitur et arbor, 
<mart. 10.51.4>	Ismarium paelex Attica plorat Ityn. 
<mart. 10.51.5>	Quos, Faustine, dies, qualem tibi Roma Ravennam 
<mart. 10.51.6>	Abstulit! o soles, o tunicata quies! 
<mart. 10.51.7>	O nemus, o fontes solidumque madentis harenae 
<mart. 10.51.8>	Litus et aequoreis splendidus Anxur aquis,  
<mart. 10.51.9>	Et non unius spectator lectulus undae, 
<mart. 10.51.10>	Qui videt hinc puppes fluminis, inde maris! 
<mart. 10.51.11>	Sed nec Marcelli Pompeianumque, nec illic 
<mart. 10.51.12>	Sunt triplices thermae, nec fora iuncta quater, 
<mart. 10.51.13>	Nec Capitolini summum penetrale Tonantis, 
<mart. 10.51.14>	Quaeque nitent caelo proxima templa suo. 
<mart. 10.51.15>	Dicere te lassum quotiens ego credo Quirino: 
<mart. 10.51.16>	'Quae tua sunt, tibi habe: quae mea, redde mihi.' 

<mart. 10.53.1>	Ille ego sum Scorpus, clamosi gloria Circi, 
<mart. 10.53.2>	Plausus, Roma, tui deliciaeque breves, 
<mart. 10.53.3>	Invida quem Lachesis raptum trieteride nona, 
<mart. 10.53.4>	Dum numerat palmas, credidit esse senem. 

<mart. 10.54.1>	Mensas, Ole, bonas ponis, sed ponis opertas. 
<mart. 10.54.2>	Ridiculum est: possum sic ego habere bonas. 

<mart. 10.56.1>	Totis, Galle, iubes tibi me servire diebus 
<mart. 10.56.2>	Et per Aventinum ter quater ire tuum. 
<mart. 10.56.3>	Eximit aut reficit dentem Cascellius aegrum, 
<mart. 10.56.4>	Infestos oculis uris, Hygine, pilos; 
<mart. 10.56.5>	Non secat et tollit stillantem Fannius uvam, 
<mart. 10.56.6>	Tristia saxorum stigmata delet Eros;  
<mart. 10.56.7>	Enterocelarum fertur Podalirius Hermes: 
<mart. 10.56.8>	Qui sanet ruptos dic mihi, Galle, quis est? 

<mart. 10.57.1>	Argenti libram mittebas; facta selibra est, 
<mart. 10.57.2>	Sed piperis. Tanti non emo, Sexte, piper. 

<mart. 10.58.1>	Anxuris aequorei placidos, Frontine, recessus 
<mart. 10.58.2>	Et propius Baias litoreamque domum, 
<mart. 10.58.3>	Et quod inhumanae cancro fervente cicadae 
<mart. 10.58.4>	Non novere nemus, flumineosque lacus 
<mart. 10.58.5>	Dum colui, doctas tecum celebrare vacabat 
<mart. 10.58.6>	Pieridas: nunc nos maxima Roma terit. 
<mart. 10.58.7>	Hic mihi quando dies meus est? iactamur in alto 
<mart. 10.58.8>	Urbis, et in sterili vita labore perit, 
<mart. 10.58.9>	Dura suburbani dum iugera pascimus agri 
<mart. 10.58.10>	Vicinosque tibi, sancte Quirine, lares. 
<mart. 10.58.11>	Sed non solus amat qui nocte dieque frequentat 
<mart. 10.58.12>	Limina, nec vatem talia damna decent. 
<mart. 10.58.13>	Per veneranda mihi Musarum sacra, per omnes 
<mart. 10.58.14>	Iuro deos: Et non officiosus amo. 

<mart. 10.59.1>	Consumpta est uno si lemmate pagina, transis, 
<mart. 10.59.2>	Et breviora tibi, non meliora placent. 
<mart. 10.59.3>	Dives et ex omni posita est instructa macello 
<mart. 10.59.4>	Cena tibi, sed te mattea sola iuvat. 
<mart. 10.59.5>	Non opus est nobis nimium lectore guloso; 
<mart. 10.59.6>	Hunc volo, non fiat qui sine pane satur. 

<mart. 10.60.1>	Iura trium petiit a Caesare discipulorum 
<mart. 10.60.2>	Adsuetus semper Munna docere duos. 

<mart. 10.61.1>	Hic festinata requiescit Erotion umbra, 
<mart. 10.61.2>	Crimine quam fati sexta peremit hiems.  
<mart. 10.61.3>	Quisquis eris nostri post me regnator agelli, 
<mart. 10.61.4>	Manibus exiguis annus iusta dato: 
<mart. 10.61.5>	Sic lare perpetuo, sic turba sospite solus 
<mart. 10.61.6>	Flebilis in terra sit lapis iste tua. 

<mart. 10.63.1>	Marmora parva quidem, sed non cessura, viator, 
<mart. 10.63.2>	Mausoli saxis pyramidumque legis. 
<mart. 10.63.3>	Bis mea Romano spectata est vita Tarento, 
<mart. 10.63.4>	Et nihil extremos perdidit ante rogos: 
<mart. 10.63.5>	Quinque dedit pueros, totidem mihi Iuno puellas, 
<mart. 10.63.6>	Cluserunt omnes lumina nostra manus. 
<mart. 10.63.7>	Contigit et thalami mihi gloria rara fuitque 
<mart. 10.63.8>	Una pudicitiae mentula nota meae. 

<mart. 10.64.1>	Contigeris regina meos si Polla libellos, 
<mart. 10.64.2>	Non tetrica nostros excipe fronte iocos. 
<mart. 10.64.3>	Ille tuus vates, Heliconis gloria nostri, 
<mart. 10.64.4>	Pieria caneret cum fera bella tuba, 
<mart. 10.64.5>	Non tamen erubuit lascivo dicere versu 
<mart. 10.64.6>	'Si nec pedicor, Cotta, quid hic facio?' 

<mart. 10.66.1>	Quis, rogo, tam durus, quis tam fuit ille superbus, 
<mart. 10.66.2>	Qui iussit fieri te, Theopompe, cocum? 
<mart. 10.66.3>	Hanc aliquis faciem nigra violare culina 
<mart. 10.66.4>	Sustinet, has uncto polluit igne comas? 
<mart. 10.66.5>	Quis potius cyathos aut quis crystalla tenebit? 
<mart. 10.66.6>	Qua sapient melius mixta Falerna manu? 
<mart. 10.66.7>	Si tam sidereos manet exitus iste ministros, 
<mart. 10.66.8>	Iuppiter utatur iam Ganymede coco. 

<mart. 10.68.1>	Cum tibi non Ephesos nec sit Rhodos aut Mitylene, 
<mart. 10.68.2>	Sed domus in vico, Laelia, patricio, 
<mart. 10.68.3>	Deque coloratis numquam lita mater Etruscis, 
<mart. 10.68.4>	Durus Aricina de regione pater;  
<mart. 10.68.5>	Κύριέ μου, μέλι μου, ψυχή μου congeris usque, 
<mart. 10.68.6>	 - Pro pudor! - Hersiliae civis et Egeriae. 
<mart. 10.68.7>	Lectulus has voces, nec lectulus audiat omnis, 
<mart. 10.68.8>	Sed quem lascivo stravit amica viro. 
<mart. 10.68.9>	Scire cupis quo casta modo matrona loquaris? 
<mart. 10.68.10>	Numquid, cum crisas, blandior esse potes? 
<mart. 10.68.11>	Tu licet ediscas totam referasque Corinthon, 
<mart. 10.68.12>	Non tamen omnino, Laelia, Lais eris. 

<mart. 10.69.1>	Custodes das, Polla, viro, non accipis ipsa. 
<mart. 10.69.2>	Hoc est uxorem ducere, Polla, virum. 

<mart. 10.70.1>	Quod mihi vix unus toto liber exeat anno, 
<mart. 10.70.2>	Desidiae tibi sum, docte Potite, reus. 
<mart. 10.70.3>	Iustius at quanto mirere, quod exeat unus, 
<mart. 10.70.4>	Labantur toti cum mihi saepe dies. 
<mart. 10.70.5>	Non resalutantis video nocturnus amicos, 
<mart. 10.70.6>	Gratulor et multis, nemo, Potite, mihi. 
<mart. 10.70.7>	Nunc ad luciferam signat mea gemma Dianam, 
<mart. 10.70.8>	Nunc me prima sibi, nunc sibi quinta rapit. 
<mart. 10.70.9>	Nunc consul praetorve tenet reducesque choreae, 
<mart. 10.70.10>	Auditur toto saepe poeta die. 
<mart. 10.70.11>	Sed nec causidico possis inpune negare, 
<mart. 10.70.12>	Nec si te rhetor grammaticusve rogent. 
<mart. 10.70.13>	Balnea post decumam lasso centumque petuntur 
<mart. 10.70.14>	Quadrantes. Fiet quando, Potite, liber? 

<mart. 10.71.1>	Quisquis laeta tuis et sera parentibus optas 
<mart. 10.71.2>	Fata, brevem titulum marmoris huius ama. 
<mart. 10.71.3>	Condidit hac caras tellure Rabirius umbras; 
<mart. 10.71.4>	Nulli sorte iacent candidiore senes: 
<mart. 10.71.5>	Bis sex lustra tori nox mitis et ultima clusit, 
<mart. 10.71.6>	Arserunt uno funera bina rogo. 
<mart. 10.71.7>	Hos tamen ut primis raptos sibi quaerit in annis. 
<mart. 10.71.8>	Inprobius nihil his fletibus esse potest.  

<mart. 10.73.1>	Littera facundi gratum mihi pignus amici 
<mart. 10.73.2>	Pertulit, Ausoniae dona severa togae, 
<mart. 10.73.3>	Qua non Fabricius, sed vellet Apicius uti, 
<mart. 10.73.4>	Vellet Maecenas Caesarianus eques. 
<mart. 10.73.5>	Vilior haec nobis alio mittente fuisset; 
<mart. 10.73.6>	Non quacumque manu victima caesa litat: 
<mart. 10.73.7>	A te missa venit: possem nisi munus amare, 
<mart. 10.73.8>	Marce, tuum, poteram nomen amare meum. 
<mart. 10.73.9>	Munere sed plus est et nomine gratius ipso 
<mart. 10.73.10>	Officium docti iudiciumque viri. 

<mart. 10.75.1>	Milia viginti quondam me Galla poposcit 
<mart. 10.75.2>	Et, fateor, magno non erat illa nimis. 
<mart. 10.75.3>	Annus abi=t: 'Bis quina dabis sestertia' dixit. 
<mart. 10.75.4>	Poscere plus visa est quam prius illa mihi. 
<mart. 10.75.5>	Iam duo poscenti post sextum milia mensem 
<mart. 10.75.6>	Mille dabam nummos. Noluit accipere. 
<mart. 10.75.7>	Transierant binae forsan trinaeve Kalendae, 
<mart. 10.75.8>	Aureolos ultro quattuor ipsa peti=t. 
<mart. 10.75.9>	Non dedimus. Centum iussit me mittere nummos: 
<mart. 10.75.10>	Sed visa est nobis haec quoque summa gravis. 
<mart. 10.75.11>	Sportula nos iunxit quadrantibus arida centum; 
<mart. 10.75.12>	Hanc voluit: puero diximus esse datam. 
<mart. 10.75.13>	Inferius numquid potuit descendere? fecit. 
<mart. 10.75.14>	Dat gratis, ultro dat mihi Galla: nego. 

<mart. 10.77.1>	Nequius a Caro nihil umquam, Maxime, factum est, 
<mart. 10.77.2>	Quam quod febre peri=t: fecit et illa nefas. 
<mart. 10.77.3>	Saeva nocens febris saltem quartana fuisset! 
<mart. 10.77.4>	Servari medico debuit ille suo. 

<mart. 10.79.1>	Ad lapidem Torquatus habet praetoria quartum; 
<mart. 10.79.2>	Ad quartum breve rus emit Otacilius. 
<mart. 10.79.3>	Torquatus nitidas vario de marmore thermas 
<mart. 10.79.4>	Extruxit; cucumam fecit Otacilius. 
<mart. 10.79.5>	Disposuit daphnona suo Torquatus in agro; 
<mart. 10.79.6>	Castaneas centum sevit Otacilius. 
<mart. 10.79.7>	Consule Torquato vici fuit ille magister, 
<mart. 10.79.8>	Non minor in tanto visus honore sibi. 
<mart. 10.79.9>	Grandis ut exiguam bos ranam ruperat olim, 
<mart. 10.79.10>	Sic, puto, Torquatus rumpet Otacilium. 

<mart. 10.80.1>	Plorat Eros, quotiens maculosae pocula murrae 
<mart. 10.80.2>	Inspicit aut pueros nobiliusve citrum, 
<mart. 10.80.3>	Et gemitus imo ducit de pectore, quod non 
<mart. 10.80.4>	Tota miser coemat Saepta feratque domum. 
<mart. 10.80.5>	Quam multi faciunt, quod Eros, sed lumine sicco! 
<mart. 10.80.6>	Pars maior lacrimas ridet et intus habet. 

<mart. 10.81.1>	Cum duo venissent ad Phyllida mane fututum 
<mart. 10.81.2>	Et nudam cuperet sumere uterque prior,  
<mart. 10.81.3>	Promisit pariter se Phyllis utrique daturam, 
<mart. 10.81.4>	Et dedit: ille pedem sustulit, hic tunicam. 

<mart. 10.82.1>	Si quid nostra tuis adicit vexatio rebus, 
<mart. 10.82.2>	Mane vel a media nocte togatus ero 
<mart. 10.82.3>	Stridentesque feram flatus aquilonis iniqui 
<mart. 10.82.4>	Et patiar nimbos excipiamque nives. 
<mart. 10.82.5>	Sed si non fias quadrante beatior uno 
<mart. 10.82.6>	Per gemitus nostros ingenuasque cruces, 
<mart. 10.82.7>	Parce, precor, fesso vanosque remitte labores, 
<mart. 10.82.8>	Qui tibi non prosunt et mihi, Galle, nocent. 

<mart. 10.84.1>	Miraris, quare dormitum non eat Afer? 
<mart. 10.84.2>	Accumbat cum qua, Caediciane, vides. 

<mart. 10.85.1>	Iam senior Ladon Tiberinae nauta carinae 
<mart. 10.85.2>	Proxima dilectis rura paravit aquis. 
<mart. 10.85.3>	Quae cum saepe vagus premeret torrentibus undis 
<mart. 10.85.4>	Thybris et hiberno rumperet arva lacu, 
<mart. 10.85.5>	Emeritam puppem, ripa quae stabat in alta, 
<mart. 10.85.6>	Inplevit saxis obposuitque vadis. 
<mart. 10.85.7>	Sic nimias avertit aquas. Quis credere posset? 
<mart. 10.85.8>	Auxilium domino mersa carina tulit.  

<mart. 10.86.1>	Nemo nova caluit sic inflammatus amica, 
<mart. 10.86.2>	Flagravit quanto Laurus amore pilae. 
<mart. 10.86.3>	Sed qui primus erat lusor dum floruit aetas, 
<mart. 10.86.4>	Nunc postquam desi=t ludere, prima pila est. 

<mart. 10.88.1>	Omnes persequeris praetorum, Cotta, libellos; 
<mart. 10.88.2>	Accipis et ceras. Officiosus homo es. 

<mart. 10.89.1>	Iuno labor, Polyclite, tuus et gloria felix, 
<mart. 10.89.2>	Phidiacae cuperent quam meruisse manus, 
<mart. 10.89.3>	Ore nitet tanto, quanto superasset in Ide 
<mart. 10.89.4>	Iudice convictas non dubitante deas.  
<mart. 10.89.5>	Iunonem, Polyclite, suam nisi frater amaret, 
<mart. 10.89.6>	Iunonem poterat frater amare tuam. 

<mart. 10.91.1>	Omnes eunuchos habet Almo nec arrigit ipse: 
<mart. 10.91.2>	Et queritur, pariat quod sua Polla nihil. 

<mart. 10.93.1>	Si prior Euganeas, Clemens, Helicaonis oras 
<mart. 10.93.2>	Pictaque pampineis videris arva iugis, 
<mart. 10.93.3>	Perfer Atestinae nondum vulgata Sabinae 
<mart. 10.93.4>	Carmina, purpurea sed modo culta toga. 
<mart. 10.93.5>	Ut rosa delectat, metitur quae pollice primo, 
<mart. 10.93.6>	Sic nova nec mento sordida charta iuvat. 

<mart. 10.94.1>	Non mea Massylus servat pomaria serpens, 
<mart. 10.94.2>	Regius Alcinoi nec mihi servit ager, 
<mart. 10.94.3>	Sed Nomentana securus germinat hortus 
<mart. 10.94.4>	Arbore, nec furem plumbea mala timent. 
<mart. 10.94.5>	Haec igitur media quae sunt modo nata Subura 
<mart. 10.94.6>	Mittimus autumni cerea poma mei. 

<mart. 10.95.1>	Infantem tibi vir, tibi, Galla, remisit adulter. 
<mart. 10.95.2>	Hi, puto, non dubie se futuisse negant. 

<mart. 10.96.1>	Saepe loquar nimium gentes quod, Avite, remotas, 
<mart. 10.96.2>	Miraris, Latia factus in urbe senex, 
<mart. 10.96.3>	Auriferumque Tagum sitiam patriumque Salonem 
<mart. 10.96.4>	Et repetam saturae sordida rura casae. 
<mart. 10.96.5>	Illa placet tellus, in qua res parva beatum 
<mart. 10.96.6>	Me facit et tenues luxuriantur opes: 
<mart. 10.96.7>	Pascitur hic, ibi pascit ager; tepet igne maligno 
<mart. 10.96.8>	Hic focus, ingenti lumine lucet ibi; 
<mart. 10.96.9>	Hic pretiosa fames conturbatorque macellus, 
<mart. 10.96.10>	Mensa ibi divitiis ruris operta sui; 
<mart. 10.96.11>	Quattuor hic aestate togae pluresve teruntur, 
<mart. 10.96.12>	Autumnis ibi me quattuor una tegit. 
<mart. 10.96.13>	I, cole nunc reges, quidquid non praestat amicus 
<mart. 10.96.14>	Cum praestare tibi possit, Avite, locus. 

<mart. 10.97.1>	Dum levis arsura struitur Libitina papyro, 
<mart. 10.97.2>	Dum murram et casias flebilis uxor emit,  
<mart. 10.97.3>	Iam scrobe, iam lecto, iam pollinctore parato 
<mart. 10.97.4>	Heredem scripsit me Numa: convaluit. 

<mart. 10.99.1>	Si Romana forent haec Socratis ora, fuissent 
<mart. 10.99.2>	Iulius in Saturis qualia Rufus habet. 

<mart. 10.101.1>	Elysio redeat si forte remissus ab agro 
<mart. 10.101.2>	Ille suo felix Caesare Gabba vetus, 
<mart. 10.101.3>	Qui Capitolinum pariter Gabbamque iocantes 
<mart. 10.101.4>	Audierit, dicet: 'Rustice Gabba, tace.' 

<mart. 10.103.1>	Municipes Augusta mihi quos Bilbilis acri 
<mart. 10.103.2>	Monte creat, rapidis quem Salo cingit aquis, 
<mart. 10.103.3>	Ecquid laeta iuvat vestri vos gloria vatis? 
<mart. 10.103.4>	Nam decus et nomen famaque vestra sumus, 
<mart. 10.103.5>	Nec sua plus debet tenui Verona Catullo 
<mart. 10.103.6>	Meque velit dici non minus illa suum. 
<mart. 10.103.7>	Quattuor accessit tricesima messibus aestas, 
<mart. 10.103.8>	Ut sine me Cereri rustica liba datis, 
<mart. 10.103.9>	Moenia dum colimus dominae pulcherrima Romae: 
<mart. 10.103.10>	Mutavere meas Itala regna comas. 
<mart. 10.103.11>	Excipitis placida reducem si mente, venimus; 
<mart. 10.103.12>	Aspera si geritis corda, redire licet. 

<mart. 11.2.1>	Triste supercilium durique severa Catonis 
<mart. 11.2.2>	Frons et aratoris filia Fabricii 
<mart. 11.2.3>	Et personati fastus et regula morum 
<mart. 11.2.4>	Quidquid et in tenebris non sumus, ite foras. 
<mart. 11.2.5>	Clamant ecce mei 'Io Saturnalia' versus: 
<mart. 11.2.6>	Et licet et sub te praeside, Nerva, libet. 
<mart. 11.2.7>	Lectores tetrici salebrosum ediscite Santram: 
<mart. 11.2.8>	Nil mihi vobiscum est: iste liber meus est.  

<mart. 11.3.1>	Non urbana mea tantum Pipleide gaudent 
<mart. 11.3.2>	Otia, nec vacuis auribus ista damus, 
<mart. 11.3.3>	Sed meus in Geticis ad Martia signa pruinis 
<mart. 11.3.4>	A rigido teritur centurione liber, 
<mart. 11.3.5>	Dicitur et nostros cantare Britannia versus. 
<mart. 11.3.6>	Quid prodest? Nescit sacculus ista meus. 
<mart. 11.3.7>	At quam victuras poteramus pangere chartas 
<mart. 11.3.8>	Quantaque Pieria proelia flare tuba, 
<mart. 11.3.9>	Cum pia reddiderint Augustum numina terris, 
<mart. 11.3.10>	Et Maecenatem si tibi, Roma, darent! 

<mart. 11.4.1>	Sacra laresque Phrygum, quos Troiae maluit heres 
<mart. 11.4.2>	Quam rapere arsuras Laomedontis opes, 
<mart. 11.4.3>	Scriptus et aeterno nunc primum Iuppiter auro 
<mart. 11.4.4>	Et soror et summi filia tota patris, 
<mart. 11.4.5>	Et qui purpureis iam tertia nomina fastis, 
<mart. 11.4.6>	Iane, refers Nervae; vos precor ore pio: 
<mart. 11.4.7>	Hunc omnes servate ducem, servate senatum; 
<mart. 11.4.8>	Moribus hic vivat principis, ille suis. 

<mart. 11.5.1>	Tanta tibi est recti reverentia, Caesar, et aequi, 
<mart. 11.5.2>	Quanta Numae fuerat: sed Numa pauper erat. 
<mart. 11.5.3>	Ardua res haec est, opibus non tradere mores 
<mart. 11.5.4>	Et, cum tot Croesos viceris, esse Numam. 
<mart. 11.5.5>	Si redeant veteres, ingentia nomina, patres, 
<mart. 11.5.6>	Elysium liceat si vacuare nemus: 
<mart. 11.5.7>	Te colet invictus pro libertate Camillus, 
<mart. 11.5.8>	Aurum Fabricius, te tribuente, volet; 
<mart. 11.5.9>	Te duce gaudebit Brutus, tibi Sulla cruentus 
<mart. 11.5.10>	Imperium tradet, cum positurus erit; 
<mart. 11.5.11>	Et te privato cum Caesare Magnus amabit, 
<mart. 11.5.12>	Donabit totas et tibi Crassus opes. 
<mart. 11.5.13>	Ipse quoque infernis revocatus Ditis ab umbris 
<mart. 11.5.14>	Si Cato reddatur, Caesarianus erit.  

<mart. 11.7.1>	Iam certe stupido non dices, Paula, marito, 
<mart. 11.7.2>	Ad moechum quotiens longius ire voles, 
<mart. 11.7.3>	'Caesar in Albanum iussit me mane venire, 
<mart. 11.7.4>	Caesar Circeios.' Iam stropha talis abi=t. 
<mart. 11.7.5>	Penelopae licet esse tibi sub principe Nerva: 
<mart. 11.7.6>	Sed prohibet scabies ingeniumque vetus. 
<mart. 11.7.7>	Infelix, quid ages? aegram simulabis amicam? 
<mart. 11.7.8>	Haerebit dominae vir comes ipse suae, 
<mart. 11.7.9>	Ibit et ad fratrem tecum matremque patremque. 
<mart. 11.7.10>	Quas igitur fraudes ingeniosa paras? 
<mart. 11.7.11>	Diceret hystericam se forsitan altera moecha 
<mart. 11.7.12>	In Sinuessano velle sedere lacu. 
<mart. 11.7.13>	Quanto tu melius, quotiens placet ire fututum, 
<mart. 11.7.14>	Quae verum mavis dicere, Paula, viro! 

<mart. 11.8.1>	Lassa quod hesterni spirant opobalsama dracti, 
<mart. 11.8.2>	Ultima quod curvo quae cadit aura croco;  
<mart. 11.8.3>	Poma quod hiberna maturescentia capsa, 
<mart. 11.8.4>	Arbore quod verna luxuriosus ager; 
<mart. 11.8.5>	De Palatinis dominae quod Serica prelis, 
<mart. 11.8.6>	Sucina virginea quod regelata manu; 
<mart. 11.8.7>	Amphora quod nigri, sed longe, fracta Falerni, 
<mart. 11.8.8>	Quod qui Sicanias detinet hortus apes; 
<mart. 11.8.9>	Quod Cosmi redolent alabastra focique deorum, 
<mart. 11.8.10>	Quod modo divitibus lapsa corona comis: 
<mart. 11.8.11>	Singula quid dicam? non sunt satis; omnia misce: 
<mart. 11.8.12>	Hoc fragrant pueri basia mane mei. 
<mart. 11.8.13>	Scire cupis nomen? si propter basia, dicam. 
<mart. 11.8.14>	Iurasti: nimium scire, Sabine, cupis. 

<mart. 11.9.1>	Clarus fronde Iovis, Romani fama coturni, 
<mart. 11.9.2>	Spirat Apellea redditus arte Memor. 

<mart. 11.10.1>	Contulit ad saturas ingentia pectora Turnus. 
<mart. 11.10.2>	Cur non ad Memoris carmina? Frater erat. 

<mart. 11.11.1>	Tolle, puer, calices tepidique toreumata Nili 
<mart. 11.11.2>	Et mihi secura pocula trade manu 
<mart. 11.11.3>	Trita patrum labris et tonso pura ministro; 
<mart. 11.11.4>	Anticus mensis restituatur honor. 
<mart. 11.11.5>	Te potare decet gemma, qui Mentora frangis 
<mart. 11.11.6>	In scaphium moechae, Sardanapalle, tuae. 

<mart. 11.12.1>	Ius tibi natorum vel septem, Zoile, detur, 
<mart. 11.12.2>	Dum matrem nemo det tibi, nemo patrem. 

<mart. 11.14.1>	Heredes, nolite brevem sepelire colonum: 
<mart. 11.14.2>	Nam terra est illi quantulacumque gravis. 

<mart. 11.16.1>	Qui gravis es nimium, potes hinc iam, lector, abire 
<mart. 11.16.2>	Quo libet: urbanae scripsimus ista togae; 
<mart. 11.16.3>	Iam mea Lampsacio lascivit pagina versu 
<mart. 11.16.4>	Et Tartesiaca concrepat aera manu. 
<mart. 11.16.5>	O quotiens rigida pulsabis pallia vena, 
<mart. 11.16.6>	Sis gravior Curio Fabricioque licet! 
<mart. 11.16.7>	Tu quoque nequitias nostri lususque libelli 
<mart. 11.16.8>	Uda, puella, leges, sis Patavina licet. 
<mart. 11.16.9>	Erubuit posuitque meum Lucretia librum, 
<mart. 11.16.10>	Sed coram Bruto; Brute, recede: leget. 

<mart. 11.17.1>	Non omnis nostri nocturna est pagina libri: 
<mart. 11.17.2>	Invenies et quod mane, Sabine, legas.  

<mart. 11.19.1>	Quaeris, cur nolim te ducere, Galla? Diserta es. 
<mart. 11.19.2>	Saepe soloecismum mentula nostra facit. 

<mart. 11.20.1>	Caesaris Augusti lascivos, livide, versus 
<mart. 11.20.2>	Sex lege, qui tristis verba latina legis: 
<mart. 11.20.3>	'Quod futuit Glaphyran Antonius, hanc mihi poenam 
<mart. 11.20.4>	Fulvia constituit, se quoque uti futuam.  
<mart. 11.20.5>	Fulviam ego ut futuam? quid si me Manius oret 
<mart. 11.20.6>	Pedicem, faciam? non puto, si sapiam. 
<mart. 11.20.7>	"Aut futue, aut pugnemus" ait. Quid, quod mihi vita 
<mart. 11.20.8>	Carior est ipsa mentula? Signa canant!' 
<mart. 11.20.9>	Absolvis lepidos nimirum, Auguste, libellos, 
<mart. 11.20.10>	Qui scis Romana simplicitate loqui. 

<mart. 11.21.1>	Lydia tam laxa est, equitis quam culus aheni, 
<mart. 11.21.2>	Quam celer arguto qui sonat aere trochus, 
<mart. 11.21.3>	Quam rota transmisso totiens inpacta petauro, 
<mart. 11.21.4>	Quam vetus a crassa calceus udus aqua, 
<mart. 11.21.5>	Quam quae rara vagos expectant retia turdos, 
<mart. 11.21.6>	Quam Pompeiano vela negata noto, 
<mart. 11.21.7>	Quam quae de pthisico lapsa est armilla cinaedo, 
<mart. 11.21.8>	Culcita Leuconico quam viduata suo, 
<mart. 11.21.9>	Quam veteres bracae Brittonis pauperis, et quam 
<mart. 11.21.10>	Turpe Ravennatis guttur onocrotali. 
<mart. 11.21.11>	Hanc in piscina dicor futuisse marina. 
<mart. 11.21.12>	Nescio; piscinam me futuisse puto. 

<mart. 11.22.1>	Mollia quod nivei duro teris ore Galaesi 
<mart. 11.22.2>	Basia, quod nudo cum Ganymede iaces, 
<mart. 11.22.3>	(Quis negat?) hoc nimium est. Sed sit satis; inguina saltem 
<mart. 11.22.4>	Parce fututrici sollicitare manu. 
<mart. 11.22.5>	Levibus in pueris plus haec, quam mentula, peccat, 
<mart. 11.22.6>	Et faciunt digiti praecipitantque virum: 
<mart. 11.22.7>	Inde tragus celeresque pili mirandaque matri 
<mart. 11.22.8>	Barba, nec in clara balnea luce placent. 
<mart. 11.22.9>	Divisit natura marem: pars una puellis, 
<mart. 11.22.10>	Una viris genita est. Utere parte tua. 

<mart. 11.23.1>	Nubere Sila mihi nulla non lege parata est; 
<mart. 11.23.2>	Sed Silam nulla ducere lege volo.  
<mart. 11.23.3>	Cum tamen instaret, 'deciens mihi dotis in auro 
<mart. 11.23.4>	Sponsa dabis' dixi; 'quid minus esse potest? 
<mart. 11.23.5>	Nec futuam quamvis prima te nocte maritus, 
<mart. 11.23.6>	Communis tecum nec mihi lectus erit; 
<mart. 11.23.7>	Complectarque meam, nec tu prohibebis, amicam, 
<mart. 11.23.8>	Ancillam mittes et mihi iussa tuam. 
<mart. 11.23.9>	Te spectante dabit nobis lasciva minister 
<mart. 11.23.10>	Basia, sive meus sive erit ille tuus. 
<mart. 11.23.11>	Ad cenam venies, sed sic divisa recumbes, 
<mart. 11.23.12>	Ut non tangantur pallia nostra tuis. 
<mart. 11.23.13>	Oscula rara dabis nobis et non dabis ultro, 
<mart. 11.23.14>	Nec quasi nupta dabis, sed quasi mater anus. 
<mart. 11.23.15>	Si potes ista pati, si nil perferre recusas, 
<mart. 11.23.16>	Invenies qui te ducere, Sila, velit.' 

<mart. 11.25.1>	Illa salax nimium nec paucis nota puellis 
<mart. 11.25.2>	Stare Lino desi=t mentula. Lingua, cave. 

<mart. 11.26.1>	O mihi grata quies, o blanda, Telesphore, cura, 
<mart. 11.26.2>	Qualis in amplexu non fuit ante meo:  
<mart. 11.26.3>	Basia da nobis vetulo, puer, uda Falerno, 
<mart. 11.26.4>	Pocula da labris facta minora tuis. 
<mart. 11.26.5>	Addideris super haec Veneris si gaudia vera, 
<mart. 11.26.6>	Esse negem melius cum Ganymede Iovi. 

<mart. 11.27.1>	Ferreus es, si stare potest tibi mentula, Flacce, 
<mart. 11.27.2>	Cum te sex cyathos orat amica gari, 
<mart. 11.27.3>	Vel duo frusta rogat cybii tenuemve lacertum, 
<mart. 11.27.4>	Nec dignam toto se botryone putat; 
<mart. 11.27.5>	Cui portat gaudens ancilla paropside rubra 
<mart. 11.27.6>	Hallecem, sed quam protinus illa voret; 
<mart. 11.27.7>	Aut cum perfricuit frontem posuitque pudorem, 
<mart. 11.27.8>	Sucida palliolo vellera quinque petit. 
<mart. 11.27.9>	At mea me libram foliati poscat amica, 
<mart. 11.27.10>	Aut virides gemmas sardonychasve pares, 
<mart. 11.27.11>	Nec nisi prima velit de Tusco Serica vico, 
<mart. 11.27.12>	Aut centum aureolos sic velut aera roget. 
<mart. 11.27.13>	Nunc tu velle putas haec me donare puellae? 
<mart. 11.27.14>	Nolo, sed his ut sit digna puella volo. 

<mart. 11.28.1>	Invasit medici Nasica phreneticus Eucti 
<mart. 11.28.2>	Et percidit Hylan. Hic, puto, sanus erat. 

<mart. 11.29.1>	Languida cum vetula tractare virilia dextra 
<mart. 11.29.2>	Coepisti, iugulor pollice, Phylli, tuo: 
<mart. 11.29.3>	Nam cum me murem, cum me tua lumina dicis, 
<mart. 11.29.4>	Horis me refici vix puto posse decem. 
<mart. 11.29.5>	Blanditias nescis: 'dabo' dic 'tibi milia centum 
<mart. 11.29.6>	Et dabo Setini iugera culta soli; 
<mart. 11.29.7>	Accipe vina, domum, pueros, chrysendeta, mensas.' 
<mart. 11.29.8>	Nil opus est digitis: sic mihi, Phylli, frica. 

<mart. 11.30.1>	Os male causidicis et dicis olere poetis. 
<mart. 11.30.2>	Sed fellatori, Zoile, peius olet.  

<mart. 11.32.1>	Nec toga nec focus est nec tritus cimice lectus 
<mart. 11.32.2>	Nec tibi de bibula sarta palude teges, 
<mart. 11.32.3>	Nec puer aut senior, nulla est ancilla nec infans, 
<mart. 11.32.4>	Nec sera nec clavis nec canis atque calix. 
<mart. 11.32.5>	Tu tamen adfectas, Nestor, dici atque videri 
<mart. 11.32.6>	Pauper, et in populo quaeris habere locum. 
<mart. 11.32.7>	Mentiris vanoque tibi blandiris honore. 
<mart. 11.32.8>	Non est paupertas, Nestor, habere nihil. 

<mart. 11.33.1>	Saepius ad palmam prasinus post fata Neronis 
<mart. 11.33.2>	Pervenit et victor praemia plura refert. 
<mart. 11.33.3>	I nunc, livor edax, dic te cessisse Neroni: 
<mart. 11.33.4>	Vicit nimirum non Nero, sed prasinus  

<mart. 11.34.1>	Aedes emit Aper, sed quas nec noctua vellet 
<mart. 11.34.2>	Esse suas: adeo nigra vetusque casa est. 
<mart. 11.34.3>	Vicinos illi nitidus Maro possidet hortos. 
<mart. 11.34.4>	Cenabit belle, non habitabit Aper. 

<mart. 11.36.1>	Gaius hanc lucem gemma mihi Iulius alba 
<mart. 11.36.2>	Signat, io, votis redditus, ecce, meis: 
<mart. 11.36.3>	Desperasse iuvat veluti iam rupta sororum 
<mart. 11.36.4>	Fila; minus gaudent qui timuere nihil. 
<mart. 11.36.5>	Hypne, quid expectas, piger? inmortale Falernum 
<mart. 11.36.6>	Funde, senem poscunt talia vota cadum: 
<mart. 11.36.7>	Quincunces et sex cyathos besemque bibamus, 
<mart. 11.36.8>	Gaius ut fiat Iulius et Proculus. 

<mart. 11.37.1>	Zoile, quid tota gemmam praecingere libra 
<mart. 11.37.2>	Te iuvat et miserum perdere sardonycha? 
<mart. 11.37.3>	Anulus iste tuis fuerat modo cruribus aptus: 
<mart. 11.37.4>	Non eadem digitis pondera conveniunt. 

<mart. 11.38.1>	Mulio viginti veni=t modo milibus, Aule. 
<mart. 11.38.2>	Miraris pretium tam grave? surdus erat. 

<mart. 11.39.1>	Cunarum fueras motor, Charideme, mearum 
<mart. 11.39.2>	Et pueri custos adsiduusque comes. 
<mart. 11.39.3>	Iam mihi nigrescunt tonsa sudaria barba 
<mart. 11.39.4>	Et queritur labris puncta puella meis; 
<mart. 11.39.5>	Sed tibi non crevi: te noster vilicus horret, 
<mart. 11.39.6>	Te dispensator, te domus ipsa pavet.  
<mart. 11.39.7>	Ludere nec nobis, nec tu permittis amare; 
<mart. 11.39.8>	Nil mihi vis et vis cuncta licere tibi. 
<mart. 11.39.9>	Corripis, observas, quereris, suspiria ducis, 
<mart. 11.39.10>	Et vix a ferulis temperat ira tua. 
<mart. 11.39.11>	Si Tyrios sumpsi cultus unxive capillos, 
<mart. 11.39.12>	Exclamas 'Numquam fecerat ista pater'; 
<mart. 11.39.13>	Et numeras nostros adstricta fronte trientes, 
<mart. 11.39.14>	Tamquam de cella sit cadus ille tua. 
<mart. 11.39.15>	Desine; non possum libertum ferre Catonem. 
<mart. 11.39.16>	Esse virum iam me dicet amica tibi. 

<mart. 11.41.1>	Indulget pecori nimium dum pastor Amyntas 
<mart. 11.41.2>	Et gaudet fama luxuriaque gregis, 
<mart. 11.41.3>	Cedentes oneri ramos silvamque fluentem 
<mart. 11.41.4>	Vicit, concussas ipse secutus opes. 
<mart. 11.41.5>	Triste nemus dirae vetuit superesse rapinae 
<mart. 11.41.6>	Damnavitque rogis noxia ligna pater. 
<mart. 11.41.7>	Pingues, Lygde, sues habeat vicinus Iollas: 
<mart. 11.41.8>	Te satis est nobis adnumerare pecus. 

<mart. 11.42.1>	Vivida cum poscas epigrammata, mortua ponis 
<mart. 11.42.2>	Lemmata. Quid fieri, Caeciliane, potest? 
<mart. 11.42.3>	Mella iubes Hyblaea tibi vel Hymettia nasci, 
<mart. 11.42.4>	Et thyma Cecropiae Corsica ponis api! 

<mart. 11.43.1>	Deprensum in puero tetricis me vocibus, uxor, 
<mart. 11.43.2>	Corripis et culum te quoque habere refers.  
<mart. 11.43.3>	Dixit idem quotiens lascivo Iuno Tonanti! 
<mart. 11.43.4>	Ille tamen grandi cum Ganymede iacet. 
<mart. 11.43.5>	Incurvabat Hylan posito Tirynthius arcu: 
<mart. 11.43.6>	Tu Megaran credis non habuisse natis? 
<mart. 11.43.7>	Torquebat Phoebum Daphne fugitiva: sed illas 
<mart. 11.43.8>	Oebalius flammas iussit abire puer. 
<mart. 11.43.9>	Briseis multum quamvis aversa iaceret, 
<mart. 11.43.10>	Aeacidae propior levis amicus erat. 
<mart. 11.43.11>	Parce tuis igitur dare mascula nomina rebus, 
<mart. 11.43.12>	Teque puta cunnos, uxor, habere duos. 

<mart. 11.44.1>	Orbus es et locuples et Bruto consule natus: 
<mart. 11.44.2>	Esse tibi veras credis amicitias? 
<mart. 11.44.3>	Sunt verae, sed quas iuvenis, quas pauper habebas. 
<mart. 11.44.4>	Qui novus est, mortem diligit ille tuam. 

<mart. 11.45.1>	Intrasti quotiens inscriptae limina cellae, 
<mart. 11.45.2>	Seu puer arrisit sive puella tibi, 
<mart. 11.45.3>	Contentus non es foribus veloque seraque, 
<mart. 11.45.4>	Secretumque iubes grandius esse tibi: 
<mart. 11.45.5>	Oblinitur minimae si qua est suspicio rimae 
<mart. 11.45.6>	Punctaque lasciva quae terebrantur acu. 
<mart. 11.45.7>	Nemo est tam teneri tam sollicitique pudoris, 
<mart. 11.45.8>	Qui vel pedicat, Canthare, vel futuit. 

<mart. 11.46.1>	Iam nisi per somnum non arrigis et tibi, Mevi, 
<mart. 11.46.2>	Incipit in medios meiere verpa pedes, 
<mart. 11.46.3>	Truditur et digitis pannucea mentula lassis 
<mart. 11.46.4>	Nec levat extinctum sollicitata caput. 
<mart. 11.46.5>	Quid miseros frustra cunnos culosque lacessis? 
<mart. 11.46.6>	Summa petas: illic mentula vivit anus. 

<mart. 11.47.1>	Omnia femineis quare dilecta catervis 
<mart. 11.47.2>	Balnea devitat Lattara? Ne futuat.  
<mart. 11.47.3>	Cur nec Pompeia lentus spatiatur in umbra, 
<mart. 11.47.4>	Nec petit Inachidos limina? Ne futuat. 
<mart. 11.47.5>	Cur Lacedaemonio luteum ceromate corpus 
<mart. 11.47.6>	Perfundit gelida Virgine? Ne futuat. 
<mart. 11.47.7>	Cum sic feminei generis contagia vitet, 
<mart. 11.47.8>	Cur lingit cunnum Lattara? Ne futuat. 

<mart. 11.48.1>	Silius haec magni celebrat monimenta Maronis, 
<mart. 11.48.2>	Iugera facundi qui Ciceronis habet. 
<mart. 11.48.3>	Heredem dominumque sui tumulive larisve 
<mart. 11.48.4>	Non alium mallet nec Maro nec Cicero. 

<mart. 11.49.1>	Nulla est hora tibi qua non me, Phylli, furentem 
<mart. 11.49.2>	Despolies: tanta calliditate rapis. 
<mart. 11.49.3>	Nunc plorat speculo fallax ancilla relicto, 
<mart. 11.49.4>	Gemma vel a digito vel cadit aure lapis; 
<mart. 11.49.5>	Nunc furtiva lucri fieri bombycina possunt, 
<mart. 11.49.6>	Profertur Cosmi nunc mihi siccus onyx; 
<mart. 11.49.7>	Amphora nunc petitur nigri cariosa Falerni, 
<mart. 11.49.8>	Expiet ut somnos garrula saga tuos; 
<mart. 11.49.9>	Nunc ut emam grandemve lupum mullumve bilibrem, 
<mart. 11.49.10>	Indixit cenam dives amica tibi. 
<mart. 11.49.11>	Sit pudor et tandem veri respectus et aequi: 
<mart. 11.49.12>	Nil tibi, Phylli, nego; nil mihi, Phylli, nega. 

<mart. 11.50.1>	Iam prope desertos cineres et sancta Maronis 
<mart. 11.50.2>	Nomina qui coleret, pauper et unus erat. 
<mart. 11.50.3>	Silius optatae succurrere censuit umbrae, 
<mart. 11.50.4>	Silius et vatem, non minor ipse, colit. 

<mart. 11.52.1>	Cenabis belle, Iuli Cerialis, apud me; 
<mart. 11.52.2>	Condicio est melior si tibi nulla, veni. 
<mart. 11.52.3>	Octavam poteris servare; lavabimur una: 
<mart. 11.52.4>	Scis, quam sint Stephani balnea iuncta mihi. 
<mart. 11.52.5>	Prima tibi dabitur ventri lactuca movendo 
<mart. 11.52.6>	Utilis, et porris fila resecta suis, 
<mart. 11.52.7>	Mox vetus et tenui maior cordyla lacerto, 
<mart. 11.52.8>	Sed quam cum rutae frondibus ova tegant; 
<mart. 11.52.9>	Altera non deerunt tenui versata favilla, 
<mart. 11.52.10>	Et Velabrensi massa coacta foco, 
<mart. 11.52.11>	Et quae Picenum senserunt frigus olivae. 
<mart. 11.52.12>	Haec satis in gustu. Cetera nosse cupis? 
<mart. 11.52.13>	Mentiar, ut venias: pisces, conchylia, sumen 
<mart. 11.52.14>	Et chortis saturas atque paludis aves, 
<mart. 11.52.15>	Quae nec Stella solet rara nisi ponere cena. 
<mart. 11.52.16>	Plus ego polliceor: nil recitabo tibi, 
<mart. 11.52.17>	Ipse tuos nobis relegas licet usque Gigantas, 
<mart. 11.52.18>	Rura vel aeterno proxima Vergilio. 

<mart. 11.53.1>	Claudia caeruleis cum sit Rufina Britannis 
<mart. 11.53.2>	Edita, quam Latiae pectora gentis habet! 
<mart. 11.53.3>	Quale decus formae! Romanam credere matres 
<mart. 11.53.4>	Italides possunt, Atthides esse suam. 
<mart. 11.53.5>	Di bene, quod sancto peperit fecunda marito, 
<mart. 11.53.6>	Quod sperat generos quodque puella nurus. 
<mart. 11.53.7>	Sic placeat superis, ut coniuge gaudeat uno 
<mart. 11.53.8>	Et semper natis gaudeat illa tribus. 

<mart. 11.54.1>	Unguenta et casias et olentem funera murram 
<mart. 11.54.2>	Turaque de medio semicremata rogo 
<mart. 11.54.3>	Et quae de Stygio rapuisti cinnama lecto, 
<mart. 11.54.4>	Inprobe, de turpi, Zoile, redde sinu. 
<mart. 11.54.5>	A pedibus didicere manus peccare protervae. 
<mart. 11.54.6>	Non miror furem, qui fugitivus eras.  

<mart. 11.55.1>	Hortatur fieri quod te Lupus, Urbice, patrem, 
<mart. 11.55.2>	Ne credas; nihil est, quod minus ille velit. 
<mart. 11.55.3>	Ars est captandi quod nolis velle videri; 
<mart. 11.55.4>	Ne facias optat, quod rogat ut facias. 
<mart. 11.55.5>	Dicat praegnantem tua se Cosconia tantum: 
<mart. 11.55.6>	Pallidior fiet iam pariente Lupus. 
<mart. 11.55.7>	At tu consilio videaris ut usus amici, 
<mart. 11.55.8>	Sic morere, ut factum te putet esse patrem. 

<mart. 11.56.1>	Quod nimium mortem, Chaeremon Stoice, laudas, 
<mart. 11.56.2>	Vis animum mirer suspiciamque tuum? 
<mart. 11.56.3>	Hanc tibi virtutem fracta facit urceus ansa, 
<mart. 11.56.4>	Et tristis nullo qui tepet igne focus, 
<mart. 11.56.5>	Et teges et cimex et nudi sponda grabati, 
<mart. 11.56.6>	Et brevis atque eadem nocte dieque toga. 
<mart. 11.56.7>	O quam magnus homo es, qui faece rubentis aceti 
<mart. 11.56.8>	Et stipula et nigro pane carere potes! 
<mart. 11.56.9>	Leuconicis agedum tumeat tibi culcita lanis 
<mart. 11.56.10>	Constringatque tuos purpura pexa toros, 
<mart. 11.56.11>	Dormiat et tecum, modo qui dum Caecuba miscet 
<mart. 11.56.12>	Convivas roseo torserat ore puer: 
<mart. 11.56.13>	O quam tu cupies ter vivere Nestoris annos 
<mart. 11.56.14>	Et nihil ex ulla perdere luce voles! 
<mart. 11.56.15>	Rebus in angustis facile est contemnere vitam: 
<mart. 11.56.16>	Fortiter ille facit, qui miser esse potest. 

<mart. 11.57.1>	Miraris, docto quod carmina mitto Severo, 
<mart. 11.57.2>	Ad cenam cum te, docte Severe, vocem? 
<mart. 11.57.3>	Iuppiter ambrosia satur est et nectare vivit; 
<mart. 11.57.4>	Nos tamen exta Iovi cruda merumque damus. 
<mart. 11.57.5>	Omnia cum tibi sint dono concessa deorum, 
<mart. 11.57.6>	Si quod habes non vis, ergo quid accipies? 

<mart. 11.60.1>	Sit Phlogis an Chione Veneri magis apta, requiris? 
<mart. 11.60.2>	Pulchrior est Chione; sed Phlogis ulcus habet, 
<mart. 11.60.3>	Ulcus habet Priami quod tendere possit alutam 
<mart. 11.60.4>	Quodque senem Pelian non sinat esse senem, 
<mart. 11.60.5>	Ulcus habet quod habere suam vult quisque puellam, 
<mart. 11.60.6>	Quod sanare Criton, non quod Hygia potest: 
<mart. 11.60.7>	At Chione non sentit opus nec vocibus ullis 
<mart. 11.60.8>	Adiuvat, absentem marmoreamve putes. 
<mart. 11.60.9>	Exorare, dei, si vos tam magna liceret 
<mart. 11.60.10>	Et bona velletis tam pretiosa dare, 
<mart. 11.60.11>	Hoc quod habet Chione corpus faceretis haberet 
<mart. 11.60.12>	Ut Phlogis, et Chione quod Phlogis ulcus habet. 

<mart. 11.62.1>	Lesbia se iurat gratis numquam esse fututam. 
<mart. 11.62.2>	Verum est. Cum futui vult, numerare solet. 

<mart. 11.64.1>	Nescio tam multis quid scribas, Fauste, puellis: 
<mart. 11.64.2>	Hoc scio, quod scribit nulla puella tibi. 

<mart. 11.65.1>	Sescenti cenant a te, Iustine, vocati 
<mart. 11.65.2>	Lucis ad officium quae tibi prima fuit. 
<mart. 11.65.3>	Inter quos, memini, non ultimus esse solebam; 
<mart. 11.65.4>	Nec locus hic nobis invidiosus erat. 
<mart. 11.65.5>	Postera sed festae reddis sollemnia mensae: 
<mart. 11.65.6>	Sescentis hodie, cras mihi natus eris. 

<mart. 11.67.1>	Nil mihi das vivus; dicis post fata daturum. 
<mart. 11.67.2>	Si non es stultus, scis, Maro, quid cupiam. 

<mart. 11.68.1>	Parva rogas magnos; sed non dant haec quoque magni. 
<mart. 11.68.2>	Ut pudeat levius te, Matho, magna roga. 

<mart. 11.69.1>	Amphitheatrales inter nutrita magistros 
<mart. 11.69.2>	Venatrix, silvis aspera, blanda domi, 
<mart. 11.69.3>	Lydia dicebar, domino fidissima Dextro, 
<mart. 11.69.4>	Qui non Erigones mallet habere canem, 
<mart. 11.69.5>	Nec qui Dictaea Cephalum de gente secutus 
<mart. 11.69.6>	Luciferae pariter venit ad astra deae. 
<mart. 11.69.7>	Non me longa dies nec inutilis abstulit aetas, 
<mart. 11.69.8>	Qualia Dulichio fata fuere cani: 
<mart. 11.69.9>	Fulmineo spumantis apri sum dente perempta, 
<mart. 11.69.10>	Quantus erat, Calydon, aut, Erymanthe, tuus. 
<mart. 11.69.11>	Nec queror infernas quamvis cito rapta sub umbras: 
<mart. 11.69.12>	Non potui fato nobiliore mori. 

<mart. 11.70.1>	Vendere, Tucca, potes centenis milibus emptos? 
<mart. 11.70.2>	Plorantis dominos vendere, Tucca, potes? 
<mart. 11.70.3>	Nec te blanditiae, nec verba rudesve querellae, 
<mart. 11.70.4>	Nec te dente tuo saucia colla movent? 
<mart. 11.70.5>	A facinus! tunica patet inguen utrimque levata, 
<mart. 11.70.6>	Inspiciturque tua mentula facta manu. 
<mart. 11.70.7>	Si te delectat numerata pecunia, vende 
<mart. 11.70.8>	Argentum, mensas, murrina, rura, domum; 
<mart. 11.70.9>	Vende senes servos, ignoscent, vende paternos: 
<mart. 11.70.10>	Ne pueros vendas, omnia vende, miser. 
<mart. 11.70.11>	Luxuria est emere hos - quis enim dubitatve negatve? - , 
<mart. 11.70.12>	Sed multo maior vendere luxuria est. 

<mart. 11.71.1>	Hystericam vetulo se dixerat esse marito 
<mart. 11.71.2>	Et queritur futui Leda necesse sibi;  
<mart. 11.71.3>	Sed flens atque gemens tanti negat esse salutem 
<mart. 11.71.4>	Seque refert potius proposuisse mori. 
<mart. 11.71.5>	Vir rogat, ut vivat virides nec deserat annos, 
<mart. 11.71.6>	Et fieri, quod iam non facit ipse, sinit. 
<mart. 11.71.7>	Protinus accedunt medici medicaeque recedunt, 
<mart. 11.71.8>	Tollunturque pedes. O medicina gravis! 

<mart. 11.73.1>	Venturum iuras semper mihi, Lygde, roganti 
<mart. 11.73.2>	Constituisque horam constituisque locum. 
<mart. 11.73.3>	Cum frustra iacui longa prurigine tentus, 
<mart. 11.73.4>	Succurrit pro te saepe sinistra mihi. 
<mart. 11.73.5>	Quid precer, o fallax, meritis et moribus istis? 
<mart. 11.73.6>	Umbellam luscae, Lygde, feras dominae. 

<mart. 11.74.1>	Curandum penem commisit Baccara Raetus 
<mart. 11.74.2>	Rivali medico. Baccara Gallus erit. 

<mart. 11.76.1>	Solvere, Paete, decem tibi me sestertia cogis, 
<mart. 11.76.2>	Perdiderit quoniam Bucco ducenta tibi. 
<mart. 11.76.3>	Ne noceant, oro, mihi non mea crimina: tu qui 
<mart. 11.76.4>	Bis centena potes perdere, perde decem.  

<mart. 11.78.1>	Utere femineis conplexibus, utere, Victor, 
<mart. 11.78.2>	Ignotumque sibi mentula discat opus. 
<mart. 11.78.3>	Flammea texuntur sponsae, iam virgo paratur, 
<mart. 11.78.4>	Tondebit pueros iam nova nupta tuos. 
<mart. 11.78.5>	Pedicare semel cupido dabit illa marito, 
<mart. 11.78.6>	Dum metuit teli vulnera prima novi: 
<mart. 11.78.7>	Saepius hoc fieri nutrix materque vetabunt 
<mart. 11.78.8>	Et dicent 'Uxor, non puer, ista tibi est.' 
<mart. 11.78.9>	Heu quantos aestus, quantos patiere labores, 
<mart. 11.78.10>	Si fuerit cunnus res peregrina tibi! 
<mart. 11.78.11>	Ergo Suburanae tironem trade magistrae. 
<mart. 11.78.12>	Illa virum faciet; non bene virgo docet. 

<mart. 11.79.1>	Ad primum decuma lapidem quod venimus hora, 
<mart. 11.79.2>	Arguimur lentae crimine pigritiae. 
<mart. 11.79.3>	Non est ista viae, non est mea, sed tua culpa est, 
<mart. 11.79.4>	Misisti mulas qui mihi, Paete, tuas. 

<mart. 11.81.1>	Cum sene communem vexat spado Dindymus Aeglen, 
<mart. 11.81.2>	Et iacet in medio sicca puella toro.  
<mart. 11.81.3>	Viribus hic, operi non est hic utilis annis: 
<mart. 11.81.4>	Ergo sine effectu prurit utrique labor. 
<mart. 11.81.5>	Supplex illa rogat pro se miserisque duobus, 
<mart. 11.81.6>	Hunc iuvenem facias, hunc, Cytherea, virum. 

<mart. 11.82.1>	A Sinuessanis conviva Philostratus undis 
<mart. 11.82.2>	Conductum repetens nocte iubente larem 
<mart. 11.82.3>	Paene imitatus obi=t saevis Elpenora fatis, 
<mart. 11.82.4>	Praeceps per longos dum ruit usque gradus. 
<mart. 11.82.5>	Non esset, Nymphae, tam magna pericula passus, 
<mart. 11.82.6>	Si potius vestras ille bibisset aquas. 

<mart. 11.83.1>	Nemo habitat gratis nisi dives et orbus apud te. 
<mart. 11.83.2>	Nemo domum pluris, Sosibiane, locat. 

<mart. 11.84.1>	Qui nondum Stygias descendere quaerit ad umbras, 
<mart. 11.84.2>	Tonsorem fugiat, si sapit, Antiochum. 
<mart. 11.84.3>	Alba minus saevis lacerantur bracchia cultris, 
<mart. 11.84.4>	Cum furit ad Phrygios enthea turba modos; 
<mart. 11.84.5>	Mitior inplicitas Alcon secat enterocelas 
<mart. 11.84.6>	Fractaque fabrili dedolat ossa manu. 
<mart. 11.84.7>	Tondeat hic inopes Cynicos et Stoica menta 
<mart. 11.84.8>	Collaque pulverea nudet equina iuba. 
<mart. 11.84.9>	Hic miserum Scythica sub rupe Promethea radat, 
<mart. 11.84.10>	Carnificem duro pectore poscet avem; 
<mart. 11.84.11>	Ad matrem fugiet Pentheus, ad Maenadas Orpheus, 
<mart. 11.84.12>	Antiochi tantum barbara tela sonent. 
<mart. 11.84.13>	Haec quaecumque meo numeratis stigmata mento, 
<mart. 11.84.14>	In vetuli pyctae qualia fronte sedent, 
<mart. 11.84.15>	Non iracundis fecit gravis unguibus uxor: 
<mart. 11.84.16>	Antiochi ferrum est et scelerata manus. 
<mart. 11.84.17>	Unus de cunctis animalibus hircus habet cor: 
<mart. 11.84.18>	Barbatus vivit, ne ferat Antiochum.  

<mart. 11.85.1>	Sidere percussa est subito tibi, Zoile, lingua, 
<mart. 11.85.2>	Dum lingis. Certe, Zoile, nunc futues. 

<mart. 11.86.1>	Leniat ut fauces medicus, quas aspera vexat 
<mart. 11.86.2>	Adsidue tussis, Parthenopaee, tibi, 
<mart. 11.86.3>	Mella dari nucleosque iubet dulcesque placentas 
<mart. 11.86.4>	Et quidquid pueros non sinit esse truces. 
<mart. 11.86.5>	At tu non cessas totis tussire diebus. 
<mart. 11.86.6>	Non est haec tussis, Parthenopaee, gula est. 

<mart. 11.87.1>	Dives eras quondam: sed tunc pedico fuisti, 
<mart. 11.87.2>	Et tibi nulla diu femina nota fuit. 
<mart. 11.87.3>	Nunc sectaris anus. O quantum cogit egestas! 
<mart. 11.87.4>	Illa fututorem te, Charideme, facit. 

<mart. 11.89.1>	Intactas quare mittis mihi, Polla, coronas? 
<mart. 11.89.2>	A te vexatas malo tenere rosas. 

<mart. 11.90.1>	Carmina nulla probas molli quae limite currunt, 
<mart. 11.90.2>	Sed quae per salebras altaque saxa cadunt, 
<mart. 11.90.3>	Et tibi Maeonio res carmine maior habetur 
<mart. 11.90.4>	'Lucili columella hic situ Metrophanes;' 
<mart. 11.90.5>	Attonitusque legis 'terrai frugiferai,' 
<mart. 11.90.6>	Accius et quidquid Pacuviusque vomunt. 
<mart. 11.90.7>	Vis imiter veteres, Chrestille, tuosque poetas? 
<mart. 11.90.8>	Dispeream, ni scis, mentula quid sapiat.  

<mart. 11.91.1>	Aeolidos Canace iacet hoc tumulata sepulchro, 
<mart. 11.91.2>	Ultima cui parvae septima venit hiems. 
<mart. 11.91.3>	A scelus, a facinus! properas qui flere, viator, 
<mart. 11.91.4>	Non licet hic vitae de brevitate queri: 
<mart. 11.91.5>	Tristius est leto leti genus: horrida vultus 
<mart. 11.91.6>	Abstulit et tenero sedit in ore lues, 
<mart. 11.91.7>	Ipsaque crudeles ederunt oscula morbi, 
<mart. 11.91.8>	Nec data sunt nigris tota labella rogis. 
<mart. 11.91.9>	Si tam praecipiti fuerant ventura volatu, 
<mart. 11.91.10>	Debuerant alia fata venire via. 
<mart. 11.91.11>	Sed mors vocis iter properavit cludere blandae, 
<mart. 11.91.12>	Ne posset duras flectere lingua deas. 

<mart. 11.92.1>	Mentitur qui te vitiosum, Zoile, dicit. 
<mart. 11.92.2>	Non vitiosus homo es, Zoile, sed vitium. 

<mart. 11.93.1>	Pierios vatis Theodori flamma penates 
<mart. 11.93.2>	Abstulit. Hoc Musis et tibi, Phoebe, placet? 
<mart. 11.93.3>	O scelus, o magnum facinus crimenque deorum, 
<mart. 11.93.4>	Non arsit pariter quod domus et dominus! 

<mart. 11.94.1>	Quod nimium lives nostris et ubique libellis 
<mart. 11.94.2>	Detrahis, ignosco: verpe poeta, sapis. 
<mart. 11.94.3>	Hoc quoque non curo, quod cum mea carmina carpas, 
<mart. 11.94.4>	Conpilas: et sic, verpe poeta, sapis. 
<mart. 11.94.5>	Illud me cruciat, Solymis quod natus in ipsis 
<mart. 11.94.6>	Pedicas puerum, verpe poeta, meum. 
<mart. 11.94.7>	Ecce negas iurasque mihi per templa Tonantis. 
<mart. 11.94.8>	Non credo: iura, verpe, per Anchialum. 

<mart. 11.95.1>	Incideris quotiens in basia fellatorum, 
<mart. 11.95.2>	In solium puta te mergere, Flacce, caput.  

<mart. 11.96.1>	Marcia, non Rhenus, salit hic, Germane: quid obstas 
<mart. 11.96.2>	Et puerum prohibes divitis imbre lacus? 
<mart. 11.96.3>	Barbare, non debet, submoto cive, ministro 
<mart. 11.96.4>	Captivam victrix unda levare sitim. 

<mart. 11.97.1>	Una nocte quater possum: sed quattuor annis 
<mart. 11.97.2>	Si possum, peream, te Telesilla semel. 

<mart. 11.99.1>	De cathedra quotiens surgis - iam saepe notavi -  
<mart. 11.99.2>	Pedicant miserae, Lesbia, te tunicae.  
<mart. 11.99.3>	Quas cum conata es dextra, conata sinistra 
<mart. 11.99.4>	Vellere, cum lacrimis eximis et gemitu: 
<mart. 11.99.5>	Sic constringuntur gemina Symplegade culi 
<mart. 11.99.6>	Et nimias intrant cyaneasque natis. 
<mart. 11.99.7>	Emendare cupis vitium deforme? docebo: 
<mart. 11.99.8>	Lesbia, nec surgas censeo, nec sedeas. 

<mart. 11.101.1>	Thaida tam tenuem potuisti, Flacce, videre? 
<mart. 11.101.2>	Tu, puto, quod non est, Flacce, videre potes. 

<mart. 11.102.1>	Non est mentitus, qui te mihi dixit habere 
<mart. 11.102.2>	Formosam carnem, Lydia, non faciem. 
<mart. 11.102.3>	Est ita, si taceas et si tam muta recumbas, 
<mart. 11.102.4>	Quam silet in cera vultus et in tabula. 
<mart. 11.102.5>	Sed quotiens loqueris, carnem quoque, Lydia, perdis, 
<mart. 11.102.6>	Et sua plus nulli, quam tibi, lingua nocet. 
<mart. 11.102.7>	Audiat aedilis ne te videatque caveto: 
<mart. 11.102.8>	Portentum est, quotiens coepit imago loqui. 

<mart. 11.103.1>	Tanta tibi est animi probitas orisque, Safroni, 
<mart. 11.103.2>	Ut mirer fieri te potuisse patrem. 

<mart. 11.104.1>	Uxor, vade foras, aut moribus utere nostris: 
<mart. 11.104.2>	Non sum ego nec Curius nec Numa nec Tatius. 
<mart. 11.104.3>	Me iucunda iuvant tractae per pocula noctes: 
<mart. 11.104.4>	Tu properas pota surgere tristis aqua. 
<mart. 11.104.5>	Tu tenebris gaudes: me ludere teste lucerna 
<mart. 11.104.6>	Et iuvat admissa rumpere luce latus.  
<mart. 11.104.7>	Fascia te tunicaeque obscuraque pallia celant: 
<mart. 11.104.8>	At mihi nulla satis nuda puella iacet. 
<mart. 11.104.9>	Basia me capiunt blandas imitata columbas: 
<mart. 11.104.10>	Tu mihi das, aviae qualia mane soles. 
<mart. 11.104.11>	Nec motu dignaris opus nec voce iuvare 
<mart. 11.104.12>	Nec digitis, tamquam tura merumque pares: 
<mart. 11.104.13>	Masturbabantur Phrygii post ostia servi, 
<mart. 11.104.14>	Hectoreo quotiens sederat uxor equo, 
<mart. 11.104.15>	Et quamvis Ithaco stertente pudica solebat 
<mart. 11.104.16>	Illic Penelope semper habere manum. 
<mart. 11.104.17>	Pedicare negas: dabat hoc Cornelia Graccho, 
<mart. 11.104.18>	Iulia Pompeio, Porcia, Brute, tibi; 
<mart. 11.104.19>	Dulcia Dardanio nondum miscente ministro 
<mart. 11.104.20>	Pocula Iuno fuit pro Ganymede Iovi. 
<mart. 11.104.21>	Si te delectat gravitas, Lucretia toto 
<mart. 11.104.22>	Sis licet usque die: Laida nocte volo. 

<mart. 11.105.1>	Mittebas libram, quadrantem, Garrice, mittis. 
<mart. 11.105.2>	Saltem semissem, Garrice, solve mihi. 

<mart. 11.107.1>	Explicitum nobis usque ad sua cornua librum 
<mart. 11.107.2>	Et quasi perlectum, Septiciane, refers. 
<mart. 11.107.3>	Omnia legisti. Credo, scio, gaudeo, verum est. 
<mart. 11.107.4>	Perlegi libros sic ego quinque tuos. 

<mart. 11.108.1>	Quamvis tam longo possis satur esse libello, 
<mart. 11.108.2>	Lector, adhuc a me disticha pauca petis. 
<mart. 11.108.3>	Sed Lupus usuram puerique diaria poscunt. 
<mart. 11.108.4>	Lector, solve. Taces dissimulasque? Vale. 

<mart. 12.1.1>	Retia dum cessant latratoresque Molossi 
<mart. 12.1.2>	Et non invento silva quiescit apro, 
<mart. 12.1.3>	Otia, Prisce, brevi poteris donare libello. 
<mart. 12.1.4>	Hora nec aestiva est nec tibi tota perit. 

<mart. 12.2.1>	Ad populos mitti qui nuper ab Urbe solebas, 
<mart. 12.2.2>	Ibis, io, Romam nunc peregrine liber 
<mart. 12.2.3>	Auriferi de gente Tagi tetricique Salonis, 
<mart. 12.2.4>	Dat patrios amnes quos mihi terra potens. 
<mart. 12.2.5>	Non tamen hospes eris, nec iam potes advena dici, 
<mart. 12.2.6>	Cuius habet fratres tot domus alta Remi. 
<mart. 12.2.7>	Iure tuo veneranda novi pete limina templi, 
<mart. 12.2.8>	Reddita Pierio sunt ubi tecta choro. 
<mart. 12.2.9>	Vel si malueris, prima gradiere Subura; 
<mart. 12.2.10>	Atria sunt illic consulis alta mei: 
<mart. 12.2.11>	Laurigeros habitat facundus Stella penatis, 
<mart. 12.2.12>	Clarus Hyanteae Stella sititor aquae; 
<mart. 12.2.13>	Fons ibi Castalius vitreo torrente superbit, 
<mart. 12.2.14>	Unde novem dominas saepe bibisse ferunt: 
<mart. 12.2.15>	Ille dabit populo patribusque equitique legendum, 
<mart. 12.2.16>	Nec nimium siccis perleget ipse genis. 
<mart. 12.2.17>	Quid titulum poscis? versus duo tresve legantur, 
<mart. 12.2.18>	Clamabunt omnes te, liber, esse meum. 

<mart. 12.3.1>	Quod Flacco Varioque fuit summoque Maroni 
<mart. 12.3.2>	Maecenas, atavis regibus ortus eques, 
<mart. 12.3.3>	Gentibus et populis, hoc te mihi, Prisce Terenti, 
<mart. 12.3.4>	Fama fuisse loquax chartaque dicet anus 
<mart. 12.3.5>	Tu facis ingenium, tu, si quid posse videmur; 
<mart. 12.3.6>	Tu das ingenuae ius mihi pigritiae. 
<mart. 12.3.7>	Macte animi, quem rarus habes, morumque tuorum, 
<mart. 12.3.8>	Quos Numa, quos hilaris possit habere Cato. 
<mart. 12.3.9>	Largiri, praestare, breves extendere census, 
<mart. 12.3.10>	Et dare quae faciles vix tribuere dei,  
<mart. 12.3.11>	Nunc licet et fas est. Sed tu sub principe duro 
<mart. 12.3.12>	Temporibusque malis ausus es esse bonus. 

<mart. 12.4.1>	Longior undecimi nobis decimique libelli 
<mart. 12.4.2>	Artatus labor est et breve rasit opus. 
<mart. 12.4.3>	Plura legant vacui, quibus otia tuta dedisti: 
<mart. 12.4.4>	Haec lege tu, Caesar; forsan et illa leges. 

<mart. 12.5.1>	Quae modo litoreos ibatis carmina Pyrgos, 
<mart. 12.5.2>	Ite sacra - iam non pulverulenta - via. 
<mart. 12.5.3>	Contigit Ausoniae procerum mitissimus aulae 
<mart. 12.5.4>	Nerva: licet toto nunc Helicone frui: 
<mart. 12.5.5>	Recta fides, hilaris clementia, cauta potestas 
<mart. 12.5.6>	Iam redeunt; longi terga dedere metus. 
<mart. 12.5.7>	Hoc populi gentesque tuae, pia Roma, precantur: 
<mart. 12.5.8>	Dux tibi sit semper talis, et iste diu. 

<mart. 12.9.1>	Palma regit nostros, mitissime Caesar, Hiberos, 
<mart. 12.9.2>	Et placido fruitur pax peregrina iugo. 
<mart. 12.9.3>	Ergo agimus laeti tanto pro munere grates: 
<mart. 12.9.4>	Misisti mores in loca nostra tuos. 

<mart. 12.11.1>	Parthenio dic, Musa, tuo nostroque salutem: 
<mart. 12.11.2>	Nam quis ab Aonio largius amne bibit? 
<mart. 12.11.3>	Cuius Pipleo lyra clarior exit ab antro? 
<mart. 12.11.4>	Quem plus Pierio de grege Phoebus amat? 
<mart. 12.11.5>	Et si forte - sed hoc vix est sperare - vacabit, 
<mart. 12.11.6>	Tradat ut ipse duci carmina nostra, roga, 
<mart. 12.11.7>	Quattuor et tantum timidumque brevemque libellum 
<mart. 12.11.8>	Commendet verbis 'Hunc tua Roma legit.' 

<mart. 12.12.1>	Omnia promittis, cum tota nocte bibisti; 
<mart. 12.12.2>	Mane nihil praestas. Pollio, mane bibe. 

<mart. 12.13.1>	Genus, Aucte, lucri divites habent iram: 
<mart. 12.13.2>	Odisse, quam donare, vilius constat. 

<mart. 12.14.1>	Parcius utaris, moneo, rapiente veredo, 
<mart. 12.14.2>	Prisce, nec in lepores tam violentus eas. 
<mart. 12.14.3>	Saepe satisfecit praedae venator, et acri 
<mart. 12.14.4>	Decidit excussus, nec rediturus, equo. 
<mart. 12.14.5>	Insidias et campus habet: nec fossa nec agger 
<mart. 12.14.6>	Nec sint saxa licet, fallere plana solent. 
<mart. 12.14.7>	Non deerit qui tanta tibi spectacula praestet, 
<mart. 12.14.8>	Invidia fati sed leviore cadat.  
<mart. 12.14.9>	Si te delectant animosa pericula, Tuscis 
<mart. 12.14.10>	 - Tutior est virtus - insidiemur apris. 
<mart. 12.14.11>	Quid te frena iuvant temeraria? saepius illis, 
<mart. 12.14.12>	Prisce, datum est equitem rumpere, quam leporem. 

<mart. 12.17.1>	Quare tam multis a te, Laetine, diebus 
<mart. 12.17.2>	Non abeat febris, quaeris et usque gemis. 
<mart. 12.17.3>	Gestatur tecum pariter pariterque lavatur; 
<mart. 12.17.4>	Cenat boletos, ostrea, sumen, aprum; 
<mart. 12.17.5>	Ebria Setino fit saepe et saepe Falerno, 
<mart. 12.17.6>	Nec nisi per niveam Caecuba potat aquam; 
<mart. 12.17.7>	Circumfusa rosis et nigra recumbit amomo, 
<mart. 12.17.8>	Dormit et in pluma purpureoque toro. 
<mart. 12.17.9>	Cum recubet pulchre, cum tam bene vivat apud te, 
<mart. 12.17.10>	Ad Damam potius vis tua febris eat? 

<mart. 12.19.1>	In thermis sumit lactucas, ova, lacertum, 
<mart. 12.19.2>	Et cenare domi se negat Aemilius. 

<mart. 12.21.1>	Municipem rigidi quis te, Marcella, Salonis 
<mart. 12.21.2>	Et genitam nostris quis putet esse locis? 
<mart. 12.21.3>	Tam rarum, tam dulce sapis. Palatia dicent, 
<mart. 12.21.4>	Audierint si te vel semel, esse suam;  
<mart. 12.21.5>	Nulla nec in media certabit nata Subura 
<mart. 12.21.6>	Nec Capitolini collis alumna tibi; 
<mart. 12.21.7>	Nec cito ridebit peregrini gloria partus, 
<mart. 12.21.8>	Romanam deceat quam magis esse nurum. 
<mart. 12.21.9>	Tu desiderium dominae mihi mitius urbis 
<mart. 12.21.10>	Esse iubes: Romam tu mihi sola facis. 

<mart. 12.23.1>	Dentibus atque comis - nec te pudet - uteris emptis. 
<mart. 12.23.2>	Quid facies oculo, Laelia? non emitur. 

<mart. 12.25.1>	Cum rogo te nummos sine pignore, 'non habeo' inquis; 
<mart. 12.25.2>	Idem, si pro me spondet agellus, habes: 
<mart. 12.25.3>	Quod mihi non credis veteri, Telesine, sodali, 
<mart. 12.25.4>	Credis coliculis arboribusque meis. 
<mart. 12.25.5>	Ecce, reum Carus te detulit: adsit agellus. 
<mart. 12.25.6>	Exilii comitem quaeris: agellus eat. 

<mart. 12.27.1>	Poto ego sextantes, tu potas, Cinna, deunces: 
<mart. 12.27.2>	Et quereris quod non, Cinna, bibamus idem? 

<mart. 12.28.1>	Hermogenes tantus mapparum, %26%27%27, fur est, 
<mart. 12.28.2>	Quantus nummorum vix, puto, Massa fuit; 
<mart. 12.28.3>	Tu licet observes dextram teneasque sinistram, 
<mart. 12.28.4>	Inveniet, mappam qua ratione trahat: 
<mart. 12.28.5>	Cervinus gelidum sorbet sic halitus anguem, 
<mart. 12.28.6>	Casuras alte sic rapit Iris aquas. 
<mart. 12.28.7>	Nuper cum Myrino peteretur missio laeso, 
<mart. 12.28.8>	Subduxit mappas quattuor Hermogenes; 
<mart. 12.28.9>	Cretatam praetor cum vellet mittere mappam, 
<mart. 12.28.10>	Praetori mappam surpuit Hermogenes. 
<mart. 12.28.11>	Attulerat mappam nemo, dum furta timentur: 
<mart. 12.28.12>	Mantele a mensa surpuit Hermogenes. 
<mart. 12.28.13>	Hoc quoque si deerit, medios discingere lectos 
<mart. 12.28.14>	Mensarumque pedes non timet Hermogenes. 
<mart. 12.28.15>	Quamvis non modico caleant spectacula sole, 
<mart. 12.28.16>	Vela reducuntur, cum venit Hermogenes. 
<mart. 12.28.17>	Festinant trepidi substringere carbasa nautae, 
<mart. 12.28.18>	Ad portum quotiens paruit Hermogenes. 
<mart. 12.28.19>	Linigeri fugiunt calvi sistrataque turba, 
<mart. 12.28.20>	Inter adorantes cum stetit Hermogenes. 
<mart. 12.28.21>	Ad cenam Hermogenes mappam non attulit unquam, 
<mart. 12.28.22>	A cena semper rettulit Hermogenes. 

<mart. 12.29.1>	Sexagena teras cum limina mane senator, 
<mart. 12.29.2>	Esse tibi videor desidiosus eques, 
<mart. 12.29.3>	Quod non a prima discurram luce per urbem 
<mart. 12.29.4>	Et referam lassus basia mille domum. 
<mart. 12.29.5>	Sed tu, purpureis ut des nova nomina fastis 
<mart. 12.29.6>	Aut Nomadum gentes Cappadocumve petas: 
<mart. 12.29.7>	At mihi, quem cogis medios abrumpere somnos 
<mart. 12.29.8>	Et matutinum ferre patique lutum,  
<mart. 12.29.9>	Quid petitur? Rupta cum pes vagus exit aluta 
<mart. 12.29.10>	Et subitus crassae decidit imber aquae 
<mart. 12.29.11>	Nec venit ablatis clamatus verna lacernis, 
<mart. 12.29.12>	Accedit gelidam servus ad auriculam 
<mart. 12.29.13>	Et 'Rogat ut secum cenes Laetorius' inquit. 
<mart. 12.29.14>	Viginti nummis? non ego: malo famem, 
<mart. 12.29.15>	Quam sit cena mihi, tibi sit provincia merces, 
<mart. 12.29.16>	Et faciamus idem nec mereamur idem. 

<mart. 12.31.1>	Hoc nemus, hi fontes, haec textilis umbra supini 
<mart. 12.31.2>	Palmitis, hoc riguae ductile flumen aquae, 
<mart. 12.31.3>	Prataque nec bifero cessura rosaria Paesto, 
<mart. 12.31.4>	Quodque viret Iani mense nec alget holus, 
<mart. 12.31.5>	Quaeque natat clusis anguilla domestica lymphis, 
<mart. 12.31.6>	Quaeque gerit similes candida turris aves, 
<mart. 12.31.7>	Munera sunt dominae: post septima lustra reverso 
<mart. 12.31.8>	Has Marcella domos parvaque regna dedit. 
<mart. 12.31.9>	Si mihi Nausicaa patrios concederet hortos, 
<mart. 12.31.10>	Alcinoo possem dicere 'Malo meos.' 

<mart. 12.33.1>	Ut pueros emeret Labienus vendidit hortos. 
<mart. 12.33.2>	Nil nisi ficetum nunc Labienus habet. 

<mart. 12.35.1>	Tamquam simpliciter mecum, Callistrate, vivas, 
<mart. 12.35.2>	Dicere percisum te mihi saepe soles. 
<mart. 12.35.3>	Non es tam simplex, quam vis, Callistrate, credi. 
<mart. 12.35.4>	Nam quisquis narrat talia, plura tacet.  

<mart. 12.38.1>	Hunc qui femineis noctesque diesque cathedris 
<mart. 12.38.2>	Incedit tota notus in urbe nimis, 
<mart. 12.38.3>	Crine nitens, niger unguento, perlucidus ostro, 
<mart. 12.38.4>	Ore tener, latus pectore, crure glaber, 
<mart. 12.38.5>	Uxori qui saepe tuae comes inprobus haeret, 
<mart. 12.38.6>	Non est quod timeas, Candide: non futuit. 

<mart. 12.40.1>	Mentiris, credo: recitas mala carmina, laudo: 
<mart. 12.40.2>	Cantas, canto: bibis, Pontiliane, bibo: 
<mart. 12.40.3>	Pedis, dissimulo: gemma vis ludere, vincor: 
<mart. 12.40.4>	Res una est, sine me quam facis, et taceo.  
<mart. 12.40.5>	Nil tamen omnino praestas mihi. 'Mortuus,' inquis, 
<mart. 12.40.6>	'Accipiam bene te.' Nil volo: sed morere. 

<mart. 12.42.1>	Barbatus rigido nupsit Callistratus Afro, 
<mart. 12.42.2>	Hac qua lege viro nubere virgo solet. 
<mart. 12.42.3>	Praeluxere faces, velarunt flammea vultus, 
<mart. 12.42.4>	Nec tua defuerunt verba, Talasse, tibi. 
<mart. 12.42.5>	Dos etiam dicta est. Nondum tibi, Roma, videtur 
<mart. 12.42.6>	Hoc satis? expectas numquid ut et pariat? 

<mart. 12.44.1>	Unice, cognato iunctum mihi sanguine nomen 
<mart. 12.44.2>	Qui geris et studio corda propinqua meis; 
<mart. 12.44.3>	Carmina cum facias soli cedentia fratri, 
<mart. 12.44.4>	Pectore non minor es, sed pietate prior. 
<mart. 12.44.5>	Lesbia cum lepido te posset amare Catullo, 
<mart. 12.44.6>	Te post Nasonem blanda Corinna sequi. 
<mart. 12.44.7>	Nec deerant zephyri, si te dare vela iuvaret; 
<mart. 12.44.8>	Sed tu litus amas. Hoc quoque fratris habes.  

<mart. 12.46.1>	Difficilis facilis, iucundus acerbus es idem: 
<mart. 12.46.2>	Nec tecum possum vivere, nec sine te. 

<mart. 12.48.1>	Boletos et aprum si tamquam vilia ponis 
<mart. 12.48.2>	Et non esse putas haec mea vota, volo: 
<mart. 12.48.3>	Si fortunatum fieri me credis et heres 
<mart. 12.48.4>	Vis scribi propter quinque Lucrina, vale. 
<mart. 12.48.5>	Lauta tamen cena est: fateor, lautissima, sed cras 
<mart. 12.48.6>	Nil erit, immo hodie, protinus immo nihil, 
<mart. 12.48.7>	Quod sciat infelix damnatae spongia virgae 
<mart. 12.48.8>	Vel quicumque canis iunctaque testa viae: 
<mart. 12.48.9>	Mullorum leporumque et suminis exitus hic est, 
<mart. 12.48.10>	Sulphureusque color carnificesque pedes. 
<mart. 12.48.11>	Non Albana mihi sit comissatio tanti 
<mart. 12.48.12>	Nec Capitolinae pontificumque dapes; 
<mart. 12.48.13>	Inputet ipse deus nectar mihi, fiet acetum 
<mart. 12.48.14>	Et Vaticani perfida vappa cadi. 
<mart. 12.48.15>	Convivas alios cenarum quaere magister, 
<mart. 12.48.16>	Quos capiant mensae regna superba tuae: 
<mart. 12.48.17>	Me meus ad subitas invitet amicus ofellas: 
<mart. 12.48.18>	Haec mihi, quam possum reddere, cena placet. 

<mart. 12.50.1>	Daphnonas, platanonas et aerios pityonas 
<mart. 12.50.2>	Et non unius balnea solus habes, 
<mart. 12.50.3>	Et tibi centenis stat porticus alta columnis, 
<mart. 12.50.4>	Calcatusque tuo sub pede lucet onyx, 
<mart. 12.50.5>	Pulvereumque fugax hippodromon ungula plaudit, 
<mart. 12.50.6>	Et pereuntis aquae fluctus ubique sonat; 
<mart. 12.50.7>	Atria longa patent. Sed nec cenantibus usquam 
<mart. 12.50.8>	Nec somno locus est. Quam bene non habitas! 

<mart. 12.52.1>	Tempora Pieria solitus redimire corona, 
<mart. 12.52.2>	Nec minus attonitis vox celebrata reis, 
<mart. 12.52.3>	Hic situs est, hic ille tuus, Sempronia, Rufus, 
<mart. 12.52.4>	Cuius et ipse tui flagrat amore cinis. 
<mart. 12.52.5>	Dulcis in Elysio narraris fabula campo, 
<mart. 12.52.6>	Et stupet ad raptus Tyndaris ipsa tuos: 
<mart. 12.52.7>	Tu melior, quae deserto raptore redisti, 
<mart. 12.52.8>	Illa virum voluit nec repetita sequi. 
<mart. 12.52.9>	Ridet et Iliacos audit Menelaus amores: 
<mart. 12.52.10>	Absolvit Phrygium vestra rapina Parim. 
<mart. 12.52.11>	Accipient olim cum te loca laeta piorum, 
<mart. 12.52.12>	Non erit in Stygia notior umbra domo:  
<mart. 12.52.13>	Non aliena videt, sed amat Proserpina raptas: 
<mart. 12.52.14>	Iste tibi dominam conciliabit amor. 

<mart. 12.54.1>	Crine ruber, niger ore, brevis pede, lumine laesus, 
<mart. 12.54.2>	Rem magnam praestas, Zoile, si bonus es. 

<mart. 12.56.1>	Aegrotas uno decies aut saepius anno, 
<mart. 12.56.2>	Nec tibi, sed nobis hoc, Polycharme, nocet: 
<mart. 12.56.3>	Nam quotiens surgis, soteria poscis amicos. 
<mart. 12.56.4>	Sit pudor: aegrota iam, Polycharme, semel.  

<mart. 12.58.1>	Ancillariolum tua te vocat uxor, et ipsa 
<mart. 12.58.2>	Lecticariola est: estis, Alauda, pares. 

<mart. 12.60.1>	Martis alumne dies, roseam quo lampada primum 
<mart. 12.60.2>	Magnaque siderei vidimus ora dei, 
<mart. 12.60.3>	Si te rure coli viridisque pudebit ad aras, 
<mart. 12.60.4>	Qui fueras Latia cultus in urbe mihi: 
<mart. 12.60.5>	Da veniam, servire meis quod nolo Kalendis, 
<mart. 12.60.6>	Et qua sum genitus, vivere luce volo. 
<mart. 12.60.7>	Natali pallere suo, ne calda Sabello 
<mart. 12.60.8>	Desit; et ut liquidum potet Alauda merum, 
<mart. 12.60.9>	Turbida sollicito transmittere Caecuba sacco; 
<mart. 12.60.10>	Atque inter mensas ire, redire suas; 
<mart. 12.60.11>	Excipere hos illos, et tota surgere cena 
<mart. 12.60.12>	Marmora calcantem frigidiora gelu: 
<mart. 12.60.13>	Quae ratio est, haec sponte sua perferre patique, 
<mart. 12.60.14>	Quae te si iubeat rex dominusque, neges? 

<mart. 12.62.1>	Antiqui rex magne poli mundique prioris, 
<mart. 12.62.2>	Sub quo pigra quies nec labor ullus erat, 
<mart. 12.62.3>	Nec regale nimis fulmen nec fulmine digni, 
<mart. 12.62.4>	Scissa nec ad Manes, sed sibi dives humus: 
<mart. 12.62.5>	Laetus ad haec facilisque veni sollemnia Prisci 
<mart. 12.62.6>	Gaudia: cum sacris te decet esse tuis. 
<mart. 12.62.7>	Tu reducem patriae sexta, pater optime, bruma 
<mart. 12.62.8>	Pacifici Latia reddis ab urbe Numae. 
<mart. 12.62.9>	Cernis, ut Ausonio similis tibi pompa macello 
<mart. 12.62.10>	Pendeat et quantus luxurietur honos? 
<mart. 12.62.11>	Quam non parca manus largaeque nomismata mensae, 
<mart. 12.62.12>	Quae, Saturne, tibi pernumerentur opes? 
<mart. 12.62.13>	Utque sit his pretium meritis et gratia maior, 
<mart. 12.62.14>	Et pater et frugi sic tua sacra colit. 
<mart. 12.62.15>	At tu sancte - tuo sic semper amere Decembri -  
<mart. 12.62.16>	Hos illi iubeas saepe redire dies. 

<mart. 12.64.1>	Vincentem roseos facieque comaque ministros 
<mart. 12.64.2>	Cinna cocum fecit. Cinna, gulosus homo es.  

<mart. 12.66.1>	Bis quinquagenis domus est tibi milibus empta, 
<mart. 12.66.2>	Vendere quam summa vel breviore cupis. 
<mart. 12.66.3>	Arte sed emptorem vafra corrumpis, Amoene, 
<mart. 12.66.4>	Et casa divitiis ambitiosa latet. 
<mart. 12.66.5>	Gemmantes prima fulgent testudine lecti, 
<mart. 12.66.6>	Et Maurusiaci pondera rara citri; 
<mart. 12.66.7>	Argentum atque aurum non simplex Delphica portat; 
<mart. 12.66.8>	Stant pueri, dominos quos precer esse meos. 
<mart. 12.66.9>	Deinde ducenta sonas, et ais non esse minoris. 
<mart. 12.66.10>	Instructam vili vendis, Amoene, domum. 

<mart. 12.68.1>	Matutine cliens, urbis mihi causa relictae, 
<mart. 12.68.2>	Atria, si sapias, ambitiosa colas. 
<mart. 12.68.3>	Non sum ego causidicus, nec amaris litibus aptus, 
<mart. 12.68.4>	Sed piger et senior Pieridumque comes; 
<mart. 12.68.5>	Otia me somnusque iuvant, quae magna negavit 
<mart. 12.68.6>	Roma mihi: redeo, si vigilatur et hic.  

<mart. 12.70.1>	Lintea ferret Apro vatius cum vernula nuper 
<mart. 12.70.2>	Et supra togulam lusca sederet anus 
<mart. 12.70.3>	Atque olei stillam daret enterocelicus unctor, 
<mart. 12.70.4>	Udorum tetricus censor et asper erat: 
<mart. 12.70.5>	Frangendos calices effundendumque Falernum 
<mart. 12.70.6>	Clamabat, biberet quod modo lotus eques. 
<mart. 12.70.7>	A sene sed postquam patruo venere trecenta, 
<mart. 12.70.8>	Sobrius a thermis nescit abire domum. 
<mart. 12.70.9>	O quantum diatreta valent et quinque comati! 
<mart. 12.70.10>	Tunc, cum pauper erat, non sitiebat Aper. 

<mart. 12.72.1>	Iugera mercatus prope busta latentis agelli 
<mart. 12.72.2>	Et male compactae culmina fulta casae, 
<mart. 12.72.3>	Deseris urbanas, tua praedia, Pannyche, lites 
<mart. 12.72.4>	Parvaque, sed tritae praemia certa togae. 
<mart. 12.72.5>	Frumentum, milium tisanamque fabamque solebas 
<mart. 12.72.6>	Vendere pragmaticus, nunc emis agricola. 

<mart. 12.74.1>	Dum tibi Niliacus portat crystalla cataplus, 
<mart. 12.74.2>	Accipe de circo pocula Flaminio. 
<mart. 12.74.3>	Hi magis audaces, an sunt qui talia mittunt 
<mart. 12.74.4>	Munera? Sed gemmis vilibus usus inest:  
<mart. 12.74.5>	Nullum sollicitant haec, Flacce, toreumata furem, 
<mart. 12.74.6>	Et nimium calidis non vitiantur aquis. 
<mart. 12.74.7>	Quid, quod securo potat conviva ministro, 
<mart. 12.74.8>	Et casum tremulae non timuere manus? 
<mart. 12.74.9>	Hoc quoque non nihil est, quod propinabis in istis, 
<mart. 12.74.10>	Frangendus fuerit si tibi, Flacce, calix. 

<mart. 12.76.1>	Amphora vigesis, modius datur aere quaterno. 
<mart. 12.76.2>	Ebrius et crudus, nil habet agricola. 

<mart. 12.78.1>	Nil in te scripsi, Bithynice. Credere non vis 
<mart. 12.78.2>	Et iurare iubes? Malo satis facere.  

<mart. 12.80.1>	Ne laudet dignos, laudat Callistratus omnes. 
<mart. 12.80.2>	Cui malus est nemo, quis bonus esse potest? 

<mart. 12.82.1>	Effugere in thermis et circa balnea non est 
<mart. 12.82.2>	Menogenen, omni tu licet arte velis. 
<mart. 12.82.3>	Captabit tepidum dextra laevaque trigonem, 
<mart. 12.82.4>	Inputet acceptas ut tibi saepe pilas. 
<mart. 12.82.5>	Colliget et referet laxum de pulvere follem, 
<mart. 12.82.6>	Et si iam lotus, iam soleatus erit. 
<mart. 12.82.7>	Lintea si sumes, nive candidiora loquetur, 
<mart. 12.82.8>	Sint licet infantis sordidiora sinu. 
<mart. 12.82.9>	Exiguos secto comentem dente capillos 
<mart. 12.82.10>	Dicet Achilleas disposuisse comas. 
<mart. 12.82.11>	Fumosae feret ipse propin de faece lagonae, 
<mart. 12.82.12>	Frontis et umorem colliget usque tuae. 
<mart. 12.82.13>	Omnia laudabit, mirabitur omnia, donec 
<mart. 12.82.14>	Perpessus dicas taedia mille 'Veni!' 

<mart. 12.84.1>	Nolueram, Polytime, tuos violare capillos, 
<mart. 12.84.2>	Sed iuvat hoc precibus me tribuisse tuis. 
<mart. 12.84.3>	Talis eras, modo tonse Pelops, positisque nitebas 
<mart. 12.84.4>	Crinibus, ut totum sponsa videret ebur. 

<mart. 12.86.1>	Triginta tibi sunt pueri totidemque puellae: 
<mart. 12.86.2>	Una est nec surgit mentula. Quid facies? 

<mart. 12.88.1>	Tongilianus habet nasum: scio, non nego. Sed iam 
<mart. 12.88.2>	Nil praeter nasum Tongilianus habet. 

<mart. 12.90.1>	Pro sene, sed clare, votum Maro fecit amico, 
<mart. 12.90.2>	Cui gravis et fervens hemitritaeos erat, 
<mart. 12.90.3>	Si Stygias aeger non esset missus ad umbras, 
<mart. 12.90.4>	Ut caderet magno victima grata Iovi. 
<mart. 12.90.5>	Coeperunt certam medici spondere salutem. 
<mart. 12.90.6>	Ne votum solvat, nunc Maro vota facit.  

<mart. 12.92.1>	Saepe rogare soles, qualis sim, Prisce, futurus, 
<mart. 12.92.2>	Si fiam locuples simque repente potens. 
<mart. 12.92.3>	Quemquam posse putas mores narrare futuros? 
<mart. 12.92.4>	Dic mihi, si fias tu leo, qualis eris? 

<mart. 12.94.1>	Scribebamus epos; coepisti scribere: cessi, 
<mart. 12.94.2>	Aemula ne starent carmina nostra tuis. 
<mart. 12.94.3>	Transtulit ad tragicos se nostra Thalia coturnos: 
<mart. 12.94.4>	Aptasti longum tu quoque syrma tibi. 
<mart. 12.94.5>	Fila lyrae movi Calabris exculta Camenis: 
<mart. 12.94.6>	Plectra rapis nobis, ambitiose, nova. 
<mart. 12.94.7>	Audemus saturas: Lucilius esse laboras. 
<mart. 12.94.8>	Ludo levis elegos: tu quoque ludis idem. 
<mart. 12.94.9>	Quid minus esse potest? epigrammata fingere coepi: 
<mart. 12.94.10>	Hinc etiam petitur iam mea palma tibi. 
<mart. 12.94.11>	Elige, quid nolis - quis enim pudor, omnia velle? -  
<mart. 12.94.12>	Et si quid non vis, Tucca, relinque mihi. 

<mart. 12.96.1>	Cum tibi nota tui sit vita fidesque mariti, 
<mart. 12.96.2>	Nec premat ulla tuos sollicitetve toros, 
<mart. 12.96.3>	Quid quasi paelicibus torqueris inepta ministris, 
<mart. 12.96.4>	In quibus et brevis est et fugitiva Venus? 
<mart. 12.96.5>	Plus tibi quam domino pueros praestare probabo: 
<mart. 12.96.6>	Hi faciunt, ut sis femina sola viro; 
<mart. 12.96.7>	Hi dant quod non vis uxor dare. 'Do tamen,' inquis, 
<mart. 12.96.8>	'Ne vagus a thalamis coniugis erret amor.' 
<mart. 12.96.9>	Non eadem res est: Chiam volo, nolo mariscam: 
<mart. 12.96.10>	Ne dubites quae sit Chia, marisca tua est. 
<mart. 12.96.11>	Scire suos fines matrona et femina debet: 
<mart. 12.96.12>	Cede sua pueris, utere parte tua. 

<mart. 12.98.1>	Baetis olivifera crinem redimite corona, 
<mart. 12.98.2>	Aurea qui nitidis vellera tinguis aquis; 
<mart. 12.98.3>	Quem Bromius, quem Pallas amat; cui rector aquarum 
<mart. 12.98.4>	Albula navigerum per freta pandit iter:  
<mart. 12.98.5>	Ominibus laetis vestras Instantius oras 
<mart. 12.98.6>	Intret, et hic populis ut prior annus eat. 
<mart. 12.98.7>	Non ignorat, onus quod sit succedere Macro: 
<mart. 12.98.8>	Qui sua metitur pondera, ferre potest. 

<mart. 13.1.1>	Ne toga cordylis et paenula desit olivis 
<mart. 13.1.2>	Aut inopem metuat sordida blatta famem, 
<mart. 13.1.3>	Perdite Niliacas, Musae, mea damna, papyros: 
<mart. 13.1.4>	Postulat, ecce, novos ebria bruma sales. 
<mart. 13.1.5>	Non mea magnanimo depugnat tessera telo, 
<mart. 13.1.6>	Senio nec nostrum cum cane quassat ebur: 
<mart. 13.1.7>	Haec mihi charta nuces, haec est mihi charta fritillus: 
<mart. 13.1.8>	Alea nec damnum nec facit ista lucrum. 

<mart. 13.2.1>	Nasutus sis usque licet, sis denique nasus, 
<mart. 13.2.2>	Quantum noluerat ferre rogatus Atlans, 
<mart. 13.2.3>	Et possis ipsum tu deridere Latinum: 
<mart. 13.2.4>	Non potes in nugas dicere plura meas, 
<mart. 13.2.5>	Ipse ego quam dixi. Quid dentem dente iuvabit 
<mart. 13.2.6>	Rodere? carne opus est, si satur esse velis. 
<mart. 13.2.7>	Ne perdas operam: qui se mirantur, in illos 
<mart. 13.2.8>	Virus habe, nos haec novimus esse nihil. 
<mart. 13.2.9>	Non tamen hoc nimium nihil est, si candidus aure, 
<mart. 13.2.10>	Nec matutina si mihi fronte venis.  

<mart. 13.3.1>	Omnis in hoc gracili Xeniorum turba libello 
<mart. 13.3.2>	Constabit nummis quattuor empta tibi. 
<mart. 13.3.3>	Quattuor est nimium? poterit constare duobus, 
<mart. 13.3.4>	Et faciet lucrum bybliopola Tryphon. 
<mart. 13.3.5>	Haec licet hospitibus pro munere disticha mittas, 
<mart. 13.3.6>	Si tibi tam rarus, quam mihi, nummus erit. 
<mart. 13.3.7>	Addita per titulos sua nomina rebus habebis: 
<mart. 13.3.8>	Praetereas, si quid non facit ad stomachum. 

<mart. 13.4.1>	Serus ut aetheriae Germanicus imperet aulae 
<mart. 13.4.2>	Utque diu terris, da pia tura Iovi. 

<mart. 13.5.1>	Cerea quae patulo lucet ficedula lumbo, 
<mart. 13.5.2>	Cum tibi sorte datur, si sapis, adde piper. 

<mart. 13.6.1>	Nos alicam, poterit mulsum tibi mittere dives. 
<mart. 13.6.2>	Si tibi noluerit mittere dives, emes. 

<mart. 13.7.1>	Si spumet rubra conchis tibi pallida testa, 
<mart. 13.7.2>	Lautorum cenis saepe negare potes. 

<mart. 13.8.1>	Inbue plebeias Clusinis pultibus ollas, 
<mart. 13.8.2>	Ut satur in vacuis dulcia musta bibas. 

<mart. 13.9.1>	Accipe Niliacam, Pelusia munera, lentem: 
<mart. 13.9.2>	Vilior est alica, carior illa faba. 

<mart. 13.10.1>	Nec dotes similae possis numerare nec usus, 
<mart. 13.10.2>	Pistori totiens cum sit et apta coco.  

<mart. 13.11.1>	Mulio quod non det tacituris, accipe, mulis. 
<mart. 13.11.2>	Haec ego coponi, non tibi dona dedi. 

<mart. 13.12.1>	Tercentum Libyci modios de messe coloni 
<mart. 13.12.2>	Sume, suburbanus ne moriatur ager. 

<mart. 13.13.1>	Ut sapiant fatuae, fabrorum prandia, betae, 
<mart. 13.13.2>	O quam saepe petet vina piperque cocus! 

<mart. 13.14.1>	Cludere quae cenas lactuca solebat avorum, 
<mart. 13.14.2>	Dic mihi, cur nostras inchoat illa dapes? 

<mart. 13.15.1>	Si vicina tibi Nomento rura coluntur, 
<mart. 13.15.2>	Ad villam moneo, rustice, ligna feras. 

<mart. 13.16.1>	Haec tibi brumali gaudentia frigore rapa 
<mart. 13.16.2>	Quae damus, in caelo Romulus esse solet. 

<mart. 13.17.1>	Ne tibi pallentes moveant fastidia caules, 
<mart. 13.17.2>	Nitrata viridis brassica fiat aqua. 

<mart. 13.18.1>	Fila Tarentini graviter redolentia porri 
<mart. 13.18.2>	Edisti quotiens, oscula clusa dato. 

<mart. 13.19.1>	Mittit praecipuos nemoralis Aricia porros: 
<mart. 13.19.2>	In niveo virides stipite cerne comas. 

<mart. 13.20.1>	Hos Amiternus ager felicibus educat hortis: 
<mart. 13.20.2>	Nursinas poteris parcius esse pilas.  

<mart. 13.21.1>	Mollis in aequorea quae crevit spina Ravenna, 
<mart. 13.21.2>	Non erit incultis gratior asparagis. 

<mart. 13.22.1>	Non habilis cyathis et inutilis uva Lyaeo, 
<mart. 13.22.2>	Sed non potanti me tibi nectar ero. 

<mart. 13.23.1>	Chia seni similis Baccho, quem Setia misit, 
<mart. 13.23.2>	Ipsa merum secum portat et ipsa salem. 

<mart. 13.24.1>	Si tibi Cecropio saturata Cydonea melle 
<mart. 13.24.2>	Ponentur, dicas: 'Haec melimela placent.' 

<mart. 13.25.1>	Poma sumus Cybeles: procul hinc discede, viator, 
<mart. 13.25.2>	Ne cadat in miserum nostra ruina caput. 

<mart. 13.26.1>	Sorba sumus, molles nimium tendentia ventres: 
<mart. 13.26.2>	Aptius haec puero, quam tibi, poma dabis. 

<mart. 13.27.1>	Aurea porrigitur Iani caryota Kalendis; 
<mart. 13.27.2>	Sed tamen hoc munus pauperis esse solet. 

<mart. 13.28.1>	Haec tibi quae torta venerunt condita meta, 
<mart. 13.28.2>	Si maiora forent cottana, ficus erat. 

<mart. 13.29.1>	Pruna peregrinae carie rugosa senectae 
<mart. 13.29.2>	Sume: solent duri solvere ventris onus. 

<mart. 13.30.1>	Caseus Etruscae signatus imagine Lunae 
<mart. 13.30.2>	Praestabit pueris prandia mille tuis.  

<mart. 13.31.1>	Si sine carne voles ientacula sumere frugi, 
<mart. 13.31.2>	Haec tibi Vestino de grege massa venit. 

<mart. 13.32.1>	Non quemcumque focum nec fumum caseus omnem, 
<mart. 13.32.2>	Sed Velabrensem qui bibit, ille sapit. 

<mart. 13.33.1>	Trebula nos genuit; commendat gratia duplex, 
<mart. 13.33.2>	Sive levi flamma, sive domamur aqua. 

<mart. 13.34.1>	Cum sit anus coniunx et sint tibi mortua membra, 
<mart. 13.34.2>	Nil aliud bulbis quam satur esse potes. 

<mart. 13.35.1>	Filia Picenae venio Lucanica porcae: 
<mart. 13.35.2>	Pultibus hinc niveis grata corona datur. 

<mart. 13.36.1>	Haec, quae Picenis venit subducta trapetis, 
<mart. 13.36.2>	Inchoat atque eadem finit oliva dapes. 

<mart. 13.37.1>	Aut Corcyraei sunt haec de frondibus horti, 
<mart. 13.37.2>	Aut haec Massyli poma draconis erant. 

<mart. 13.38.1>	Subripuit pastor quae nondum stantibus haedis 
<mart. 13.38.2>	De primo matrum lacte colustra damus. 

<mart. 13.39.1>	Lascivum pecus et viridi non utile Baccho 
<mart. 13.39.2>	Det poenas; nocuit iam tener ille deo. 

<mart. 13.40.1>	Candida si croceos circumfluit unda vitellos, 
<mart. 13.40.2>	Hesperius scombri temperet ova liquor.  

<mart. 13.41.1>	Lacte mero pastum pigrae mihi matris alumnum 
<mart. 13.41.2>	Ponat, et Aetolo de sue dives edat. 

<mart. 13.42.1>	Non tibi de Libycis tubures et apyrina ramis, 
<mart. 13.42.2>	De Nomentanis sed damus arboribus. 

<mart. 13.43.1>	Lecta suburbanis mittuntur apyrina ramis 
<mart. 13.43.2>	Et vernae tubures. Quid tibi cum Libycis? 

<mart. 13.44.1>	Esse putes nondum sumen: sic ubere largo 
<mart. 13.44.2>	Et fluit et vivo lacte papilla tumet. 

<mart. 13.45.1>	Si Libycae nobis volucres et Phasides essent, 
<mart. 13.45.2>	Acciperes, at nunc accipe chortis aves. 

<mart. 13.46.1>	Vilia maternis fueramus Persica ramis: 
<mart. 13.46.2>	Nunc in adoptivis Persica cara sumus. 

<mart. 13.47.1>	Picentina Ceres niveo sic nectare crescit, 
<mart. 13.47.2>	Ut levis accepta spongia turget aqua. 

<mart. 13.48.1>	Argentum atque aurum facilest laenamque togamque 
<mart. 13.48.2>	Mittere: boletos mittere difficilest. 

<mart. 13.49.1>	Cum me ficus alat, cum pascar dulcibus uvis, 
<mart. 13.49.2>	Cur potius nomen non dedit uva mihi? 

<mart. 13.50.1>	Rumpimus altricem tenero quae vertice terram 
<mart. 13.50.2>	Tubera, boletis poma secunda sumus.  

<mart. 13.51.1>	Texta rosis fortasse tibi vel divite nardo, 
<mart. 13.51.2>	At mihi de turdis facta corona placet. 

<mart. 13.52.1>	Tota quidem ponatur anas; sed pectore tantum 
<mart. 13.52.2>	Et cervice sapit: cetera redde coco. 

<mart. 13.53.1>	Cum pinguis mihi turtur erit, lactuca valebis: 
<mart. 13.53.2>	Et cocleas tibi habe. Perdere nolo famem. 

<mart. 13.54.1>	Cerretana mihi fiat vel missa licebit 
<mart. 13.54.2>	De Menapis: lauti de petasone vorent. 

<mart. 13.55.1>	Musteus est: propera, caros nec differ amicos. 
<mart. 13.55.2>	Nam mihi cum vetulo sit petasone nihil. 

<mart. 13.56.1>	Te fortasse magis capiat de virgine porca; 
<mart. 13.56.2>	Me materna gravi de sue volva capit. 

<mart. 13.57.1>	Niliacum ridebis holus lanasque sequaces, 
<mart. 13.57.2>	Inproba cum morsu fila manuque trahes. 

<mart. 13.58.1>	Aspice, quam tumeat magno iecur ansere maius! 
<mart. 13.58.2>	Miratus dices: 'Hoc, rogo, crevit ubi?' 

<mart. 13.59.1>	Tota mihi dormitur hiems et pinguior illo 
<mart. 13.59.2>	Tempore sum, quo me nil nisi somnus alit. 

<mart. 13.60.1>	Gaudet in effossis habitare cuniculus antris. 
<mart. 13.60.2>	Monstravit tacitas hostibus ille vias.  

<mart. 13.61.1>	Inter sapores fertur alitum primus 
<mart. 13.61.2>	Ionicarum gustus attagenarum. 

<mart. 13.62.1>	Pascitur et dulci facilis gallina farina, 
<mart. 13.62.2>	Pascitur et tenebris. Ingeniosa gula est. 

<mart. 13.63.1>	Ne nimis exhausto macresceret inguine gallus, 
<mart. 13.63.2>	Amisit testes. Nunc mihi gallus erit. 

<mart. 13.64.1>	Succumbit sterili frustra gallina marito. 
<mart. 13.64.2>	Hunc matris Cybeles esse decebat avem. 

<mart. 13.65.1>	Ponitur Ausoniis avis haec rarissima mensis: 
<mart. 13.65.2>	Hanc in piscina ludere saepe soles. 

<mart. 13.66.1>	Ne violes teneras periuro dente columbas, 
<mart. 13.66.2>	Tradita si Gnidiae sunt tibi sacra deae. 

<mart. 13.67.1>	Inguina torquati tardant hebetantque palumbi: 
<mart. 13.67.2>	Non edat hanc volucrem qui cupit esse salax. 

<mart. 13.68.1>	Galbina decipitur calamis et retibus ales, 
<mart. 13.68.2>	Turget adhuc viridi cum rudis uva mero. 

<mart. 13.69.1>	Pannonicas nobis numquam dedit Umbria cattas: 
<mart. 13.69.2>	Mavult haec dominae mittere dona Pudens. 

<mart. 13.70.1>	Miraris, quotiens gemmantis explicat alas, 
<mart. 13.70.2>	Et potes hunc saevo tradere, dure, coco?  

<mart. 13.71.1>	Dat mihi pinna rubens nomen, sed lingua gulosis 
<mart. 13.71.2>	Nostra sapit. Quid si garrula lingua foret? 

<mart. 13.72.1>	Argoa primum sum transportata carina: 
<mart. 13.72.2>	Ante mihi notum nil nisi Phasis erat. 

<mart. 13.73.1>	Ansere Romano quamvis satur Hannibal esset, 
<mart. 13.73.2>	Ipse suas numquam barbarus edit aves. 

<mart. 13.74.1>	Haec servavit avis Tarpei templa Tonantis. 
<mart. 13.74.2>	Miraris? Nondum fecerat illa deus. 

<mart. 13.75.1>	Turbabis versus nec littera tota volabit, 
<mart. 13.75.2>	Unam perdideris si Palamedis avem. 

<mart. 13.76.1>	Rustica sim an perdix, quid refert, si sapor idem est? 
<mart. 13.76.2>	Carior est perdix. Sic sapit illa magis. 

<mart. 13.77.1>	Dulcia defecta modulatur carmina lingua 
<mart. 13.77.2>	Cantator cycnus funeris ipse sui. 

<mart. 13.78.1>	Nomen habet magni volucris tam parva gigantis? 
<mart. 13.78.2>	Et nomen prasini Porphyrionis habet. 

<mart. 13.79.1>	Spirat in advecto, sed iam piger, aequore mullus; 
<mart. 13.79.2>	Languescit. Vivum da mare: fortis erit. 

<mart. 13.80.1>	Quae natat in Siculo grandis muraena profundo, 
<mart. 13.80.2>	Non valet exustam mergere sole cutem.  

<mart. 13.81.1>	Quamvis lata gerat patella rhombum, 
<mart. 13.81.2>	Rhombus latior est tamen patella. 

<mart. 13.82.1>	Ebria Baiano veni modo concha Lucrino: 
<mart. 13.82.2>	Nobile nunc sitio luxuriosa garum. 

<mart. 13.83.1>	Caeruleus nos Liris amat, quem silva Maricae 
<mart. 13.83.2>	Protegit: hinc squillae maxima turba sumus. 

<mart. 13.84.1>	Hic scarus, aequoreis qui venit adesus ab undis, 
<mart. 13.84.2>	Visceribus bonus est, cetera vile sapit. 

<mart. 13.85.1>	Princeps Niliaci raperis, coracine, macelli: 
<mart. 13.85.2>	Pellaeae prior est gloria nulla gulae. 

<mart. 13.86.1>	Iste licet digitos testudine pungat acuta, 
<mart. 13.86.2>	Cortice deposita mollis echinus erit. 

<mart. 13.87.1>	Sanguine de nostro tinctas, ingrate, lacernas 
<mart. 13.87.2>	Induis, et non est hoc satis, esca sumus. 

<mart. 13.88.1>	In Venetis sint lauta licet convivia terris, 
<mart. 13.88.2>	Principium cenae gobius esse solet. 

<mart. 13.89.1>	Laneus Euganei lupus excipit ora Timavi, 
<mart. 13.89.2>	Aequoreo dulces cum sale pastus aquas. 

<mart. 13.90.1>	Non omnis laudes pretiumque aurata meretur, 
<mart. 13.90.2>	Sed cui solus erit concha Lucrina cibus.  

<mart. 13.91.1>	Ad Palatinas acipensem mittite mensas: 
<mart. 13.91.2>	Ambrosias ornent munera rara dapes. 

<mart. 13.92.1>	Inter aves turdus, si quid me iudice certum est, 
<mart. 13.92.2>	Inter quadripedes mattea prima lepus. 

<mart. 13.93.1>	Qui Diomedeis metuendus saetiger agris 
<mart. 13.93.2>	Aetola cecidit cuspide, talis erat. 

<mart. 13.94.1>	Dente timetur aper, defendunt cornua cervum: 
<mart. 13.94.2>	Inbelles dammae quid, nisi praeda, sumus? 

<mart. 13.95.1>	Matutinarum non ultima praeda ferarum 
<mart. 13.95.2>	Saevos oryx constat quot mihi morte canum! 

<mart. 13.96.1>	Hic erat ille tuo domitus, Cyparisse, capistro. 
<mart. 13.96.2>	An magis iste tuus, Silvia, cervus erat? 

<mart. 13.97.1>	Dum tener est onager solaque lalisio matre 
<mart. 13.97.2>	Pascitur, hoc infans, sed breve nomen habet. 

<mart. 13.98.1>	Pendentem summa capream de rupe videbis 
<mart. 13.98.2>	Casuram speres; despicit illa canes. 

<mart. 13.99.1>	Delicium parvo donabis dorcada nato: 
<mart. 13.99.2>	Iactatis solet hanc mittere turba togis. 

<mart. 13.100.1>	Pulcher adest onager: mitti venatio debet 
<mart. 13.100.2>	Dentis Erythraei: iam removete sinus.  

<mart. 13.101.1>	Hoc tibi Campani sudavit baca Venafri: 
<mart. 13.101.2>	Unguentum quotiens sumis, et istud olet. 

<mart. 13.102.1>	Expirantis adhuc scombri de sanguine primo 
<mart. 13.102.2>	Accipe fastosum, munera cara, garum. 

<mart. 13.103.1>	Antipolitani, fateor, sum filia thynni: 
<mart. 13.103.2>	Essem si scombri, non tibi missa forem. 

<mart. 13.104.1>	Hoc tibi Thesei populatrix misit Hymetti 
<mart. 13.104.2>	Pallados a silvis nobile nectar apis. 

<mart. 13.105.1>	Cum dederis Siculos mediae de collibus Hyblae, 
<mart. 13.105.2>	Cecropios dicas tu licet esse favos. 

<mart. 13.106.1>	Gnosia Minoae genuit vindemia Cretae 
<mart. 13.106.2>	Hoc tibi, quod mulsum pauperis esse solet. 

<mart. 13.107.1>	Haec de vitifera venisse picata Vienna 
<mart. 13.107.2>	Ne dubites, misit Romulus ipse mihi. 

<mart. 13.108.1>	Attica nectareum turbatis mella Falernum. 
<mart. 13.108.2>	Misceri decet hoc a Ganymede merum. 

<mart. 13.109.1>	Hoc de Caesareis mitis vindemia cellis 
<mart. 13.109.2>	Misit, Iuleo quae sibi monte placet. 

<mart. 13.110.1>	Surrentina bibis? nec murrina picta nec aurum 
<mart. 13.110.2>	Sume: dabunt calices haec tibi vina suos.  

<mart. 13.111.1>	De Sinuessanis venerunt Massica prelis: 
<mart. 13.111.2>	Condita quo quaeris consule? Nullus erat. 

<mart. 13.112.1>	Pendula Pomptinos quae spectat Setia campos, 
<mart. 13.112.2>	Exigua vetulos misit ab urbe cados. 

<mart. 13.113.1>	Haec Fundana tulit felix autumnus Opimi. 
<mart. 13.113.2>	Expressit mustum consul et ipse bibit. 

<mart. 13.114.1>	Non sum de primo, fateor, Trifolina Lyaeo, 
<mart. 13.114.2>	Inter vina tamen septima vitis ero. 

<mart. 13.115.1>	Caecuba Fundanis generosa cocuntur Amyclis, 
<mart. 13.115.2>	Vitis et in media nata palude viret. 

<mart. 13.116.1>	Potabis liquidum Signina morantia ventrem? 
<mart. 13.116.2>	Ne nimium sistant, sit tibi parca sitis. 

<mart. 13.117.1>	Amphora Nestorea tibi Mamertina senecta 
<mart. 13.117.2>	Si detur, quodvis nomen habere potest. 

<mart. 13.118.1>	Tarraco, Campano tantum cessura Lyaeo, 
<mart. 13.118.2>	Haec genuit Tuscis aemula vina cadis. 

<mart. 13.119.1>	Nomentana meum tibi dat vindemia Bacchum: 
<mart. 13.119.2>	Si te Quintus amat, commodiora bibes. 

<mart. 13.120.1>	De Spoletinis quae sunt cariosa lagonis 
<mart. 13.120.2>	Malueris, quam si musta Falerna bibas.  

<mart. 13.121.1>	Marsica Paeligni mittunt turbata coloni: 
<mart. 13.121.2>	Non tu, libertus sed bibat illa tuus. 

<mart. 13.122.1>	Amphora Niliaci non sit tibi vilis aceti: 
<mart. 13.122.2>	Esset cum vinum, vilior illa fuit. 

<mart. 13.123.1>	Cum tua centenos expunget sportula civis, 
<mart. 13.123.2>	Fumea Massiliae ponere vina potes. 

<mart. 13.124.1>	Caeretana Nepos ponat, Setina putabis. 
<mart. 13.124.2>	Non ponit turbae, cum tribus illa bibit. 

<mart. 13.125.1>	Nobilis et lanis et felix vitibus Aulon 
<mart. 13.125.2>	Det pretiosa tibi vellera, vina mihi. 

<mart. 13.126.1>	Unguentum heredi numquam nec vina relinquas. 
<mart. 13.126.2>	Ille habeat nummos, haec tibi tota dato. 

<mart. 13.127.1>	Dat festinatas, Caesar, tibi bruma coronas: 
<mart. 13.127.2>	Quondam veris erat, nunc tua facta rosa est. 

<mart. 14.1.1>	Synthesibus dum gaudet eques dominusque senator 
<mart. 14.1.2>	Dumque decent nostrum pillea sumpta Iovem; 
<mart. 14.1.3>	Nec timet aedilem moto spectare fritillo, 
<mart. 14.1.4>	Cum videat gelidos tam prope verna lacus: 
<mart. 14.1.5>	Divitis alternas et pauperis accipe sortes: 
<mart. 14.1.6>	Praemia convivae dent sua quisque suo. 
<mart. 14.1.7>	'Sunt apinae tricaeque et si quid vilius istis.' 
<mart. 14.1.8>	Quis nescit? vel quis tam manifesta negat? 
<mart. 14.1.9>	Sed quid agam potius madidis, Saturne, diebus, 
<mart. 14.1.10>	Quos tibi pro caelo filius ipse dedit? 
<mart. 14.1.11>	Vis scribam Thebas Troiamve malasve Mycenas? 
<mart. 14.1.12>	'Lude,' inquis, 'nucibus'. Perdere nolo nuces. 

<mart. 14.2.1>	Quo vis cumque loco potes hunc finire libellum: 
<mart. 14.2.2>	Versibus explicitumst omne duobus opus. 
<mart. 14.2.3>	Lemmata si quaeris cur sint adscripta, docebo: 
<mart. 14.2.4>	Ut, si malueris, lemmata sola legas. 

<mart. 14.3.1>	Secta nisi in tenues essemus ligna tabellas, 
<mart. 14.3.2>	Essemus Libyci nobile dentis onus.  

<mart. 14.4.1>	Caede iuvencorum domini calet area felix, 
<mart. 14.4.2>	Quinquiplici cera cum datur altus honos. 

<mart. 14.5.1>	Languida ne tristes obscurent lumina cerae, 
<mart. 14.5.2>	Nigra tibi niveum littera pingat ebur. 

<mart. 14.6.1>	Tunc triplices nostros non vilia dona putabis, 
<mart. 14.6.2>	Cum se venturam scribet amica tibi. 

<mart. 14.7.1>	Esse puta ceras, licet haec membrana vocetur: 
<mart. 14.7.2>	Delebis, quotiens scripta novare voles. 

<mart. 14.9.1>	Quod minimos cernis, mitti nos credis amicae. 
<mart. 14.9.2>	Falleris: et nummos ista tabella rogat. 

<mart. 14.11.1>	Seu leviter noto, seu caro missa sodali 
<mart. 14.11.2>	Omnes ista solet charta vocare suos. 

<mart. 14.12.1>	Hos nisi de flava loculos implere moneta 
<mart. 14.12.2>	Non decet: argentum vilia ligna ferant. 

<mart. 14.13.1>	Si quid adhuc superest in nostri faece locelli, 
<mart. 14.13.2>	Munus erit. Nihil est: ipse locellus erit.  

<mart. 14.14.1>	Cum steterit nullus vultu tibi talus eodem, 
<mart. 14.14.2>	Munera me dices magna dedisse tibi. 

<mart. 14.15.1>	Non sim talorum numero par tessera, dum sit 
<mart. 14.15.2>	Maior, quam talis, alea saepe mihi. 

<mart. 14.16.1>	Quae scit compositos manus improba mittere talos, 
<mart. 14.16.2>	Si per me misit, nil nisi vota feret. 

<mart. 14.17.1>	Hac mihi bis seno numeratur tessera puncto; 
<mart. 14.17.2>	Calculus hac gemino discolor hoste perit. 

<mart. 14.18.1>	Insidiosorum si ludis bella latronum, 
<mart. 14.18.2>	Gemmeus iste tibi miles et hostis erit. 

<mart. 14.19.1>	Alea parva nuces et non damnosa videtur; 
<mart. 14.19.2>	Saepe tamen pueris abstulit illa natis. 

<mart. 14.20.1>	Sortitus thecam calamis armare memento: 
<mart. 14.20.2>	Cetera nos dedimus, tu leviora para. 

<mart. 14.21.1>	Haec tibi erunt armata suo graphiaria ferro: 
<mart. 14.21.2>	Si puero dones, non leve munus erit. 

<mart. 14.22.1>	Lentiscum melius: sed si tibi frondea cuspis 
<mart. 14.22.2>	Defuerit, dentes pinna levare potest. 

<mart. 14.23.1>	Si tibi morosa prurigine verminat auris, 
<mart. 14.23.2>	Arma damus tantis apta libidinibus.  

<mart. 14.24.1>	Splendida ne madidi violent bombycina crines, 
<mart. 14.24.2>	Figat acus tortas sustineatque comas. 

<mart. 14.25.1>	Quid faciet nullos hic inventura capillos 
<mart. 14.25.2>	Multifido buxus quae tibi dente datur? 

<mart. 14.26.1>	Chattica Teutonicos accendit spuma capillos: 
<mart. 14.26.2>	Captivis poteris cultior esse comis. 

<mart. 14.27.1>	Si mutare paras longaevos cana capillos, 
<mart. 14.27.2>	Accipe Mattiacas - quo tibi calva? - pilas. 

<mart. 14.28.1>	Accipe quae nimios vincant umbracula soles: 
<mart. 14.28.2>	Sit licet et ventus, te tua vela tegent. 

<mart. 14.29.1>	In Pompeiano tecum spectabo theatro: 
<mart. 14.29.2>	Mandatus populo vela negare solet. 

<mart. 14.30.1>	Excipient apros expectabuntque leones, 
<mart. 14.30.2>	Intrabunt ursos, sit modo firma manus. 

<mart. 14.31.1>	Si deiecta gemas longo venabula rostro, 
<mart. 14.31.2>	Hic brevis ingentem comminus ibit aprum. 

<mart. 14.32.1>	Militiae decus hoc gratique erit omen honoris, 
<mart. 14.32.2>	Arma tribunicium cingere digna latus. 

<mart. 14.33.1>	Pugio, quem curva signat brevis orbita vena. 
<mart. 14.33.2>	Stridentem gelidis hunc Salo tinxit aquis.  

<mart. 14.34.1>	Pax me certa ducis placidos curvavit in usus. 
<mart. 14.34.2>	Agricolae nunc sum, militis ante fui. 

<mart. 14.35.1>	Cum fieret tristis solvendis auctio nummis, 
<mart. 14.35.2>	Haec quadringentis milibus empta fuit. 

<mart. 14.36.1>	Tondendis haec arma tibi sunt apta capillis; 
<mart. 14.36.2>	Unguibus hic longis utilis, illa genis. 

<mart. 14.38.1>	Dat chartis habiles calamos Memphitica tellus; 
<mart. 14.38.2>	Texantur reliqua tecta palude tibi. 

<mart. 14.41.1>	Inlustrem cum tota meis convivia flammis 
<mart. 14.41.2>	Totque geram myxos, una lucerna vocor. 

<mart. 14.42.1>	Hic tibi nocturnos praestabit cereus ignes: 
<mart. 14.42.2>	Subducta est puero namque lucerna tuo. 

<mart. 14.43.1>	Nomina candelae nobis antiqua dederunt: 
<mart. 14.43.2>	Non norat parcos uncta lucerna patres.  

<mart. 14.44.1>	Esse vides lignum; servas nisi lumina, fiet 
<mart. 14.44.2>	De candelabro magna lucerna tibi. 

<mart. 14.45.1>	Haec quae difficili turget paganica pluma, 
<mart. 14.45.2>	Folle minus laxast et minus arta pila. 

<mart. 14.46.1>	Si me nobilibus scis expulsare sinistris, 
<mart. 14.46.2>	Sum tua. Tu nescis? rustice, redde pilam. 

<mart. 14.47.1>	Ite procul, iuvenes: mitis mihi convenit aetas: 
<mart. 14.47.2>	Folle decet pueros ludere, folle senes. 

<mart. 14.48.1>	Haec rapit Antaei velox in pulvere draucus, 
<mart. 14.48.2>	Grandia qui vano colla labore facit. 

<mart. 14.49.1>	Quid pereunt stulto fortes haltere lacerti? 
<mart. 14.49.2>	Exercet melius vinea fossa viros. 

<mart. 14.50.1>	Ne lutet inmundum nitidos ceroma capillos, 
<mart. 14.50.2>	Hac poteris madidas condere pelle comas. 

<mart. 14.51.1>	Pergamon has misit. Curvo destringere ferro: 
<mart. 14.51.2>	Non tam saepe teret lintea fullo tibi. 

<mart. 14.53.1>	Nuper in Ausonia domini spectatus harena 
<mart. 14.53.2>	Hic erit ille tibi, cui pila taurus erat.  

<mart. 14.54.1>	Si quis plorator collo tibi vernula pendet, 
<mart. 14.54.2>	Haec quatiat tenera garrula sistra manu. 

<mart. 14.55.1>	Proficies nihil hoc, caedas licet usque, flagello, 
<mart. 14.55.2>	Si tibi purpureo de grege currit equus. 

<mart. 14.57.1>	Quod nec Vergilius nec carmine dicit Homerus, 
<mart. 14.57.2>	Hoc ex unguento constat et ex balano. 

<mart. 14.58.1>	Rusticus es? nescis, quid Graeco nomine dicar: 
<mart. 14.58.2>	Spuma vocor nitri. Graecus es? aphronitrum. 

<mart. 14.59.1>	Balsama me capiunt, haec sunt unguenta virorum: 
<mart. 14.59.2>	Delicias Cosmi vos redolete, nurus. 

<mart. 14.60.1>	Gratum munus erit scisso nec inutile ventri, 
<mart. 14.60.2>	Si clara Stephani balnea luce petes. 

<mart. 14.61.1>	Dux lanterna viae clusis feror aurea flammis, 
<mart. 14.61.2>	Et tuta est gremio parva lucerna meo. 

<mart. 14.62.1>	Cornea si non sum, numquid sum fuscior? aut me 
<mart. 14.62.2>	Vesicam, contra qui venit, esse putat? 

<mart. 14.63.1>	Ebria nos madidis rumpit tibicina buccis: 
<mart. 14.63.2>	Saepe duas pariter, saepe monaulon habet.  

<mart. 14.64.1>	Quid me conpactam ceris et harundine rides? 
<mart. 14.64.2>	Quae primum structa est fistula talis erat. 

<mart. 14.65.1>	Defuerit si forte puer soleasque libebit 
<mart. 14.65.2>	Sumere, pro puero pes erit ipse sibi. 

<mart. 14.66.1>	Taurino poteras pectus constringere tergo: 
<mart. 14.66.2>	Nam pellis mammas non capit ista tuas. 

<mart. 14.67.1>	Lambere quae turpes prohibet tua prandia muscas, 
<mart. 14.67.2>	Alitis eximiae cauda superba fuit. 

<mart. 14.68.1>	Sordida si flavo fuerit tibi pulvere vestis, 
<mart. 14.68.2>	Colligat hunc tenui verbere cauda levis. 

<mart. 14.69.1>	Peccantis famuli pugno ne percute dentes: 
<mart. 14.69.2>	Clara Rhodos coptam quam tibi misit edat. 

<mart. 14.70.1>	Si vis esse satur, nostrum potes esse Priapum: 
<mart. 14.70.2>	Ipsa licet rodas inguina, purus eris. 

<mart. 14.71.1>	Iste tibi faciet bona Saturnalia porcus, 
<mart. 14.71.2>	Inter spumantes ilice pastus apros. 

<mart. 14.72.1>	Qui venit botulus mediae tibi tempore brumae, 
<mart. 14.72.2>	Saturni septem venerat ante dies. 

<mart. 14.73.1>	Psittacus a vobis aliorum nomina discam: 
<mart. 14.73.2>	Hoc didici per me dicere caesar have.  

<mart. 14.74.1>	Corve salutator, quare fellator haberis? 
<mart. 14.74.2>	In caput intravit mentula nulla tuum. 

<mart. 14.75.1>	Flet Philomela nefas incesti Tereos, et quae 
<mart. 14.75.2>	Muta puella fuit, garrula fertur avis. 

<mart. 14.76.1>	Pica loquax certa dominum te voce saluto: 
<mart. 14.76.2>	Si me non videas, esse negabis avem. 

<mart. 14.77.1>	Si tibi talis erit, qualem dilecta Catullo 
<mart. 14.77.2>	Lesbia plorabat, hic habitare potest. 

<mart. 14.78.1>	Artis ebur medicae narthecia cernis: habebis 
<mart. 14.78.2>	Munera, quae cuperet Paccius esse sua. 

<mart. 14.79.1>	Ludite lascivi, sed tantum ludite, servi: 
<mart. 14.79.2>	Haec signata mihi quinque diebus erunt. 

<mart. 14.80.1>	Invisae nimium pueris grataeque magistris, 
<mart. 14.80.2>	Clara Prometheo munere ligna sumus. 

<mart. 14.81.1>	Ne mendica ferat barbati prandia nudi 
<mart. 14.81.2>	Dormiat et tetrico cum cane, pera rogat. 

<mart. 14.82.1>	In pretio scopas testatur palma fuisse. 
<mart. 14.82.2>	Otia sed scopis nunc analecta dedit. 

<mart. 14.83.1>	Defendet manus haec scapulas mordente molesto 
<mart. 14.83.2>	Pulice, vel si quid pulice sordidius.  

<mart. 14.84.1>	Ne toga barbatos faciat vel paenula libros, 
<mart. 14.84.2>	Haec abies chartis tempora longa dabit. 

<mart. 14.85.1>	Nomina dat spondae pictis pulcherrima pinnis 
<mart. 14.85.2>	Nunc Iunonis avis, sed prius Argus erat. 

<mart. 14.86.1>	Stragula succincti venator sume veredi: 
<mart. 14.86.2>	Nam solet a nudo surgere ficus equo. 

<mart. 14.87.1>	Accipe lunata scriptum testudine sigma. 
<mart. 14.87.2>	Octo capit; veniat quisquis amicus erit. 

<mart. 14.88.1>	Femineam nobis cherson si credis inesse, 
<mart. 14.88.2>	Deciperis: pelagi mascula praeda sumus. 

<mart. 14.89.1>	Accipe felices, Atlantica munera, silvas: 
<mart. 14.89.2>	Aurea qui dederit dona, minora dabit. 

<mart. 14.90.1>	Non sum crispa quidem nec silvae filia Maurae, 
<mart. 14.90.2>	Sed norunt lautas et mea ligna dapes. 

<mart. 14.91.1>	Grandia taurorum portant qui corpora, quaeris, 
<mart. 14.91.2>	An Libycas possint sustinuisse trabes? 

<mart. 14.92.1>	Puncta notis ilex et acuta cuspide clusa 
<mart. 14.92.2>	Saepe redemptoris prodere furta solet. 

<mart. 14.93.1>	Non est ista recens nec nostri gloria caeli: 
<mart. 14.93.2>	Primus in his Mentor, dum facit illa, bibit.  

<mart. 14.94.1>	Nos sumus audacis plebeia toreumata vitri, 
<mart. 14.94.2>	Nostra neque ardenti gemma feritur aqua. 

<mart. 14.95.1>	Quamvis Callaico rubeam generosa metallo, 
<mart. 14.95.2>	Glorior arte magis: nam Myos iste labor. 

<mart. 14.96.1>	Vilia sutoris calicem monimenta Vatini 
<mart. 14.96.2>	Accipe; sed nasus longior ille fuit. 

<mart. 14.97.1>	Grandia ne viola parvo chrysendeta mullo: 
<mart. 14.97.2>	Ut minimum, libras debet habere duas. 

<mart. 14.98.1>	Arretina nimis ne spernas vasa monemus: 
<mart. 14.98.2>	Lautus erat Tuscis Porsena fictilibus. 

<mart. 14.99.1>	Barbara de pictis veni bascauda Britannis; 
<mart. 14.99.2>	Sed me iam mavolt dicere Roma suam. 

<mart. 14.100.1>	Si non ignotast docti tibi terra Catulli, 
<mart. 14.100.2>	Potasti testa Raetica vina mea. 

<mart. 14.101.1>	Cum mihi boleti dederint tam nobile nomen, 
<mart. 14.101.2>	Prototomis - pudet heu! - servio coliculis. 

<mart. 14.102.1>	Accipe non vili calices de pulvere natos, 
<mart. 14.102.2>	Sed Surrentinae leve toreuma rotae. 

<mart. 14.103.1>	Setinos, moneo, nostra nive frange trientes: 
<mart. 14.103.2>	Pauperiore mero tingere lina potes.  

<mart. 14.104.1>	Attenuare nives norunt et lintea nostra: 
<mart. 14.104.2>	Frigidior colo non salit unda tuo. 

<mart. 14.105.1>	Frigida non deerit, non deerit calda petenti. 
<mart. 14.105.2>	Sed tu morosa ludere parce siti. 

<mart. 14.106.1>	Hic tibi donatur pansa ruber urceus ansa. 
<mart. 14.106.2>	Stoicus hoc gelidam Fronto petebat aquam. 

<mart. 14.107.1>	Nos Satyri, nos Bacchus amat, nos ebria tigris, 
<mart. 14.107.2>	Perfusos domini lambere docta pedes. 

<mart. 14.108.1>	Quae non sollicitus teneat servetque minister, 
<mart. 14.108.2>	Sume Saguntino pocula facta luto. 

<mart. 14.109.1>	Gemmatum Scythicis ut luceat ignibus aurum, 
<mart. 14.109.2>	Aspice. Quot digitos exuit iste calix! 

<mart. 14.110.1>	Hac licet in gemma, servat quae nomina Cosmi, 
<mart. 14.110.2>	Luxuriose, bibas, si foliata sitis. 

<mart. 14.111.1>	Frangere dum metuis, franges crystallina: peccant 
<mart. 14.111.2>	Securae nimium sollicitaeque manus. 

<mart. 14.112.1>	A Iove qui veniet, miscenda ad pocula largas 
<mart. 14.112.2>	Fundet nimbus aquas: hic tibi vina dabit. 

<mart. 14.113.1>	Si caldum potas, ardenti murra Falerno 
<mart. 14.113.2>	Convenit et melior fit sapor inde mero.  

<mart. 14.114.1>	Hanc tibi Cumano rubicundam pulvere testam 
<mart. 14.114.2>	Municipem misit casta Sibylla suam. 

<mart. 14.115.1>	Aspicis ingenium Nili: quibus addere plura 
<mart. 14.115.2>	Dum cupit, a quotiens perdidit auctor opus! 

<mart. 14.116.1>	Spoletina bibis vel Marsis condita cellis: 
<mart. 14.116.2>	Quo tibi decoctae nobile frigus aquae? 

<mart. 14.117.1>	Non potare nivem, sed aquam potare recentem 
<mart. 14.117.2>	De nive commenta est ingeniosa sitis. 

<mart. 14.118.1>	Massiliae fumos miscere nivalibus undis 
<mart. 14.118.2>	Parce, puer, constet ne tibi pluris aqua. 

<mart. 14.119.1>	Dum poscor crepitu digitorum et verna moratur, 
<mart. 14.119.2>	O quotiens paelex culcita facta mea est! 

<mart. 14.120.1>	Quamvis me ligulam dicant equitesque patresque, 
<mart. 14.120.2>	Dicor ab indoctis lingula grammaticis. 

<mart. 14.121.1>	Sum cocleis habilis, sed nec minus utilis ovis. 
<mart. 14.121.2>	Numquid scis, potius cur cocleare vocer? 

<mart. 14.122.1>	Ante frequens, sed nunc rarus nos donat amicus. 
<mart. 14.122.2>	Felix, cui comes est non alienus eques. 

<mart. 14.123.1>	Saepe gravis digitis elabitur anulus unctis, 
<mart. 14.123.2>	Tuta mea fiet sed tua gemma fide.  

<mart. 14.124.1>	Romanos rerum dominos gentemque togatam 
<mart. 14.124.2>	Ille facit, magno qui dedit astra patri. 

<mart. 14.125.1>	Si matutinos facilest tibi perdere somnos, 
<mart. 14.125.2>	Attrita veniet sportula saepe toga. 

<mart. 14.126.1>	Pauperis est munus, sed non est pauperis usus: 
<mart. 14.126.2>	Hanc tibi pro laena mittimus endromida. 

<mart. 14.127.1>	Haec tibi turbato Canusina simillima mulso 
<mart. 14.127.2>	Munus erit. Gaude: non cito fiet anus. 

<mart. 14.128.1>	Gallia Santonico vestit te bardocucullo. 
<mart. 14.128.2>	Cercopithecorum paenula nuper erat. 

<mart. 14.129.1>	Roma magis fuscis vestitur, Gallia rufis, 
<mart. 14.129.2>	Et placet hic pueris militibusque colos. 

<mart. 14.130.1>	Ingrediare viam caelo licet usque sereno, 
<mart. 14.130.2>	Ad subitas numquam scortea desit aquas. 

<mart. 14.131.1>	Si veneto prasinove faves, quid coccina sumes? 
<mart. 14.131.2>	Ne fias ista transfuga sorte, vide. 

<mart. 14.132.1>	Si possem, totas cuperem misisse lacernas: 
<mart. 14.132.2>	Nunc tantum capiti munera mitto tuo. 

<mart. 14.133.1>	Non est lana mihi mendax, nec mutor aheno. 
<mart. 14.133.2>	Sic placeant Tyriae: me mea tinxit ovis.  

<mart. 14.134.1>	Fascia, crescentes dominae compesce papillas, 
<mart. 14.134.2>	Ut sit quod capiat nostra tegatque manus. 

<mart. 14.135.1>	Amphitheatrali nos commendamus ab usu, 
<mart. 14.135.2>	Cum teget algentes alba lacerna togas. 

<mart. 14.136.1>	Nec fora sunt nobis nec sunt vadimonia nota: 
<mart. 14.136.2>	Hoc opus est, pictis accubuisse toris. 

<mart. 14.137.1>	Si recitaturus dedero tibi forte libellum, 
<mart. 14.137.2>	Hoc focale tuas adserat auriculas. 

<mart. 14.138.1>	Tempore brumali non multum levia prosunt: 
<mart. 14.138.2>	Calfaciunt villi pallia vestra mei. 

<mart. 14.139.1>	Nobilius villosa tegant tibi lintea citrum: 
<mart. 14.139.2>	Orbibus in nostris circulus esse potest. 

<mart. 14.140.1>	Iungere nescisti nobis, o stulte, lacernas: 
<mart. 14.140.2>	Indueras albas, exue callainas. 

<mart. 14.141.1>	Non hos lana dedit, sed olentis barba mariti: 
<mart. 14.141.2>	Cinyphio poterit planta latere sinu. 

<mart. 14.142.1>	Dum toga per quinas gaudet requiescere luces, 
<mart. 14.142.2>	Hos poteris cultus sumere iure tuo. 

<mart. 14.143.1>	Vellera consumunt Patavinae multa trilices, 
<mart. 14.143.2>	Et pingues tunicas serra secare potest.  

<mart. 14.144.1>	Haec tibi sorte datur tergendis spongia mensis 
<mart. 14.144.2>	Utilis, expresso cum levis imbre tumet. 

<mart. 14.145.1>	Is mihi candor inest, villorum gratia tanta, 
<mart. 14.145.2>	Ut me vel media sumere messe velis. 

<mart. 14.146.1>	Tingue caput Cosmi folio, cervical olebit: 
<mart. 14.146.2>	Perdidit unguentum cum coma, pluma tenet. 

<mart. 14.147.1>	Stragula purpureis lucent villosa tapetis. 
<mart. 14.147.2>	Quid prodest, si te congelat uxor anus? 

<mart. 14.149.1>	Mammosas metuo; tenerae me trade puellae, 
<mart. 14.149.2>	Ut possint niveo pectore lina frui. 

<mart. 14.150.1>	Haec tibi Memphitis tellus dat munera: victa est 
<mart. 14.150.2>	Pectine Niliaco iam Babylonos acus. 

<mart. 14.151.1>	Longa satis nunc sum; dulci sed pondere venter 
<mart. 14.151.2>	Si tumeat, fiam tunc tibi zona brevis. 

<mart. 14.152.1>	Lodices mittet docti tibi terra Catulli: 
<mart. 14.152.2>	Nos Helicaonia de regione sumus. 

<mart. 14.153.1>	Det tunicam locuples: ego te praecingere possum. 
<mart. 14.153.2>	Essem si locuples, munus utrumque darem.  

<mart. 14.154.1>	Ebria Sidoniae cum sim de sanguine conchae, 
<mart. 14.154.2>	Non video, quare sobria lana vocer. 

<mart. 14.155.1>	Velleribus primis Apulia, Parma secundis 
<mart. 14.155.2>	Nobilis; Altinum tertia laudat ovis. 

<mart. 14.156.1>	Nos Lacedaemoniae pastor donavit amicae: 
<mart. 14.156.2>	Deterior Ledae purpura matris erat. 

<mart. 14.157.1>	Non tantum pullo lugentes vellere lanas, 
<mart. 14.157.2>	Sed solet et calices haec dare terra suos. 

<mart. 14.158.1>	Lana quidem tristis, sed tonsis nata ministris, 
<mart. 14.158.2>	Quales non primo de grege mensa citat. 

<mart. 14.159.1>	Oppressae nimium vicina est fascia plumae? 
<mart. 14.159.2>	Vellera Leuconicis accipe rasa sagis. 

<mart. 14.160.1>	Tomentum concisa palus Circense vocatur. 
<mart. 14.160.2>	Haec pro Leuconico stramina pauper emit. 

<mart. 14.161.1>	Lassus Amyclaea poteris requiescere pluma, 
<mart. 14.161.2>	Interior cycni quam tibi lana dedit. 

<mart. 14.162.1>	Fraudata tumeat fragilis tibi culcita mula. 
<mart. 14.162.2>	Non venit ad duros pallida cura toros. 

<mart. 14.163.1>	Redde pilam: sonat aes thermarum. Ludere pergis? 
<mart. 14.163.2>	Virgine vis sola lotus abire domum.  

<mart. 14.164.1>	Splendida cum volitant Spartani pondera disci, 
<mart. 14.164.2>	Este procul, pueri: sit semel ille nocens. 

<mart. 14.165.1>	Reddidit Eurydicen vati: sed perdidit ipse, 
<mart. 14.165.2>	Dum sibi non credit nec patienter amat. 

<mart. 14.166.1>	De Pompeiano saepe est eiecta theatro 
<mart. 14.166.2>	Quae duxit silvas detinuitque feras. 

<mart. 14.167.1>	Fervida ne trito tibi pollice pusula surgat, 
<mart. 14.167.2>	Exornent docilem candida plectra lyram. 

<mart. 14.168.1>	Inducenda rota est: das nobis utile munus: 
<mart. 14.168.2>	Iste trochus pueris, at mihi cantus erit. 

<mart. 14.169.1>	Garrulus in laxo cur anulus orbe vagatur? 
<mart. 14.169.2>	Cedat ut argutis obvia turba trochis. 

<mart. 14.170.1>	Haec illi sine sorte datur, cui nomina Rhenus 
<mart. 14.170.2>	Vera dedit. Deciens adde Falerna, puer. 

<mart. 14.171.1>	Gloria tam parvi non est obscura sigilli: 
<mart. 14.171.2>	Istius pueri Brutus amator erat. 

<mart. 14.172.1>	Ad te reptanti, puer insidiose, lacertae 
<mart. 14.172.2>	Parce: cupit digitis illa perire tuis. 

<mart. 14.173.1>	Flectit ab inviso morientia lumina disco 
<mart. 14.173.2>	Oebalius, Phoebi culpa dolorque, puer.  

<mart. 14.174.1>	Masculus intravit fontis, emersit utrumque: 
<mart. 14.174.2>	Pars est una patris, cetera matris habet. 

<mart. 14.175.1>	Cur a te pretium Danae, regnator Olympi, 
<mart. 14.175.2>	Accepit, gratis si tibi Leda dedit? 

<mart. 14.176.1>	Sum figuli lusus russi persona Batavi. 
<mart. 14.176.2>	Quae tu derides, haec timet ora puer. 

<mart. 14.177.1>	Elidit geminos infans nec respicit anguis. 
<mart. 14.177.2>	Iam poterat teneras hydra timere manus. 

<mart. 14.178.1>	Sum fragilis: sed tu, moneo, ne sperne sigillum: 
<mart. 14.178.2>	Non pudet Alciden nomen habere meum. 

<mart. 14.179.1>	Dic mihi, virgo ferox, cum sit tibi cassis et hasta, 
<mart. 14.179.2>	Quare non habeas aegida. 'Caesar habet.' 

<mart. 14.180.1>	Mutari melius tauro, pater optime divum, 
<mart. 14.180.2>	Tunc poteras, Io cum tibi vacca fuit. 

<mart. 14.181.1>	Clamabat tumidis audax Leandros in undis: 
<mart. 14.181.2>	'Mergite me, fluctus, cum rediturus ero.' 

<mart. 14.182.1>	Ebrius haec fecit terris, puto, monstra Prometheus: 
<mart. 14.182.2>	Saturnalicio lusit et ipse luto. 

<mart. 14.183.1>	Perlege Maeonio cantatas carmine ranas 
<mart. 14.183.2>	Et frontem nugis solvere disce meis.  

<mart. 14.184.1>	Ilias et Priami regnis inimicus Ulixes 
<mart. 14.184.2>	Multiplici pariter condita pelle latent. 

<mart. 14.185.1>	Accipe facundi Culicem, studiose, Maronis, 
<mart. 14.185.2>	Ne nucibus positis arma virumque legas. 

<mart. 14.186.1>	Quam brevis inmensum cepit membrana Maronem! 
<mart. 14.186.2>	Ipsius vultus prima tabella gerit. 

<mart. 14.187.1>	Hac primum iuvenum lascivos lusit amores; 
<mart. 14.187.2>	Nec Glycera pueri, Thais amica fuit. 

<mart. 14.188.1>	Si comes ista tibi fuerit membrana, putato 
<mart. 14.188.2>	Carpere te longas cum Cicerone vias. 

<mart. 14.189.1>	Cynthia - facundi carmen iuvenale Properti -  
<mart. 14.189.2>	Accepit famam, non minus ipsa dedit. 

<mart. 14.190.1>	Pellibus exiguis artatur Livius ingens, 
<mart. 14.190.2>	Quem mea non totum bibliotheca capit. 

<mart. 14.191.1>	Hic erit, ut perhibent doctorum corda virorum, 
<mart. 14.191.2>	Primus Romana Crispus in historia. 

<mart. 14.192.1>	Haec tibi, multiplici quae structa est massa tabella, 
<mart. 14.192.2>	Carmina Nasonis quinque decemque gerit. 

<mart. 14.193.1>	Ussit amatorem Nemesis lasciva Tibullum, 
<mart. 14.193.2>	In tota iuvit quem nihil esse domo.  

<mart. 14.194.1>	Sunt quidam, qui me dicant non esse poetam: 
<mart. 14.194.2>	Sed qui me vendit bybliopola putat. 

<mart. 14.195.1>	Tantum magna suo debet Verona Catullo, 
<mart. 14.195.2>	Quantum parva suo Mantua Vergilio. 

<mart. 14.196.1>	Haec tibi quae fontes et aquarum nomina dicit, 
<mart. 14.196.2>	Ipsa suas melius charta natabat aquas. 

<mart. 14.197.1>	His tibi de mulis non est metuenda ruina: 
<mart. 14.197.2>	Altius in terra paene sedere soles. 

<mart. 14.198.1>	Delicias parvae si vis audire catellae, 
<mart. 14.198.2>	Narranti brevis est pagina tota mihi. 

<mart. 14.199.1>	Hic brevis ad numeros rapidum qui colligit unguem, 
<mart. 14.199.2>	Venit ab auriferis gentibus Astur equus. 

<mart. 14.200.1>	Non sibi, sed domino venatur vertragus acer, 
<mart. 14.200.2>	Inlaesum leporem qui tibi dente feret. 

<mart. 14.201.1>	Non amo quod vincat, sed quod succumbere novit 
<mart. 14.201.2>	Et didicit melius τὴν ἐπικλινοπάλην. 

<mart. 14.202.1>	Callidus emissas eludere simius hastas, 
<mart. 14.202.2>	Si mihi cauda foret, cercopithecus eram. 

<mart. 14.203.1>	Tam tremulum crisat, tam blandum prurit, ut ipsum 
<mart. 14.203.2>	Masturbatorem fecerit Hippolytum.  

<mart. 14.204.1>	Aera Celaenaeos lugentia matris amores 
<mart. 14.204.2>	Esuriens Gallus vendere saepe solet. 

<mart. 14.205.1>	Sit nobis aetate puer, non pumice levis, 
<mart. 14.205.2>	Propter quem placeat nulla puella mihi. 

<mart. 14.207.1>	Sume Cytheriaco medicatum nectare ceston: 
<mart. 14.207.2>	Ussit amatorem balteus iste Iovem. 

<mart. 14.208.1>	Currant verba licet, manus est velocior illis: 
<mart. 14.208.2>	Nondum lingua suum, dextra peregit opus. 

<mart. 14.209.1>	Levis ab aequorea cortex Mareotica concha 
<mart. 14.209.2>	Fiat: inoffensa curret harundo via. 

<mart. 14.210.1>	Non mendax stupor est, nec fingitur arte dolosa. 
<mart. 14.210.2>	Quisquis plus iusto non sapit, ille sapit. 

<mart. 14.211.1>	Mollia Phrixei secuisti colla mariti. 
<mart. 14.211.2>	Hoc meruit tunicam qui tibi, saeve, dedit? 

<mart. 14.212.1>	Si solum spectes hominis caput, Hectora credas: 
<mart. 14.212.2>	Si stantem videas, Astyanacta putes. 

<mart. 14.213.1>	Haec, quae saepe solet vinci, quae vincere raro, 
<mart. 14.213.2>	Parma tibi, scutum pumilionis erit.  

<mart. 14.214.1>	Non erit in turba quisquam Μισούμενος ista: 
<mart. 14.214.2>	Sed poterit quivis esse Δὶς ἐξαπατῶν. 

<mart. 14.215.1>	Dic mihi simpliciter, comoedis et citharoedis, 
<mart. 14.215.2>	Fibula, quid praestas? 'Carius ut futuant.' 

<mart. 14.216.1>	Non tantum calamis, sed cantu fallitur ales, 
<mart. 14.216.2>	Callida dum tacita crescit harundo manu. 

<mart. 14.217.1>	Praedo fuit volucrum: famulus nunc aucupis idem 
<mart. 14.217.2>	Decipit et captas non sibi maeret aves. 

<mart. 14.218.1>	Dic quotus et quanti cupias cenare, nec unum 
<mart. 14.218.2>	Addideris verbum: cena parata tibi est. 

<mart. 14.219.1>	Pauper causidicus nullos referentia nummos 
<mart. 14.219.2>	Carmina cum scribas, accipe cor, quod habes. 

<mart. 14.220.1>	Non satis est ars sola coco: servire palatum 
<mart. 14.220.2>	Nolo: cocus domini debet habere gulam. 

<mart. 14.221.1>	Rara tibi curva craticula sudet ofella; 
<mart. 14.221.2>	Spumeus in longa cuspide fumet aper. 

<mart. 14.222.1>	Mille tibi dulces operum manus ista figuras 
<mart. 14.222.2>	Extruet: huic uni parca laborat apis. 

<mart. 14.223.1>	Surgite: iam vendit pueris ientacula pistor 
<mart. 14.223.2>	Cristataeque sonant undique lucis aves. 
