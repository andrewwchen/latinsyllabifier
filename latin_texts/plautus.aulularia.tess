<pl. aul.  1>	 Ne quis miretur qui sim, paucis eloquar.
<pl. aul.  2>	 ego Lar sum familiaris ex hac familia
<pl. aul.  3>	 unde exeuntem me aspexistis. hanc domum
<pl. aul.  4>	 iam multos annos est cum possideo et colo
<pl. aul.  5>	 patri avoque iam huius qui nunc hic habet.
<pl. aul.  6>	 sed mi avos huius obsecrans concredidit
<pl. aul.  7>	 thensaurum auri clam omnis: in medio foco
<pl. aul.  8>	 defodit, venerans me ut id servarem sibi.
<pl. aul.  9>	 is quoniam moritur (ita avido ingenio fuit),
<pl. aul.  10>	 numquam indicare id filio voluit suo,
<pl. aul.  11>	 inopemque optavit potius eum relinquere,
<pl. aul.  12>	 quam eum thensaurum commonstraret filio;
<pl. aul.  13>	 agri reliquit ei non magnum modum,
<pl. aul.  14>	 quo cum labore magno et misere viveret.
<pl. aul.  15>	 ubi is obiit mortem qui mihi id aurum credidit,
<pl. aul.  16>	 coepi observare, ecqui maiorem filius
<pl. aul.  17>	 mihi honorem haberet quam eius habuisset pater.
<pl. aul.  18>	 atque ille vero minus minusque impendio
<pl. aul.  19>	 curare minusque me impertire honoribus.
<pl. aul.  20>	 item a me contra factum est, nam item obiit diem.
<pl. aul.  21>	 is ex se hunc reliquit qui hic nunc habitat filium
<pl. aul.  22>	 pariter moratum ut pater avosque huius fuit.
<pl. aul.  23>	 huic filia una est. ea mihi cottidie
<pl. aul.  24>	 aut ture aut vino aut aliqui semper supplicat,
<pl. aul.  25>	 dat mihi coronas. eius honoris gratia
<pl. aul.  26>	 feci, thensaurum ut hic reperiret Euclio,
<pl. aul.  27>	 quo illam facilius nuptum, si vellet, daret.
<pl. aul.  28>	 nam eam compressit de summo adulescens loco.
<pl. aul.  29>	 is scit adulescens quae sit quam compresserit,
<pl. aul.  30>	 illa illum nescit, neque compressam autem pater.
<pl. aul.  31>	 eam ego hodie faciam ut hic senex de proxumo
<pl. aul.  32>	 sibi uxorem poscat. id ea faciam gratia,
<pl. aul.  33>	 quo ille eam facilius ducat qui compresserat.
<pl. aul.  34>	 et hic qui poscet eam sibi uxorem senex,
<pl. aul.  35>	 is adulescentis illius est avonculus,
<pl. aul.  36>	 qui illam stupravit noctu, Cereris vigiliis.
<pl. aul.  37>	 sed hic senex iam clamat intus ut solet.
<pl. aul.  38>	 anum foras extrudit, ne sit conscia.
<pl. aul.  39>	 credo aurum inspicere volt, ne subreptum siet.
<pl. aul.  40>	 Exi, inquam. age exi. exeundum hercle tibi hinc est foras,
<pl. aul.  41>	 circumspectatrix cum oculis emissiciis.
<pl. aul.  42>	 Nam cur me miseram verberas? Vt misera sis
<pl. aul.  43>	 atque ut te dignam mala malam aetatem exigas.
<pl. aul.  44>	 Nam qua me nunc causa extrusisti ex aedibus?
<pl. aul.  45>	 Tibi ego rationem reddam, stimulorum seges?
<pl. aul.  46>	 illuc regredere ab ostio. illuc sis vide,
<pl. aul.  47>	 ut incedit. at scin quo modo tibi res se habet?
<pl. aul.  48>	 si hercle hodie fustem cepero aut stimulum in manum,
<pl. aul.  49>	 testudineum istum tibi ego grandibo gradum.
<pl. aul.  50>	 Vtinam me divi adaxint ad suspendium
<pl. aul.  51>	 potius quidem quam hoc pacto apud te serviam.
<pl. aul.  52>	 At ut scelesta sola secum murmurat.
<pl. aul.  53>	 oculos hercle ego istos, improba, ecfodiam tibi,
<pl. aul.  54>	 ne me observare possis quid rerum geram.
<pl. aul.  55>	 abscede etiam nunc---etiam nunc---etiam---ohe,
<pl. aul.  56>	 istic astato. si hercle tu ex istoc loco
<pl. aul.  57>	 digitum transvorsum aut unguem latum excesseris
<pl. aul.  58>	 aut si respexis, donicum ego te iussero,
<pl. aul.  59>	 continuo hercle ego te dedam discipulam cruci.
<pl. aul.  60>	 scelestiorem me hac anu certo scio
<pl. aul.  61>	 vidisse numquam, nimisque ego hanc metuo male,
<pl. aul.  62>	 ne mi ex insidiis verba imprudenti duit
<pl. aul.  63>	 neu persentiscat aurum ubi est absconditum,
<pl. aul.  64>	 quae in occipitio quoque habet oculos pessima.
<pl. aul.  65>	 nunc ibo ut visam sitne ita aurum ut condidi,
<pl. aul.  66>	 quod me sollicitat plurimis miserum modis.---
<pl. aul.  67>	 Noenum mecastor quid ego ero dicam meo
<pl. aul.  68>	 malae rei evenisse quamve insaniam,
<pl. aul.  69>	 queo comminisci; ita me miseram ad hunc modum
<pl. aul.  70>	 decies die uno saepe extrudit aedibus.
<pl. aul.  71>	 nescio pol quae illunc hominem intemperiae tenent:
<pl. aul.  72>	 pervigilat noctes totas, tum autem interdius
<pl. aul.  73>	 quasi claudus sutor domi sedet totos dies.
<pl. aul.  74>	 neque iam quo pacto celem erilis filiae
<pl. aul.  75>	 probrum, propinqua partitudo cui appetit,
<pl. aul.  76>	 queo comminisci; neque quicquam meliust mihi,
<pl. aul.  77>	 ut opinor, quam ex me ut unam faciam litteram
<pl. aul.  78>	 longam, meum laqueo collum quando obstrinxero.
<pl. aul.  79>	 Nunc defaecato demum animo egredior domo,
<pl. aul.  80>	 postquam perspexi salva esse intus omnia.
<pl. aul.  81>	 redi nunciam intro atque intus serva. Quippini?
<pl. aul.  82>	 ego intus servem? an ne quis aedes auferat?
<pl. aul.  83>	 nam hic apud nos nihil est aliud quaesti furibus,
<pl. aul.  84>	 ita inaniis sunt oppletae atque araneis.
<pl. aul.  85>	 Mirum quin tua me causa faciat Iuppiter
<pl. aul.  86>	 Philippum regem aut Dareum, trivenefica.
<pl. aul.  87>	 araneas mihi ego illas servari volo.
<pl. aul.  88>	 pauper sum; fateor, patior; quod di dant fero.
<pl. aul.  89>	 abi intro, occlude ianuam. iam ego hic ero.
<pl. aul.  90>	 cave quemquam alienum in aedis intro miseris.
<pl. aul.  91>	 quod quispiam ignem quaerat, extingui volo,
<pl. aul.  92>	 ne causae quid sit quod te quisquam quaeritet.
<pl. aul.  93>	 nam si ignis vivet, tu extinguere extempulo.
<pl. aul.  94>	 tum aquam aufugisse dicito, si quis petet.
<pl. aul.  95>	 cultrum, securim, pistillum, mortarium,
<pl. aul.  96>	 quae utenda vasa semper vicini rogant,
<pl. aul.  97>	 fures venisse atque abstulisse dicito.
<pl. aul.  98>	 profecto in aedis meas me absente neminem
<pl. aul.  99>	 volo intro mitti. atque etiam hoc praedico tibi,
<pl. aul.  100>	 si Bona Fortuna veniat, ne intro miseris.
<pl. aul.  101>	 Pol ea ipsa credo ne intro mittatur cavet,
<pl. aul.  102>	 nam ad aedis nostras numquam adit, quamquam prope est.
<pl. aul.  103>	 Tace atque abi intro. Taceo atque abeo.--- Occlude sis
<pl. aul.  104>	 fores ambobus pessulis. iam ego hic ero.
<pl. aul.  105>	 discrucior animi, quia ab domo abeundum est mihi.
<pl. aul.  106>	 nimis hercle invitus abeo. sed quid agam scio.
<pl. aul.  107>	 nam noster nostrae qui est magister curiae
<pl. aul.  108>	 dividere argenti dixit nummos in viros;
<pl. aul.  109>	 id si relinquo ac non peto, omnes ilico
<pl. aul.  110>	 me suspicentur, credo, habere aurum domi.
<pl. aul.  111>	 nam non est veri simile, hominem pauperem
<pl. aul.  112>	 pauxillum parvi facere quin nummum petat.
<pl. aul.  113>	 nam nunc cum celo sedulo omnis, ne sciant,
<pl. aul.  114>	 omnes videntur scire et me benignius
<pl. aul.  115>	 omnes salutant quam salutabant prius;
<pl. aul.  116>	 adeunt, consistunt, copulantur dexteras,
<pl. aul.  117>	 rogitant me ut valeam, quid agam, quid rerum geram.
<pl. aul.  118>	 nunc quo profectus sum ibo; postidea domum
<pl. aul.  119>	 me rursum quantum potero tantum recipiam.
<pl. aul.  120>	 Velim te arbitrari med haec verba, frater,
<pl. aul.  121>	 meai fidei tuaique rei
<pl. aul.  122>	 causa facere, ut aequom est germanam sororem.
<pl. aul.  123>	 quamquam haud falsa sum nos odiosas haberi;
<pl. aul.  124>	 nam multum loquaces merito omnes habemur,
<pl. aul.  125>	 nec mutam profecto repertam ullam esse
<pl. aul.  126>	 aut hodie dicunt mulierem aut ullo in saeclo.
<pl. aul.  127>	 verum hoc, frater, unum tamen cogitato,
<pl. aul.  128>	 tibi proximam me mihique esse item te;
<pl. aul.  129>	 ita aequom est quod in rem esse utrique arbitremur
<pl. aul.  130>	 et mihi te et tibi me consulere et monere;
<pl. aul.  131>	 neque occultum id haberi neque per metum mussari,
<pl. aul.  132>	 quin participem pariter ego te et tu me ut facias.
<pl. aul.  133>	 eo nunc ego secreto ted huc foras seduxi,
<pl. aul.  134>	 ut tuam rem ego tecum hic loquerer familiarem.
<pl. aul.  135>	 Da mi, optuma femina, manum.
<pl. aul.  136>	 Vbi ea est? quis ea est nam optuma?
<pl. aul.  137>	 Tu. Tune ais? Si negas, nego.
<pl. aul.  138>	 Decet te equidem vera proloqui;
<pl. aul.  139>	 nam optuma nulla potest eligi:
<pl. aul.  140>	 alia alia peior, frater, est. Idem ego arbitror,
<pl. aul.  141>	 nec tibi advorsari certum est de istac re umquam, soror.
<pl. aul.  142>	 Da mihi operam amabo. Tuast, utere atque
<pl. aul.  143>	 impera, si quid vis.
<pl. aul.  144>	 Id quod in rem tuam optumum esse arbitror,
<pl. aul.  145>	 ted id monitum advento.
<pl. aul.  146>	 Soror, more tuo facis. Factum volo.
<pl. aul.  147>	 Quid est id, soror? Quod tibi sempiternum
<pl. aul.  148>	 salutare sit: liberis procreandis
<pl. aul.  149>	 (ita di faxint) volo te uxorem
<pl. aul.  150>	 domum ducere. Ei occidi. Quid ita?
<pl. aul.  151>	 Quia mihi misero cerebrum excutiunt
<pl. aul.  152>	 tua dicta, soror: lapides loqueris.
<pl. aul.  153>	 Heia, hoc face quod te iubet soror. Si lubeat, faciam.
<pl. aul.  154>	 In rem hoc tuam est. Vt quidem emoriar prius quam ducam.
<pl. aul.  155>	 sed his legibus si quam dare vis ducam:
<pl. aul.  156>	 quae cras veniat, perendie foras feratur;
<pl. aul.  157>	 his legibus dare vis? cedo: nuptias adorna.
<pl. aul.  158>	 Cum maxima possum tibi, frater, dare dote;
<pl. aul.  159>	 sed est grandior natu: media est mulieris aetas.
<pl. aul.  160>	 eam si iubes, frater, tibi me poscere, poscam.
<pl. aul.  161>	 Num non vis me interrogare te? Immo, si quid vis, roga.
<pl. aul.  162>	 Post mediam aetatem qui media ducit uxorem domum,
<pl. aul.  163>	 si eam senex anum praegnatem fortuito fecerit,
<pl. aul.  164>	 quid dubitas, quin sit paratum nomen puero Postumus?
<pl. aul.  165>	 nunc ego istum, soror, laborem demam et deminuam tibi.
<pl. aul.  166>	 ego virtute deum et maiorum nostrum dives sum satis.
<pl. aul.  167>	 istas magnas factiones, animos, dotes dapsiles,
<pl. aul.  168>	 clamores, imperia, eburata vehicla, pallas, purpuram,
<pl. aul.  169>	 nil moror quae in servitutem sumptibus redigunt viros.
<pl. aul.  170>	 Dic mihi, quaeso, quis ea est, quam vis ducere uxorem? Eloquar.
<pl. aul.  171>	 nostin hunc senem Euclionem ex proximo pauperculum?
<pl. aul.  172>	 Novi, hominem haud malum mecastor. Eius cupio filiam
<pl. aul.  173>	 virginem mihi desponderi. verba ne facias, soror.
<pl. aul.  174>	 scio quid dictura es: hanc esse pauperem. haec pauper placet.
<pl. aul.  175>	 Di bene vortant. Idem ego spero. Quid me? num quid vis? Vale.
<pl. aul.  176>	 Et tu, frater.--- Ego conveniam Euclionem, si domi est.
<pl. aul.  177>	 sed eccum video. nescio unde sese homo recipit domum.
<pl. aul.  178>	 Praesagibat mi animus frustra me ire, quom exibam domo;
<pl. aul.  179>	 itaque abibam invitus; nam neque quisquam curialium
<pl. aul.  180>	 venit neque magister quem dividere argentum oportuit.
<pl. aul.  181>	 nunc domum properare propero, nam egomet sum hic, animus domi est.
<pl. aul.  182>	 Salvos atque fortunatus, Euclio, semper sies.
<pl. aul.  183>	 Di te ament, Megadore. Quid tu? recten atque ut vis vales?
<pl. aul.  184>	 Non temerarium est, ubi dives blande appellat pauperem.
<pl. aul.  185>	 iam illic homo aurum scit me habere, eo me salutat blandius.
<pl. aul.  186>	 Ain tu te valere? Pol ego haud perbene a pecunia.
<pl. aul.  187>	 Pol si est animus aequos tibi, sat habes qui bene vitam colas.
<pl. aul.  188>	 Anus hercle huic indicium fecit de auro, perspicue palam est,
<pl. aul.  189>	 cui ego iam linguam praecidam atque oculos effodiam domi.
<pl. aul.  190>	 Quid tu solus tecum loquere? Meam pauperiem conqueror.
<pl. aul.  191>	 virginem habeo grandem, dote cassam atque inlocabilem,
<pl. aul.  192>	 neque eam queo locare cuiquam. Tace, bonum habe animum, Euclio.
<pl. aul.  193>	 dabitur, adiuvabere a me. dic, si quid opust, impera.
<pl. aul.  194>	 Nunc petit, cum pollicetur; inhiat aurum ut devoret.
<pl. aul.  195>	 altera manu fert lapidem, panem ostentat altera.
<pl. aul.  196>	 nemini credo qui large blandust dives pauperi:
<pl. aul.  197>	 ubi manum inicit benigne, ibi onerat aliqua zamia.
<pl. aul.  198>	 ego istos novi polypos, qui ubi quidquid tetigerunt tenent.
<pl. aul.  199>	 Da mi operam parumper. paucis, Euclio, est quod te volo
<pl. aul.  200>	 de communi re appellare mea et tua. Ei misero mihi,
<pl. aul.  201>	 aurum mi intus harpagatum est. nunc hic eam rem volt, scio,
<pl. aul.  202>	 mecum adire ad pactionem. verum intervisam domum.
<pl. aul.  203>	 Quo abis? Iam ad te revortar: nunc est quod visam domum.---
<pl. aul.  204>	 Credo edepol, ubi mentionem ego fecero de filia,
<pl. aul.  205>	 mi ut despondeat, sese a me derideri rebitur;
<pl. aul.  206>	 neque illo quisquam est alter hodie ex paupertate parcior.
<pl. aul.  207>	 Di me servant, salva res est. salvom est si quid non perit.
<pl. aul.  208>	 nimis male timui. prius quam intro redii, exanimatus fui.
<pl. aul.  209>	 redeo ad te, Megadore, si quid me vis. Habeo gratiam.
<pl. aul.  210>	 quaeso, quod te percontabor, ne id te pigeat proloqui.
<pl. aul.  211>	 Dum quidem ne quid perconteris quod non lubeat proloqui.
<pl. aul.  212>	 Dic mihi, quali me arbitrare genere prognatum? Bono.
<pl. aul.  213>	 Quid fide? Bona. Quid factis? Neque malis neque improbis.
<pl. aul.  214>	 Aetatem meam scis? Scio esse grandem, item ut pecuniam.
<pl. aul.  215>	 Certe edepol equidem te civem sine mala omni malitia
<pl. aul.  216>	 semper sum arbitratus et nunc arbitror. Aurum huic olet.
<pl. aul.  217>	 quid nunc me vis? Quoniam tu me et ego te qualis sis scio,
<pl. aul.  218>	 quae res recte vortat mihique tibique tuaeque filiae,
<pl. aul.  219>	 filiam tuam mi uxorem posco. promitte hoc fore.
<pl. aul.  220>	 Heia, Megadore, haud decorum facinus tuis factis facis,
<pl. aul.  221>	 ut inopem atque innoxium abs te atque abs tuis me inrideas.
<pl. aul.  222>	 nam de te neque re neque verbis merui ut faceres quod facis.
<pl. aul.  223>	 Neque edepol ego te derisum venio neque derideo,
<pl. aul.  224>	 neque dignum arbitror. Cur igitur poscis meam gnatam tibi?
<pl. aul.  225>	 Vt propter me tibi sit melius mihique propter te et tuos.
<pl. aul.  226>	 Venit hoc mihi, Megadore, in mentem, ted esse hominem divitem,
<pl. aul.  227>	 factiosum, me autem esse hominem pauperum pauperrimum;
<pl. aul.  228>	 nunc si filiam locassim meam tibi, in mentem venit
<pl. aul.  229>	 te bovem esse et me esse asellum: ubi tecum coniunctus siem,
<pl. aul.  230>	 ubi onus nequeam ferre pariter, iaceam ego asinus in luto,
<pl. aul.  231>	 tu me bos magis haud respicias, gnatus quasi numquam siem.
<pl. aul.  232>	 et te utar iniquiore et meus me ordo inrideat,
<pl. aul.  233>	 neutrubi habeam stabile stabulum, si quid divorti fuat:
<pl. aul.  234>	 asini me mordicibus scindant, boves incursent cornibus.
<pl. aul.  235>	 hoc magnum est periclum, ab asinis ad boves transcendere.
<pl. aul.  236>	 Quam ad probos propinquitate proxime te adiunxeris,
<pl. aul.  237>	 tam optumum est. tu condicionem hanc accipe, ausculta mihi,
<pl. aul.  238>	 atque eam desponde mi. At nihil est dotis quod dem. Ne duas.
<pl. aul.  239>	 dum modo morata recte veniat, dotata est satis.
<pl. aul.  240>	 Eo dico, ne me thensauros repperisse censeas.
<pl. aul.  241>	 Novi, ne doceas. desponde. Fiat. sed pro Iuppiter,
<pl. aul.  242>	 num ego disperii? Quid tibi est? Quid crepuit quasi ferrum modo?---
<pl. aul.  243>	 Hic apud me hortum confodere iussi. sed ubi hic est homo?
<pl. aul.  244-245>	 abiit neque me certiorem fecit. fastidit mei,
<pl. aul.  246>	 quia videt me suam amicitiam velle: more hominum facit;
<pl. aul.  247>	 nam si opulentus it petitum pauperioris gratiam,
<pl. aul.  248>	 pauper metuit congrediri, per metum male rem gerit.
<pl. aul.  249>	 idem, quando occasio illaec periit, post sero cupit.
<pl. aul.  250>	 Si hercle ego te non elinguandam dedero usque ab radicibus,
<pl. aul.  251>	 impero auctorque ego sum, ut tu me cuivis castrandum loces.
<pl. aul.  252>	 Video hercle ego te me arbitrari, Euclio, hominem idoneum,
<pl. aul.  253>	 quem senecta aetate ludos facias, haud merito meo.
<pl. aul.  254>	 Neque edepol, Megadore, facio, neque, si cupiam, copia est.
<pl. aul.  255>	 Quid nunc? etiam mihi despondes filiam? Illis legibus,
<pl. aul.  256>	 cum illa dote quam tibi dixi. Sponden ergo? Spondeo.
<pl. aul.  257>	 Di bene vertant. Ita di faxint. illud facito ut memineris,
<pl. aul.  258>	 convenisse ut ne quid dotis mea ad te afferret filia.
<pl. aul.  259>	 Memini. At scio quo vos soleatis pacto perplexarier:
<pl. aul.  260>	 pactum non pactum est, non pactum pactum est, quod vobis lubet.
<pl. aul.  261>	 Nulla controversia mihi tecum erit. sed nuptias
<pl. aul.  262>	 num quae causa est quin faciamus hodie? Immo edepol optuma.
<pl. aul.  263>	 Ibo igitur, parabo. numquid me vis? Istuc. ei et vale.
<pl. aul.  264>	 Heus, Pythodice, sequere propere me ad macellum strenue.---
<pl. aul.  265>	 Illic hinc abiit. di immortales, obsecro, aurum quid valet.
<pl. aul.  266>	 [credo ego illum iam inaudivisse mi esse thensaurum domi.]
<pl. aul.  267>	 id inhiat, ea affinitatem hanc obstinavit gratia.
<pl. aul.  268>	 ubi tu es, quae deblateravisti iam vicinis omnibus,
<pl. aul.  269>	 meae me filiae daturum dotem? heus, Staphyla, te voco.
<pl. aul.  270>	 ecquid audis? vascula intus pure propera atque elue:
<pl. aul.  271>	 filiam despondi ego: hodie huic nuptum Megadoro dabo.
<pl. aul.  272>	 Di bene vortant. verum ecastor non potest, subitum est nimis.
<pl. aul.  273>	 Tace atque abi. curata fac sint cum a foro redeam domum;
<pl. aul.  274>	 atque aedis occlude; iam ego hic adero.--- Quid ego nunc agam?
<pl. aul.  275>	 nunc nobis prope adest exitium, mi atque erili filiae,
<pl. aul.  276>	 nunc probrum atque partitudo prope adest ut fiat palam;
<pl. aul.  277>	 quod celatum atque occultatum est usque adhuc, nunc non potest.
<pl. aul.  278>	 ibo intro, ut erus quae imperavit facta, cum veniat, sient.
<pl. aul.  279>	 nam ecastor malum maerore metuo ne mixtum bibam.---
<pl. aul.  280>	 Postquam obsonavit erus et conduxit coquos
<pl. aul.  281>	 tibicinasque hasce apud forum, edixit mihi
<pl. aul.  282>	 ut dispertirem obsonium hic bifariam.
<pl. aul.  283>	 Me quidem hercle, dicam tibi palam, non divides;
<pl. aul.  284>	 si quo tu totum me ire vis, operam dabo.
<pl. aul.  285>	 Bellum et pudicum vero prostibulum popli.
<pl. aul.  286>	 post si quis vellet, te haud non velles dividi.
<pl. aul.  287>	 Atque ego istuc, Anthrax, alio vorsum dixeram,
<pl. aul.  288>	 non istuc quo tu insimulas. sed erus nuptias
<pl. aul.  289>	 meus hodie faciet. Cuius ducit filiam?
<pl. aul.  290>	 Vicini huius Euclionis senis e proximo.
<pl. aul.  291>	 ei adeo obsoni hinc iussit dimidium dari,
<pl. aul.  292>	 cocum alterum itidemque alteram tibicinam.
<pl. aul.  293>	 Nempe huc dimidium dicis, dimidium domum?
<pl. aul.  294>	 Nempe sicut dicis. Quid? hic non poterat de suo
<pl. aul.  295>	 senex obsonari filiai nuptiis?
<pl. aul.  296>	 Vah. Quid negotist? Quid negoti sit rogas?
<pl. aul.  297>	 pumex non aeque est aridus atque hic est senex.
<pl. aul.  298>	 Ain tandem? Ita esse ut dixi. tute existuma:
<pl. aul.  298a>	 
<pl. aul.  299>	 suam rem periisse seque eradicarier.
<pl. aul.  300>	 quin divom atque hominum clamat continuo fidem,
<pl. aul.  301>	 de suo tigillo fumus si qua exit foras.
<pl. aul.  302>	 quin cum it dormitum, follem obstringit ob gulam.
<pl. aul.  303>	 Cur? Ne quid animae forte amittat dormiens.
<pl. aul.  304>	 Etiamne obturat inferiorem gutturem,
<pl. aul.  305>	 ne quid animai forte amittat dormiens?
<pl. aul.  306>	 Haec mihi te ut tibi med aequom est, credo, credere.
<pl. aul.  307>	 Immo equidem credo. At scin etiam quo modo?
<pl. aul.  308>	 aquam hercle plorat, cum lavat, profundere.
<pl. aul.  309>	 Censen talentum magnum exorari pote
<pl. aul.  310>	 ab istoc sene ut det, qui fiamus liberi?
<pl. aul.  311>	 Famem hercle utendam si roges, numquam dabit.
<pl. aul.  312>	 quin ipsi pridem tonsor unguis dempserat:
<pl. aul.  313>	 collegit, omnia abstulit praesegmina.
<pl. aul.  314>	 Edepol mortalem parce parcum praedicas.
<pl. aul.  315>	 Censen vero esse parcum et misere vivere?
<pl. aul.  316>	 pulmentum pridem ei eripuit miluos:
<pl. aul.  317>	 homo ad praetorem plorabundus devenit;
<pl. aul.  318>	 infit ibi postulare plorans, eiulans,
<pl. aul.  319>	 ut sibi liceret miluom vadarier.
<pl. aul.  320>	 sescenta sunt quae memorem, si sit otium.
<pl. aul.  321>	 sed uter vestrorum est celerior? memora mihi.
<pl. aul.  322>	 Ego, et multo melior. Cocum ego, non furem rogo.
<pl. aul.  323>	 Cocum ergo dico. Quid tu ais? Sic sum ut vides.
<pl. aul.  324>	 Cocus ille nundinalest, in nonum diem
<pl. aul.  325>	 solet ire coctum. Tun, trium litterarum homo,
<pl. aul.  326>	 me vituperas? fur. Etiam fur, trifurcifer.
<pl. aul.  327>	 Tace nunciam tu, atque agnum hinc uter est pinguior
<pl. aul.  328>	 cape atque abi intro ad nos. Licet.--- Tu, Congrio,
<pl. aul.  328a>	 quem illic reliquit agnum, eum sume atque abi
<pl. aul.  329>	 intro illuc, et vos illum sequimini.
<pl. aul.  330>	 vos ceteri ite huc ad nos. Hercle iniuria
<pl. aul.  331>	 dispertivisti: pinguiorem agnum isti habent.
<pl. aul.  332>	 At nunc tibi dabitur pinguior tibicina.
<pl. aul.  333>	 i sane cum illo, Phrugia. tu autem, Eleusium,
<pl. aul.  334>	 huc intro abi ad nos. O Pythodice subdole,
<pl. aul.  335>	 hucine detrusti me ad senem parcissimum?
<pl. aul.  336>	 ubi si quid poscam, usque ad ravim poscam prius
<pl. aul.  337>	 quam quicquam detur. Stultus et sine gratia es.
<pl. aul.  338>	 tibi recte facere, quando quod facias perit.
<pl. aul.  339>	 Qui vero? Rogitas? iam principio in aedibus
<pl. aul.  340>	 turba istic nulla tibi erit: siquid uti voles,
<pl. aul.  341>	 domo abs te adferto, ne operam perdas poscere.
<pl. aul.  342>	 hic autem apud nos magna turba ac familia est,
<pl. aul.  343>	 supellex, aurum, vestis, vasa argentea:
<pl. aul.  344>	 ibi si perierit quippiam (quod te scio
<pl. aul.  345>	 facile abstinere posse, si nihil obviam est),
<pl. aul.  346>	 dicant: coqui abstulerunt, comprehendite,
<pl. aul.  347>	 vincite, verberate, in puteum condite.
<pl. aul.  348>	 horum tibi istic nihil eveniet: quippe qui
<pl. aul.  349>	 ubi quid subripias nihil est. sequere hac me. Sequor.
<pl. aul.  350>	 Heus, Staphyla, prodi atque ostium aperi. Qui vocat?
<pl. aul.  351>	 Pythodicus. Quid vis? Hos ut accipias coquos
<pl. aul.  352>	 tibicinamque obsoniumque in nuptias.
<pl. aul.  353>	 Megadorus iussit Euclioni haec mittere.
<pl. aul.  354>	 Cererin, Pythodice, has sunt facturi nuptias?
<pl. aul.  355>	 Qui? Quia temeti nihil allatum intellego.
<pl. aul.  356>	 At iam afferetur, si a foro ipsus redierit.
<pl. aul.  357>	 Ligna hic apud nos nulla sunt. Sunt asseres?
<pl. aul.  358>	 Sunt pol. Sunt igitur ligna, ne quaeras foris.
<pl. aul.  359>	 Quid, impurate? quamquam Volcano studes,
<pl. aul.  360>	 cenaene causa aut tuae mercedis gratia
<pl. aul.  361>	 nos nostras aedis postulas comburere?
<pl. aul.  362>	 Haud postulo. Duc istos intro. Sequimini.---
<pl. aul.  363>	 Curate. ego intervisam quid faciant coqui;
<pl. aul.  364>	 quos pol ut ego hodie servem, cura maxuma est.
<pl. aul.  365>	 nisi unum hoc faciam, ut in puteo cenam coquant:
<pl. aul.  366>	 inde coctam sursum subducemus corbulis.
<pl. aul.  367>	 si autem deorsum comedent, si quid coxerint,
<pl. aul.  368>	 superi incenati sunt et cenati inferi.
<pl. aul.  369>	 sed verba hic facio, quasi negoti nil siet,
<pl. aul.  370>	 rapacidarum ubi tantum sit in aedibus.
<pl. aul.  371>	 Volui animum tandem confirmare hodie meum,
<pl. aul.  372>	 ut bene me haberem filiai nuptiis.
<pl. aul.  373>	 venio ad macellum, rogito pisces: indicant
<pl. aul.  374>	 caros; agninam caram, caram bubulam,
<pl. aul.  375>	 vitulinam, cetum, porcinam: cara omnia.
<pl. aul.  376>	 atque eo fuerunt cariora, aes non erat.
<pl. aul.  377>	 abeo iratus illinc, quoniam nihil est qui emam.
<pl. aul.  378>	 ita illis impuris omnibus adii manum.
<pl. aul.  379>	 deinde egomet mecum cogitare intervias
<pl. aul.  380>	 occepi: festo die si quid prodegeris,
<pl. aul.  381>	 profesto egere liceat, nisi peperceris.
<pl. aul.  382>	 postquam hanc rationem ventri cordique edidi,
<pl. aul.  383>	 accessit animus ad meam sententiam,
<pl. aul.  384>	 quam minimo sumptu filiam ut nuptum darem.
<pl. aul.  385>	 nunc tusculum emi hoc et coronas floreas:
<pl. aul.  386>	 haec imponentur in foco nostro Lari,
<pl. aul.  387>	 ut fortunatas faciat gnatae nuptias.
<pl. aul.  388>	 sed quid ego apertas aedis nostras conspicor?
<pl. aul.  389>	 et strepitust intus. numnam ego compilor miser?
<pl. aul.  390>	 Aulam maiorem, si pote, ex vicinia
<pl. aul.  391>	 pete: haec est parva, capere non quit. Ei mihi,
<pl. aul.  392>	 perii hercle. aurum rapitur, aula quaeritur.
<pl. aul.  393>	 [nimirum occidor, nisi ego intro huc propere propero currere.]
<pl. aul.  394>	 Apollo, quaeso, subveni mi atque adiuva,
<pl. aul.  395>	 confige sagittis fures thensaurarios,
<pl. aul.  396>	 si cui in re tali iam subvenisti antidhac.
<pl. aul.  397>	 sed cesso prius quam prorsus perii currere?
<pl. aul.  398>	 Dromo, desquama piscis. tu, Machaerio,
<pl. aul.  399>	 congrum, murenam exdorsua quantum potest.
<pl. aul.  400>	 ego hinc artoptam ex proximo utendam peto
<pl. aul.  401>	 a Congrione. tu istum gallum, si sapis,
<pl. aul.  402>	 glabriorem reddes mihi quam volsus ludiust.
<pl. aul.  403>	 sed quid hoc clamoris oritur hinc ex proximo?
<pl. aul.  404>	 coqui hercle, credo, faciunt officium suom.
<pl. aul.  405>	 fugiam intro, ne quid turbae hic itidem fuat.
<pl. aul.  406>	 Optati vires populares, incolae, accolae, advenae omnes,
<pl. aul.  407>	 date viam qua fugere liceat, facite totae plateae pateant.
<pl. aul.  408>	 neque ego umquam nisi hodie ad Bacchas veni in Bacchanal coquinatum,
<pl. aul.  409>	 ita me miserum et meos discipulos fustibus male contuderunt.
<pl. aul.  410>	 totus doleo atque oppido perii, ita me iste habuit senex gmnasium;
<pl. aul.  411>	 attat, perii hercle ego miser,
<pl. aul.  411a>	 aperit bacchanal, adest,
<pl. aul.  412>	 sequitur. scio quam rem geram: hoc
<pl. aul.  412a>	 ipsus magister me docuit.
<pl. aul.  413>	 neque ligna ego usquam gentium praeberi vidi pulchrius,
<pl. aul.  414>	 itaque omnis exegit foras, me atque hos, onustos fustibus.
<pl. aul.  415>	 Redi. quo fugis nunc? tene, tene. Quid, stolide, clamas?
<pl. aul.  416>	 Quia ad tris viros iam ego deferam nomen tuom. Quam ob rem?
<pl. aul.  417>	 Quia cultrum habes. Cocum decet. Quid 
<pl. aul.  418>	 mihi? Istud male factum arbitror, quia non latus fodi.
<pl. aul.  419>	 Homo nullust te scelestior qui vivat hodie,
<pl. aul.  420>	 neque quoi ego de industria amplius male plus libens faxim.
<pl. aul.  421>	 Pol etsi taceas, palam id quidem est: res ipsa testist;
<pl. aul.  422>	 ita fustibus sum mollior magis quam ullus cinaedus.
<pl. aul.  423>	 sed quid tibi nos tactiost, mendice homo? Quae res?
<pl. aul.  424>	 etiam rogitas? an quia minus quam aequom erat feci?
<pl. aul.  425>	 Sine, at hercle cum magno malo tuo, si hoc caput sentit.
<pl. aul.  426>	 Pol ego haud scio quid post fuat: tuom nunc caput sentit.
<pl. aul.  427>	 sed in aedibus quid tibi meis nam erat negoti
<pl. aul.  428>	 me absente, nisi ego iusseram? volo scire. Tace ergo.
<pl. aul.  429>	 quia venimus coctum ad nuptias. Quid tu, malum, curas,
<pl. aul.  430>	 utrum crudum an coctum ego edim, nisi tu mi es tutor?
<pl. aul.  431>	 Volo scire, sinas an non sinas nos coquere hic cenam?
<pl. aul.  432>	 Volo scire ego item, meae domi mean salva futura?
<pl. aul.  433>	 Vtinam mea mihi modo auferam, quae adtuli, salva:
<pl. aul.  434>	 me haud paenitet, tua ne expetam. Scio, ne doce, novi.
<pl. aul.  435>	 Quid est qua prohibes nunc gratia nos coquere hic cenam?
<pl. aul.  436>	 quid fecimus, quid diximus tibi secus quam velles?
<pl. aul.  437>	 Etiam rogitas, sceleste homo, qui angulos in omnis
<pl. aul.  438>	 mearum aedium et conclavium mihi pervium facitis?
<pl. aul.  439>	 ibi ubi tibi erat negotium, ad focum si adesses,
<pl. aul.  440>	 non fissile auferres caput: merito id tibi factum est.
<pl. aul.  441>	 adeo ut tu meam sententiam iam noscere possis:
<pl. aul.  442>	 si ad ianuam huc accesseris, nisi iussero, propius,
<pl. aul.  443>	 ego te faciam miserrimus mortalis uti sis.
<pl. aul.  444>	 scis iam meam sententiam.--- Quo abis? redi rursum.
<pl. aul.  445>	 ita me bene amet Laverna, uti te iam, nisi reddi
<pl. aul.  446>	 mihi vasa iubes, pipulo hic differam ante aedis.
<pl. aul.  447>	 quid ego nunc agam? ne ego edepol veni huc auspicio malo.
<pl. aul.  448>	 nummo sum conductus: plus iam medico mercedest opus.
<pl. aul.  449>	 Hoc quidem hercle, quoquo ibo, mecum erit, mecum feram,
<pl. aul.  450>	 neque isti id in tantis periclis umquam committam ut siet.
<pl. aul.  451>	 ite sane nunciam omnes, et coqui et tibicinae,
<pl. aul.  452>	 etiam intro duce, si vis, vel gregem venalium,
<pl. aul.  453>	 coquite, facite, festinate nunciam quantum libet.
<pl. aul.  454>	 Temperi, postquam implevisti fusti fissorum caput.
<pl. aul.  455>	 Intro abite, opera huc conducta est vostra, non oratio.
<pl. aul.  456>	 Heus, senex, pro vapulando hercle ego abs te mercedem petam.
<pl. aul.  457>	 coctum ego, non vapulatum, dudum conductus fui.
<pl. aul.  458>	 Lege agito mecum. molestus ne sis. i et cenam coque,
<pl. aul.  459>	 aut abi in malum cruciatum ab aedibus. Abi tu modo.---
<pl. aul.  460>	 Illic hinc abiit. di immortales, facinus audax incipit
<pl. aul.  461>	 qui cum opulento pauper homine coepit rem habere aut negotium.
<pl. aul.  462>	 veluti Megadorus temptat me omnibus miserum modis,
<pl. aul.  463>	 qui simulavit mei honoris mittere huc causa coquos:
<pl. aul.  464>	 is ea causa misit, hoc qui surriperent misero mihi.
<pl. aul.  465>	 condigne etiam meus med intus gallus gallinacius,
<pl. aul.  466>	 qui erat anu peculiaris, perdidit paenissume.
<pl. aul.  467>	 ubi erat haec defossa, occepit ibi scalpurrire ungulis
<pl. aul.  468>	 cirum circa. quid opust verbis? ita mihi pectus peracuit:
<pl. aul.  469>	 capio fustem, obtrunco gallum, furem manufestarium.
<pl. aul.  470>	 credo edepol ego illi mercedem gallo pollicitos coquos,
<pl. aul.  471>	 si id palam fecisset. exemi ex manu manubrium.
<pl. aul.  472>	 [quid opust verbis? facta est pugna in gallo gallinacio.]
<pl. aul.  473>	 sed Megadorus meus affinis eccum incedit a foro.
<pl. aul.  474>	 iam hunc non ausim praeterire, quin consistam et conloquar.
<pl. aul.  475>	 Narravi amicis multis consilium meum
<pl. aul.  476>	 de condicione hac. Euclionis filiam
<pl. aul.  477>	 laudant. sapienter factum et consilio bono.
<pl. aul.  478>	 nam meo quidem animo si idem faciant ceteri
<pl. aul.  479>	 opulentiores, pauperiorum filias
<pl. aul.  480>	 ut indotatas ducant uxores domum,
<pl. aul.  481>	 et multo fiat civitas concordior,
<pl. aul.  482>	 et invidia nos minore utamur quam utimur,
<pl. aul.  483>	 et illae malam rem metuant quam metuont magis,
<pl. aul.  484>	 et nos minore sumptu simus quam sumus.
<pl. aul.  485>	 in maximam illuc populi partem est optimum;
<pl. aul.  486>	 in pauciores avidos altercatio est,
<pl. aul.  487>	 quorum animis avidis atque insatietatibus
<pl. aul.  488>	 neque lex neque sutor capere est qui possit modum.
<pl. aul.  489>	 namque hoc qui dicat quo illae nubent divites
<pl. aul.  490>	 dotatae, si istud ius pauperibus ponitur?
<pl. aul.  491>	 quo lubeant, nubant, dum dos ne fiat comes.
<pl. aul.  492>	 hoc si ita fiat, mores meliores sibi
<pl. aul.  493>	 parent, pro dote quos ferant, quam nunc ferunt,
<pl. aul.  494>	 ego faxim muli, pretio qui superant equos,
<pl. aul.  495>	 sint viliores Gallicis cantheriis.
<pl. aul.  496>	 Ita me di amabunt ut ego hunc ausculto lubens.
<pl. aul.  497>	 nimis lepide fecit verba ad parsimoniam.
<pl. aul.  498>	 Nulla igitur dicat equidem dotem ad te adtuli
<pl. aul.  499>	 maiorem multo quam tibi erat pecunia;
<pl. aul.  500>	 enim mihi quidem aequomst purpuram atque aurum dari,
<pl. aul.  501>	 ancillas, mulos, muliones, pedisequos,
<pl. aul.  502>	 salutigerulos pueros, vehicla qui vehar.
<pl. aul.  503>	 Vt matronarum hic facta pernovit probe.
<pl. aul.  504>	 moribus praefectum mulierum hunc factum velim.
<pl. aul.  505>	 Nunc quoquo venias plus plaustrorum in aedibus
<pl. aul.  506>	 videas quam ruri, quando ad villam veneris.
<pl. aul.  507>	 sed hoc etiam pulchrum est praequam ubi sumptus petunt.
<pl. aul.  508>	 stat fullo, phyrgio, aurifex, lanarius;
<pl. aul.  509>	 caupones patagiarii, indusiarii,
<pl. aul.  510>	 flammarii, violarii, carinarii;
<pl. aul.  511>	 stant manulearii, stant murobatharii,
<pl. aul.  512>	 propolae linteones, calceolarii;
<pl. aul.  513>	 sedentarii sutores diabathrarii,
<pl. aul.  514>	 solearii astant, astant molocinarii;
<pl. aul.  515>	 [petunt fullones, sarcinatores petunt;]
<pl. aul.  516>	 strophiarii astant, astant semul sonarii.
<pl. aul.  517>	 iam hosce absolutos censeas: cedunt, petunt
<pl. aul.  518>	 treceni, cum stant thylacistae in atriis
<pl. aul.  519>	 textores limbularii, arcularii.
<pl. aul.  520>	 ducuntur, datur aes. iam absolutos censeas,
<pl. aul.  521>	 cum incedunt infectores corcotarii,
<pl. aul.  522>	 aut aliqua mala crux semper est, quae aliquid petat.
<pl. aul.  523>	 Compellarem ego illum, ni metuam ne desinat
<pl. aul.  524>	 memorare mores mulierum: nunc sic sinam.
<pl. aul.  525>	 Vbi nugivendis res soluta est omnibus,
<pl. aul.  526>	 ibi ad postremum cedit miles, aes petit.
<pl. aul.  527>	 itur, putatur ratio cum argentario;
<pl. aul.  528>	 miles inpransus astat, aes censet dari.
<pl. aul.  529>	 ubi disputata est ratio cum argentario,
<pl. aul.  530>	 etiam ipsus ultro debet argentario:
<pl. aul.  531>	 spes prorogatur militi in alium diem.
<pl. aul.  532>	 haec sunt atque aliae multae in magnis dotibus
<pl. aul.  533>	 incommoditates sumptusque intolerabiles.
<pl. aul.  534>	 nam quae indotata est, ea in potestate est viri;
<pl. aul.  535>	 dotatae mactant et malo et damno viros.
<pl. aul.  536>	 sed eccum adfinem ante aedes. quid agis, Euclio?
<pl. aul.  537>	 Nimium lubenter edi sermonem tuom.
<pl. aul.  538>	 An audivisti? Vsque a principio omnia.
<pl. aul.  539>	 Tamen meo quidem animo aliquanto facias rectius,
<pl. aul.  540>	 si nitidior sis filiai nuptiis.
<pl. aul.  541>	 Pro re nitorem et gloriam pro copia
<pl. aul.  542>	 qui habent, meminerunt sese unde oriundi sient.
<pl. aul.  543>	 neque pol, Megadore, mihi neque quoiquam pauperi
<pl. aul.  544>	 opinione melius res structa est domi.
<pl. aul.  545>	 Immo est quod satis est, et di faciant ut siet
<pl. aul.  546>	 plus plusque et istuc sospitent quod nunc habes.
<pl. aul.  547>	 Illud mihi verbum non placet quod nunc habes.
<pl. aul.  548>	 tam hoc scit me habere quam egomet. anus fecit palam.
<pl. aul.  549>	 Quid tu te solus e senatu sevocas?
<pl. aul.  550>	 Pol ego ut te accusem merito meditabar. Quid est?
<pl. aul.  551>	 Quid sit me rogitas? qui mihi omnis angulos
<pl. aul.  552>	 furum implevisti in aedibus misero mihi,
<pl. aul.  553>	 qui mi intro misti in aedis quingentos coquos,
<pl. aul.  554>	 cum senis manibus, genere Geryonaceo;
<pl. aul.  555>	 quos si Argus servet, qui oculeus totus fuit,
<pl. aul.  556>	 quem quondam Ioni Iuno custodem addidit,
<pl. aul.  557>	 is numquam servet. praeterea tibicinam,
<pl. aul.  558>	 quae mi interbibere sola, si vino scatat,
<pl. aul.  559>	 Corinthiensem fontem Pirenam potest.
<pl. aul.  560>	 tum obsonium autem--- Pol vel legioni sat est.
<pl. aul.  561>	 etiam agnum misi. Quo quidem agno sat scio
<pl. aul.  562>	 magis curionem nusquam esse ullam beluam.
<pl. aul.  563>	 Volo ego ex te scire qui sit agnus curio.
<pl. aul.  564>	 Quia ossa ac pellis totust, ita cura macet.
<pl. aul.  565>	 quin exta inspicere in sole ei vivo licet:
<pl. aul.  566>	 ita is pellucet quasi lanterna Punica.
<pl. aul.  567>	 Caedundum conduxi ego illum. Tum tu idem optumumst
<pl. aul.  568>	 loces efferendum; nam iam, credo, mortuost.
<pl. aul.  569>	 Potare ego hodie, Euclio, tecum volo.
<pl. aul.  570>	 Non potem ego quidem hercle. At ego iussero
<pl. aul.  571>	 cadum unum vini veteris a me adferrier.
<pl. aul.  572>	 Nolo hercle, nam mihi bibere decretum est aquam.
<pl. aul.  573>	 Ego te hodie reddam madidum, si vivo, probe,
<pl. aul.  574>	 tibi cui decretum est bibere aquam. Scio quam rem agat:
<pl. aul.  575>	 ut me deponat vino, eam adfectat viam,
<pl. aul.  576>	 post hoc quod habeo ut commutet coloniam.
<pl. aul.  577>	 ego id cavebo, nam alicubi abstrudam foris.
<pl. aul.  578>	 ego faxo et operam et vinum perdiderit simul.
<pl. aul.  579>	 Ego, nisi quid me vis, eo lavatum, ut sacruficem.---
<pl. aul.  580>	 Edepol, ne tu, aula, multos inimicos habes
<pl. aul.  581>	 atque istuc aurum quod tibi concreditum est.
<pl. aul.  582>	 nunc hoc mihi factu est optumum, ut ted auferam,
<pl. aul.  583>	 aula, in Fidei fanum: ibi abstrudam probe.
<pl. aul.  584>	 Fides, novisti me et ego te: cave sis tibi,
<pl. aul.  585>	 ne in me mutassis nomen, si hoc concreduo.
<pl. aul.  586>	 ibo ad te fretus tua, Fides, fiducia.---
<pl. aul.  587>	 Hoc est servi facinus frugi, facere quod ego persequor,
<pl. aul.  588>	 ne morae molestiaeque imperium erile habeat sibi.
<pl. aul.  589>	 nam qui ero ex sententia servire servos postulat,
<pl. aul.  590>	 in erum matura, in se sera condecet capessere.
<pl. aul.  591>	 sin dormitet, ita dormitet, servom sese ut cogitet.
<pl. aul.  592>	 [nam qui amanti ero servitutem servit, quasi ego servio,
<pl. aul.  593>	 si erum videt superare amorem, hoc servi esse officium reor,
<pl. aul.  594>	 retinere ad salutem, non enim quo incumbat eo impellere.
<pl. aul.  595>	 quasi pueri qui nare discunt scirpea induitur ratis,
<pl. aul.  596>	 qui laborent minus, facilius ut nent et moveant manus,
<pl. aul.  597>	 eodem modo servom ratem esse amanti ero aequom censeo,
<pl. aul.  598>	 ut eum toleret, ne pessum abeat tamquam ]
<pl. aul.  599>	 erile imperium ediscat, ut quod frons velit oculi sciant;
<pl. aul.  600>	 quod iubeat citis quadrigis citius properet persequi.
<pl. aul.  601>	 qui ea curabit, abstinebit censione bubula,
<pl. aul.  602>	 nec sua opera rediget umquam in splendorem compedes.
<pl. aul.  603>	 nunc erus meus amat filiam huius Euclionis pauperis;
<pl. aul.  604>	 eam ero nunc renuntiatum est nuptum huic Megadoro dari.
<pl. aul.  605>	 is speculatum huc misit me, ut quae fierent fieret particeps.
<pl. aul.  606>	 nunc sine omni suspicione in ara hic adsidam sacra;
<pl. aul.  607>	 hinc ego et huc et illuc potero quid agant arbitrarier.
<pl. aul.  608>	 Tu modo cave quoiquam indicassis aurum meum esse istic, Fides:
<pl. aul.  609>	 non metuo ne quisquam inveniat, ita probe in latebris situmst.
<pl. aul.  610>	 edepol ne illic pulchram praedam agat, si quis illam invenerit
<pl. aul.  611>	 aulam onustam auri; verum id te quaeso ut prohibessis, Fides.
<pl. aul.  612>	 nunc lavabo, ut rem divinam faciam, ne affinem morer
<pl. aul.  613>	 quin ubi accersat meam extemplo filiam ducat domum.
<pl. aul.  614>	 vide, Fides, etiam atque etiam nunc, salvam ut aulam abs te auferam:
<pl. aul.  615>	 tuae fide concredidi aurum, in tuo luco et fano est situm.---
<pl. aul.  616>	 Di immortales, quod ego hunc hominem facinus audivi loqui:
<pl. aul.  617>	 se aulam onustam auri abstrusisse hic intus in fano Fide.
<pl. aul.  618>	 cave tu illi fidelis, quaeso, potius fueris, quam mihi.
<pl. aul.  619>	 atque hic pater est, ut ego opinor, huius, erus quam amat, virginis.
<pl. aul.  620>	 ibo hinc intro, perscrutabor fanum, si inveniam uspiam
<pl. aul.  621>	 aurum, dum hic est occupatus. sed si repperero, o Fides,
<pl. aul.  622>	 mulsi congialem plenam faciam tibi fideliam.
<pl. aul.  623>	 id adeo tibi faciam; verum ego mihi bibam, ubi id fecero.---
<pl. aul.  624>	 Non temere est quod corvos cantat mihi nunc ab laeva manu;
<pl. aul.  625>	 semul radebat pedibus terram et voce croccibat sua:
<pl. aul.  626>	 continuo meum cor coepit artem facere ludicram
<pl. aul.  627>	 atque in pectus emicare. sed ego cesso currere?
<pl. aul.  628>	 I foras, lumbrice, qui sub terra erepsisti modo,
<pl. aul.  629>	 qui modo nusquam comparebas, nunc, cum compares, peris.
<pl. aul.  630>	 ego pol te, praestrigiator, miseris iam accipiam modis.
<pl. aul.  631>	 Quae te mala crux agitat? quid tibi mecum est commerci, senex?
<pl. aul.  632>	 quid me adflictas? quid me raptas? qua me causa verberas?
<pl. aul.  633>	 Verberabilissime, etiam rogitas, non fur, sed trifur?
<pl. aul.  634>	 Quid tibi surrupui? Redde huc sis. Quid tibi vis reddam? Rogas?
<pl. aul.  635>	 Nil equidem tibi abstuli. At illud quod tibi abstuleras cedo.
<pl. aul.  636>	 ecquid agis? Quid agam? Auferre non potes. Quid vis tibi?
<pl. aul.  637>	 Pone. Id quidem pol te datare credo consuetum, senex.
<pl. aul.  638>	 Pone hoc sis, aufer cavillam, non ego nunc nugas ago.
<pl. aul.  639>	 Quid ego ponam? quin tu eloquere quidquid est suo nomine.
<pl. aul.  640>	 non hercle equidem quicquam sumpsi nec tetigi. Ostende huc manus.
<pl. aul.  641>	 Em tibi, ostendi, eccas. Video. age ostende etiam tertiam.
<pl. aul.  642>	 Laruae hunc atque intemperiae insaniaeque agitant senem.
<pl. aul.  643>	 facisne iniuriam mihi? Fateor, quia non pendes, maximam.
<pl. aul.  644>	 atque id quoque iam fiet, nisi fatere. Quid fatear tibi?
<pl. aul.  645>	 Quid abstulisti hinc? Di me perdant. si ego tui quicquam abstuli
<pl. aul.  646>	 nive adeo abstulisse vellem. Agedum, excutedum pallium.
<pl. aul.  647>	 Tuo arbitratu. Ne inter tunicas habeas. Tempta qua lubet.
<pl. aul.  648>	 Vah, scelestus quam benigne: ut ne abstulisse intellegam.
<pl. aul.  649>	 novi sycophantias. age rusum ostende huc manum
<pl. aul.  650>	 dexteram. Em. Nunc laevam ostende. Quin equidem ambas profero.
<pl. aul.  651>	 Iam scrutari mitto. redde huc. Quid reddam? A, nugas agis,
<pl. aul.  652>	 certe habes. Habeo ego? quid habeo? Non dico, audire expetis.
<pl. aul.  653>	 id meum, quidquid habes, redde. Insanis: perscrutatus es
<pl. aul.  654>	 tuo arbitratu, neque tui me quicquam invenisti penes.
<pl. aul.  655>	 Mane, mane. quis illic est? quis hic intus alter erat tecum simul?
<pl. aul.  656>	 perii hercle: ille nunc intus turbat, hunc si amitto hic abierit.
<pl. aul.  657>	 postremo hunc iam perscrutavi, hic nihil habet. abi quo lubet.
<pl. aul.  658>	 Iuppiter te dique perdant. Haud male egit gratias.
<pl. aul.  659>	 ibo intro atque illi socienno tuo iam interstringam gulam.
<pl. aul.  660>	 fugin hinc ab oculis? abin an non? Abeo. Cave sis te videam.---
<pl. aul.  661>	 Emortuom ego me mavelim leto malo
<pl. aul.  662>	 quam non ego illi dem hodie insidias seni.
<pl. aul.  663>	 nam hic iam non audebit aurum abstrudere:
<pl. aul.  664>	 credo ecferet iam secum et mutabit locum.
<pl. aul.  665>	 attat, foris crepuit. senex eccum aurum ecfert foras.
<pl. aul.  666>	 tantisper huc ego ad ianuam concessero.
<pl. aul.  667>	 Fide censebam maxumam multo fidem
<pl. aul.  668>	 esse, ea sublevit os mihi paenissume:
<pl. aul.  669>	 ni subvenisset corvos, periissem miser.
<pl. aul.  670>	 nimis hercle ego illum corvom ad me veniat velim,
<pl. aul.  671>	 qui indicium fecit, ut ego illi aliquid boni
<pl. aul.  672>	 dicam; nam quod edit tam duim quam perduim.
<pl. aul.  673>	 nunc hoc ubi abstrudam cogito solum locum.
<pl. aul.  674>	 Silvani lucus extra murum est avius,
<pl. aul.  675>	 crebro salicto oppletus. ibi sumam locum.
<pl. aul.  676>	 certumst, Silvano potius credam quam Fide.---
<pl. aul.  677>	 Euge, euge, di me salvom et servatum volunt.
<pl. aul.  678>	 iam ego illuc praecurram atque inscendam aliquam in arborem
<pl. aul.  679>	 indeque observabo, aurum ubi abstrudat senex.
<pl. aul.  680>	 quamquam hic manere me erus sese iusserat;
<pl. aul.  681>	 certum est, malam rem potius quaeram cum lucro.---
<pl. aul.  682>	 Dixi tibi, mater, iuxta rem mecum tenes,
<pl. aul.  683>	 super Euclionis filia. nunc te obsecro
<pl. aul.  684>	 resecroque, mater, quod dudum obsecraveram:
<pl. aul.  685>	 fac mentionem cum avonculo, mater mea.
<pl. aul.  686>	 Scis tute facta velle me quae tu velis,
<pl. aul.  687>	 et istuc confido a fratre me impetrassere;
<pl. aul.  688>	 et causa iusta est, siquidem ita est ut praedicas,
<pl. aul.  689>	 te eam compressisse vinulentum virginem.
<pl. aul.  690>	 Egone ut te advorsum mentiar, mater mea?
<pl. aul.  691>	 Perii, mea nutrix. obsecro te, uterum dolet.
<pl. aul.  692>	 Iuno Lucina, tuam fidem! Em, mater mea,
<pl. aul.  693>	 tibi rem potiorem verbo: clamat, parturit.
<pl. aul.  694>	 Ei hac intro mecum, gnate mi, ad fratrem meum,
<pl. aul.  695>	 ut istuc quod me oras impetratum ab eo auferam.---
<pl. aul.  696>	 I, iam sequor te, mater. sed servom meum
<pl. aul.  697>	 Strobilum miror ubi sit, quem ego me iusseram
<pl. aul.  698>	 hic opperiri. nunc ego mecum cogito:
<pl. aul.  699>	 si mihi dat operam, me illi irasci iniurium est.
<pl. aul.  700>	 ibo intro, ubi de capite meo sunt comitia.---
<pl. aul.  701>	 Picis divitiis, qui aureos montes colunt,
<pl. aul.  702>	 ego solus supero. nam istos reges ceteros
<pl. aul.  703>	 memorare nolo, hominum mendicabula:
<pl. aul.  704>	 ego sum ille rex Philippus. o lepidum diem.
<pl. aul.  705>	 nam ut dudum hinc abii, multo illo adveni prior
<pl. aul.  706>	 multoque prius me conlocavi in arborem
<pl. aul.  707>	 indeque spectabam aurum ubi abstrudebat senex.
<pl. aul.  708>	 ubi ille abiit, ego me deorsum duco de arbore,
<pl. aul.  709>	 exfodio aulam auri plenam. inde ex eo loco
<pl. aul.  710>	 video recipere se senem; ille me non videt,
<pl. aul.  711>	 nam ego declinavi paululum me extra viam.
<pl. aul.  712>	 attat, eccum ipsum. ibo ut hoc condam domum.---
<pl. aul.  713>	 Perii interii occidi. quo curram? quo non curram? tene, tene. quem? quis?
<pl. aul.  714>	 nescio, nil video, caecus eo atque equidem quo eam aut ubi sim aut qui sim
<pl. aul.  715>	 nequeo cum animo certum investigare. obsecro vos ego, mi auxilio,
<pl. aul.  716>	 oro obtestor, sitis et hominem demonstretis, quis eam abstulerit.
<pl. aul.  717>	 quid est? quid ridetis? novi omnes, scio fures esse hic complures,
<pl. aul.  718>	 qui vestitu et creta occultant sese atque sedent quasi sint frugi.
<pl. aul.  719>	 quid ais tu? tibi credere certum est, nam esse bonum ex voltu cognosco.
<pl. aul.  720>	 hem, nemo habet horum? occidisti. dic igitur, quis habet? nescis?
<pl. aul.  721>	 heu me miserum, misere perii,
<pl. aul.  721>	 male perditus, pessime ornatus eo:
<pl. aul.  722>	 tantum gemiti et mali maestitiaeque
<pl. aul.  722>	 hic dies mi optulit, famem et pauperiem.
<pl. aul.  723>	 perditissimus ego sum omnium in terra;
<pl. aul.  723>	 nam quid mi opust vita, qui tantum auri
<pl. aul.  724>	 perdidi, quod concustodivi
<pl. aul.  724>	 sedulo? egomet me defraudavi
<pl. aul.  725>	 animumque meum geniumque meum;
<pl. aul.  725>	 nunc eo alii laetificantur
<pl. aul.  726>	 meo malo et damno. pati nequeo.
<pl. aul.  727>	 Quinam homo hic ante aedis nostras eiulans conqueritur maerens?
<pl. aul.  728>	 atque hic quidem Euclio est, ut opinor. oppido ego interii: palamst res,
<pl. aul.  729>	 scit peperisse iam, ut ego opinor, filiam suam. nunc mi incertumst
<pl. aul.  730>	 abeam an maneam, an adeam an fugiam. quid agam edepol nescio.
<pl. aul.  731>	 Quis homo hic loquitur? Ego sum miser. Immo ego sum, et misere perditus,
<pl. aul.  732>	 cui tanta mala maestitudoque optigit. Animo bono es.
<pl. aul.  733>	 Quo, obsecro, pacto esse possum? Quia istuc facinus, quod tuom
<pl. aul.  734>	 sollicitat animum, id ego feci et fateor. Quid ego ex te audio?
<pl. aul.  735>	 Id quod verumst. Quid ego de te commerui, adulescens, mali,
<pl. aul.  736>	 quam ob rem ita faceres meque meosque perditum ires liberos?
<pl. aul.  737>	 Deus impulsor mihi fuit, is me ad illam inlexit. Quo modo?
<pl. aul.  738>	 Fateor peccavisse et me culpam commeritum scio;
<pl. aul.  739>	 id adeo te oratum advenio ut animo aequo ignoscas mihi.
<pl. aul.  740>	 Cur id facere, ut id quod non tuom esset tangeres?
<pl. aul.  741>	 Quid vis fieri? factum est illud: fieri infectum non potest.
<pl. aul.  742>	 deos credo voluisse; nam ni vellent, non fieret, scio.
<pl. aul.  743>	 At ego deos credo voluisse ut apud me te in nervo enicem.
<pl. aul.  744>	 Ne istuc dixis. Quid tibi ergo meam me invito tactiost?
<pl. aul.  745>	 Quia vini vitio atque amoris feci. Homo audacissime,
<pl. aul.  746>	 cum istacin te oratione huc ad me adire ausum, impudens!
<pl. aul.  747>	 nam si istuc ius est ut tu istuc excusare possies,
<pl. aul.  748>	 luci claro deripiamus aurum matronis palam,
<pl. aul.  749>	 post id si prehensi simus, excusemus ebrios
<pl. aul.  750>	 nos fecisse amoris causa. nimis vilest vinum atque amor,
<pl. aul.  751>	 si ebrio atque amanti impune facere quod lubeat licet.
<pl. aul.  752>	 Quin tibi ultro supplicatum venio ob stultitiam meam.
<pl. aul.  753>	 Non mi homines placent qui quando male fecerunt purigant.
<pl. aul.  754>	 tu illam scibas non tuam esse: non attactam oportuit.
<pl. aul.  755>	 Ergo quia sum tangere ausus, haud causificor quin eam
<pl. aul.  756>	 ego habeam potissimum. Tun habeas me invito meam?
<pl. aul.  757>	 Haud te invito postulo; sed meam esse oportere arbitror.
<pl. aul.  758>	 quin tu iam invenies, inquam, meam illam esse oportere, Euclio.
<pl. aul.  759>	 Iam quidem hercle te ad praetorem rapiam et tibi scribam dicam,
<pl. aul.  760>	 nisi refers. Quid tibi ego referam? Quod surripuisti meum.
<pl. aul.  761>	 Surripui ego tuom? unde? aut quid id est? Ita te amabit Iuppiter,
<pl. aul.  762>	 ut tu nescis. Nisi quidem tu mihi quid quaeras dixeris.
<pl. aul.  763>	 Aulam auri, inquam, te reposco, quam tu mihi
<pl. aul.  764>	 te abstulisse. Neque edepol ego dixi neque feci. Negas?
<pl. aul.  765>	 Pernego immo. nam neque ego aurum neque istaec aula quae siet
<pl. aul.  766>	 scio nec novi. Illam, ex Silvani luco quam abstuleras, cedo.
<pl. aul.  767>	 i, refer. dimidiam tecum potius partem dividam.
<pl. aul.  768>	 tam etsi fur mihi es, molestus non ero. i vero, refer.
<pl. aul.  769>	 Sanus tu non es qui furem me voces. ego te, Euclio,
<pl. aul.  770>	 de alia re rescivisse censui, quod ad me attinet;
<pl. aul.  771>	 magna est res quam ego tecum otiose, si otium est, cupio loqui.
<pl. aul.  772>	 Dic bona fide: tu id aurum non surripuisti? Bona.
<pl. aul.  773>	 Neque eum scis qui abstulerit? Istuc quoque bona. Atque id si scies
<pl. aul.  774>	 qui abstulerit, mihi indicabis? Faciam. Neque partem tibi
<pl. aul.  775>	 ab eo qui habet indipisces neque furem excipies? Ita.
<pl. aul.  776>	 Quid si fallis? Tum me faciat quod volt magnus Iuppiter.
<pl. aul.  777>	 Sat habeo. age nunc loquere quid vis. Si me novisti minus,
<pl. aul.  778>	 genere quo sim gnatus: hic mihi est Megadorus avonculus,
<pl. aul.  779>	 meus pater fuit Antimachus, ego vocor Lyconides,
<pl. aul.  780>	 mater est Eunomia. Novi genus. nunc quid vis? id volo
<pl. aul.  781>	 noscere. Filiam ex te tu habes. Immo eccillam domi.
<pl. aul.  782>	 Eam tu despondisti, opinor, meo avonculo. Omnem rem tenes.
<pl. aul.  783>	 Is me nunc renuntiare repudium iussit tibi.
<pl. aul.  784>	 Repudium rebus paratis, exornatis nuptiis?
<pl. aul.  785>	 ut illum di immortales omnes deaeque quantum est perduint,
<pl. aul.  786>	 quem propter hodie auri tantum perdidi infelix, miser.
<pl. aul.  787>	 Bono animo es, bene dice. nunc quae res tibi et gnatae tuae
<pl. aul.  788>	 bene feliciterque vortat---ita di faxint, inquito.
<pl. aul.  789>	 Ita di faciant. Et mihi ita di faciant. audi nunciam.
<pl. aul.  790>	 qui homo culpam admisit in se, nullust tam parvi preti,
<pl. aul.  791>	 quom pudeat, quin purget sese. nunc te obtestor, Euclio,
<pl. aul.  792>	 ut si quid ego erga te imprudens peccavi aut gnatam tuam,
<pl. aul.  793>	 ut mi ignoscas eamque uxorem mihi des, ut leges iubent.
<pl. aul.  794>	 ego me iniuriam fecisse filiae fateor tuae,
<pl. aul.  795>	 Cereris vigiliis, per vinum atque impulsu adulescentiae.
<pl. aul.  796>	 Ei mihi, quod ego facinus ex te audio? Cur eiulas,
<pl. aul.  797>	 quem ego avom feci iam ut esses filiai nuptiis?
<pl. aul.  798>	 nam tua gnata peperit, decumo mense post: numerum cape;
<pl. aul.  799>	 ea re repudium remisit avonculus causa mea.
<pl. aul.  800>	 i intro, exquaere, sitne ita ut ego praedico. Perii oppido,
<pl. aul.  801>	 ita mihi ad malum malae res plurimae se adglutinant.
<pl. aul.  802>	 ibo intro, ut quid huius verum sit sciam.--- Iam te sequor.
<pl. aul.  803>	 haec propemodum iam esse in vado salutis res videtur.
<pl. aul.  804>	 nunc servom esse ubi dicam meum Strobilum non reperio;
<pl. aul.  805>	 nisi etiam hic opperiar tamen paulisper; postea intro
<pl. aul.  806>	 hunc subsequar. nunc interim spatium ei dabo exquirendi
<pl. aul.  807>	 meum factum ex gnatae pedisequa nutrice anu: ea rem novit.
<pl. aul.  808>	 Di immortales, quibus et quantis me donatis gaudiis.
<pl. aul.  809>	 quadrilibrem aulam auro onustam habeo. quis me est ditior?
<pl. aul.  810>	 quis me Athenis nunc magis quisquam est homo cui di sint propitii?
<pl. aul.  811>	 Certo enim ego vocem hic loquentis modo mi audire visus sum. Hem,
<pl. aul.  812>	 erumne ego aspicio meum? Videon ego hunc servom meum?
<pl. aul.  813>	 Ipsus est. Haud alius est. Congrediar. Contollam gradum.
<pl. aul.  814-815>	 credo ego illum, ut iussi, eampse anum adiisse, huius nutricem virginis.
<pl. aul.  816>	 Quin ego illi me invenisse dico hanc praedam [atque eloquar,]
<pl. aul.  817>	 igitur orabo ut manu me emittat. ibo atque eloquar.
<pl. aul.  818>	 repperi--- Quid repperisti? Non quod pueri clamitant
<pl. aul.  819>	 in faba se repperisse. Iamne autem, ut soles? deludis.
<pl. aul.  820>	 Ere, mane, eloquar iam, ausculta. Age ergo loquere. Repperi hodie,
<pl. aul.  821>	 ere, divitias nimias. Vbinam? Quadrilibrem, inquam, aulam auri plenam.
<pl. aul.  822>	 Quod ego facinus audio ex te? Euclioni hic seni subripuit.
<pl. aul.  823>	 ubi id est aurum? In arca apud me. nunc volo me emitti manu.
<pl. aul.  824>	 Egone te emittam manu,
<pl. aul.  825>	 scelerum cumulatissume?
<pl. aul.  826>	 Abi, ere, scio quam rem geras.
<pl. aul.  827>	 lepide hercle animum tuom temptavi. iam ut eriperes apparabas:
<pl. aul.  828>	 quid faceres, si repperissem? Non potes probasse nugas.
<pl. aul.  829>	 i, redde aurum. Reddam ego aurum? Redde, inquam, ut huic reddatur. Vnde?
<pl. aul.  830>	 Quod modo esse in arca. Soleo hercle ego garrire nugas.
<pl. aul.  831>	 Ita loquor. At scin quo modo?
<pl. aul.  832>	 Vel hercle enica,
<pl. aul.  833>	 numquam hinc feres a me 
<pl. aul.  834>	 
<pl. aul.  835>	 pro illis corcotis, strophiis, sumptu uxorio
<pl. aul.  836>	 ut admemordit hominem
<pl. aul.  837>	 ego ecfodiebam in die denos scrobes.
<pl. aul.  838>	 nec noctu nec diu
<pl. aul.  839>	 quietus umquam servabam eam: nunc dormiam.
<pl. aul.  840>	 qui mi holera cruda ponunt, hallec adduint.
