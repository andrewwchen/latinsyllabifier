<pl. pers.  1>	 Qui amans egens ingressus est princeps in Amoris vias,
<pl. pers.  2>	 superavit aerumnis suis aerumnas Herculi.
<pl. pers.  3>	 nam cum leone, cum excetra, cum cervo, cum apro Aetolico,
<pl. pers.  4>	 cum avibus Stymphalicis, cum Antaeo deluctari mavelim,
<pl. pers.  5>	 quam cum Amore: ita fio miser quaerendo argento mutuo,
<pl. pers.  6>	 nec quicquam nisi non est sciunt mihi respondere quos rogo.
<pl. pers.  7>	 Qui ero suo servire volt bene servos servitutem,
<pl. pers.  8>	 ne illum edepol multa in pectore suo conlocare oportet,
<pl. pers.  9>	 quae ero placere censeat praesenti atque apsenti suo.
<pl. pers.  10>	 ego neque lubenter servio neque satis sum ero ex sententia,
<pl. pers.  11>	 sed quasi lippo oculo me erus meus manum apstinere hau quit tamen,
<pl. pers.  12>	 quin mi imperet, quin me suis negotiis praefulciat.
<pl. pers.  13>	 Quis illic est qui contra me astat? Quis hic est qui sic contra me astat?
<pl. pers.  14>	 Similis est Sagaristionis. Toxilus hic quidem meus amicust.
<pl. pers.  15>	 Is est profecto. Eum esse opinor. Congrediar. Contra adgredibor.
<pl. pers.  16>	 O Sagaristio, di ament te. O Toxile, dabunt di quae exoptes.
<pl. pers.  17>	 ut vales? Ut queo. Quid agitur? Vivitur.
<pl. pers.  18>	 Satin ergo ex sententia? Si eveniunt quae exopto, satis.
<pl. pers.  19>	 Nimis stulte amicis utere. Quid iam? Imperare oportet.
<pl. pers.  20>	 Mihi quidem tu iam eras mortuos, quia non te visitabam.
<pl. pers.  21>	 Negotium edepol--- Ferreum fortasse? Plusculum annum
<pl. pers.  22>	 fui praeferratus apud molas tribunus vapularis.
<pl. pers.  23>	 Vetus iam istaec militiast tua. Satin tu usque valuisti? Hau probe.
<pl. pers.  24>	 Ergo edepol palles. Saucius factus sum in Veneris proelio:
<pl. pers.  25>	 sagitta Cupido cor meum transfixit. Iam servi hic amant?
<pl. pers.  26>	 Quid ego faciam? disne advorser? quasi Titani cum eis belligerem
<pl. pers.  27>	 quibus sat esse non queam?
<pl. pers.  28>	 Vide modo, ulmeae catapultae tuom ne transfigant latus.
<pl. pers.  29>	 Basilice agito eleutheria.
<pl. pers.  29a>	 Quid iam? Quia erus peregri est. Ain tu,
<pl. pers.  30>	 peregri est? Si tu tibi bene esse
<pl. pers.  30a>	 pote pati, veni: vives mecum,
<pl. pers.  31>	 basilico accipiere victu.
<pl. pers.  32>	 Vah, iam scapulae pruriunt, quia te istaec audivi loqui.
<pl. pers.  33>	 Sed hoc me unum excruciat. Quidnam id est?
<pl. pers.  34>	 Haec dies summa hodie est, mea amica sitne libera,
<pl. pers.  34a>	 an sempiternam servitutem serviat. Quid nunc vis ergo?
<pl. pers.  35>	 Facere amicum tibi me potis es sempiternum. Quem ad modum?
<pl. pers.  36>	 Ut mihi des nummos sescentos, quos pro capite illius pendam,
<pl. pers.  37>	 quos continuo tibi reponam in hoc triduo, aut quadriduo.
<pl. pers.  38>	 age fi benignus, subveni.
<pl. pers.  39>	 Qua confidentia rogare tu a med argentum tantum audes,
<pl. pers.  40>	 impudens? quin si egomet totus veneam, vix recipi potis est
<pl. pers.  41>	 quod tu me rogas; nam tu aquam a pumice nunc postulas,
<pl. pers.  42>	 qui ipsus sitiat. Sicine hoc te mihi facere? Quid faciam? Rogas?
<pl. pers.  43>	 alicunde exora mutuom. Tu fac idem quod rogas me.
<pl. pers.  44>	 Quaesivi, nusquam repperi. Quaeram equidem, si quis credat.
<pl. pers.  45>	 Nempe habeo in mundo. Si id domi esset mihi, iam pollicerer:
<pl. pers.  46>	 hoc meumst ut faciam sedulo. Quidquid erit, recipe te ad me.
<pl. pers.  47>	 quaere tamen, ego item sedulo. Si quid erit, te faciam ut scias.
<pl. pers.  48>	 * obsecro te resecroque, operam da hanc mihi
<pl. pers.  48a>	 fidelem. Ah, odio me enicas.
<pl. pers.  49>	 Amoris vitio, non meo, nunc tibi morologus fio.
<pl. pers.  50>	 At pol ego aps te concessero.--- Iamne abis? bene ambulato.
<pl. pers.  51>	 sed recipe quam primum potes, cave fuas mi in quaestione.
<pl. pers.  52>	 usque ero domi, dum excoxero lenoni malam rem magnam.---
<pl. pers.  53>	 Veterem atque antiquom quaestum maiorum meum
<pl. pers.  54>	 servo atque obtineo et magna cum cura colo.
<pl. pers.  55>	 nam numquam quisquam meorum maiorum fuit,
<pl. pers.  56>	 quin parasitando paverint ventres suos:
<pl. pers.  57>	 pater, avos, proavos, abavos, atavos, tritavos
<pl. pers.  58>	 quasi mures semper edere alienum cibum,
<pl. pers.  59>	 neque edacitate eos quisquam poterat vincere;
<pl. pers.  60>	 atque eis cognomentum erat duris Capitonibus.
<pl. pers.  61>	 unde ego hunc quaestum optineo et maiorum locum.
<pl. pers.  62>	 neque quadrupulari me volo, neque enim decet
<pl. pers.  63>	 sine meo periclo ire aliena ereptum bona,
<pl. pers.  64>	 neque illi qui faciunt mihi placent. planen loquor?
<pl. pers.  65>	 nam publicae rei causa quicumque id facit
<pl. pers.  66>	 magis quam sui quaesti, animus induci potest,
<pl. pers.  67>	 eum esse civem et fidelem et bonum.
<pl. pers.  68>	 sed * *
<pl. pers.  68a>	 si legirupam qui damnet, det in publicum
<pl. pers.  69>	 dimidium; atque etiam in ea lege adscribier:
<pl. pers.  70>	 ubi quadrupulator quempiam iniexit manum,
<pl. pers.  71>	 tantidem ille illi rursus iniciat manum,
<pl. pers.  72>	 ut aequa parti prodeant ad tris viros:
<pl. pers.  73>	 si id fiat, ne isti faxim nusquam appareant,
<pl. pers.  74>	 qui hic albo rete aliena oppugnant bona.
<pl. pers.  75>	 sed sumne ego stultus, qui rem curo publicam,
<pl. pers.  76>	 ubi sint magistratus, quos curare oporteat?
<pl. pers.  77>	 nunc huc intro ibo, visam hesternas reliquias,
<pl. pers.  78>	 quierintne recte necne, num afuerit febris,
<pl. pers.  79>	 opertaen fuerint, ne quis obreptaverit.
<pl. pers.  80>	 sed aperiuntur aedes, remorandust gradus.
<pl. pers.  81>	 Omnem rem inveni, ut sua sibi pecunia
<pl. pers.  82>	 hodie illam faciat leno libertam suam.
<pl. pers.  83>	 sed eccum parasitum, quoius mi auxilio est opus.
<pl. pers.  84>	 simulabo quasi non videam: ita alliciam virum.
<pl. pers.  85>	 curate istic vos atque adproperate ocius,
<pl. pers.  86>	 ne mihi morae sit quicquam, ubi ego intro advenero.
<pl. pers.  87>	 commisce mulsum, struthea coluthequam appara,
<pl. pers.  88>	 bene ut in scutris concaleat, et calamum inice.
<pl. pers.  89>	 iam pol ille hic aderit, credo, congerro meus.
<pl. pers.  90>	 Me dicit, euge. Lautum credo e balineis
<pl. pers.  91>	 iam hic adfuturum. Vt ordine omnem rem tenet.
<pl. pers.  92>	 Collyrae facite ut madeant et colyphia,
<pl. pers.  93>	 ne mihi incocta detis. Rem loquitur meram.
<pl. pers.  94>	 nihili sunt crudae, nisi quas madidas gluttias;
<pl. pers.  95>	 tum nisi cremore crassost ius collyricum,
<pl. pers.  96>	 nihilist, macrum illud epicrocum pellucidum:
<pl. pers.  97>	 quasi iuream esse ius decet collyricum.
<pl. pers.  98>	 nolo in vesicam quod eat, in ventrem volo.
<pl. pers.  99>	 Prope me hic nescio quis loquitur. O mi Iuppiter
<pl. pers.  100>	 terrestris, te coepulonus compellat tuos.
<pl. pers.  101>	 O Saturio, opportune advenisti mihi.
<pl. pers.  102>	 Mendacium edepol dicis, atque haud te decet:
<pl. pers.  103>	 nam essurio venio, non advenio saturio.
<pl. pers.  104>	 At edes, nam iam intus ventris fumant focula.
<pl. pers.  105>	 calefieri iussi reliquias. Pernam quidem
<pl. pers.  106>	 ius est adponi frigidam postridie.
<pl. pers.  107>	 Ita fieri iussi. Ecquid hallecis? Vah, rogas?
<pl. pers.  108>	 Sapis multum ad genium. Sed tu, ecquid meministi, here
<pl. pers.  109>	 qua de re ego tecum mentionem feceram?
<pl. pers.  110>	 Memini: ut murena et conger ne calefierent;
<pl. pers.  111>	 nam nimio melius oppectuntur frigida.
<pl. pers.  112>	 sed quid cessamus proelium committere?
<pl. pers.  113>	 dum mane est, omnis esse mortalis decet.
<pl. pers.  114>	 Nimis paene manest. Mane quod tu occeperis
<pl. pers.  115>	 negotium agere, id totum procedit diem.
<pl. pers.  116>	 Quaeso animum advorte hoc. iam heri narravi tibi
<pl. pers.  117>	 tecumque oravi, ut nummos sescentos mihi
<pl. pers.  118>	 dares utendos mutuos. Memini et scio,
<pl. pers.  119>	 et te me orare et mihi non esse quod darem.
<pl. pers.  120>	 nihili parasitus est, cui argentum domi est:
<pl. pers.  121>	 lubido extemplo coeperest convivium,
<pl. pers.  122>	 tuburcinari de suo, si quid domi est.
<pl. pers.  123>	 cynicum esse egentem oportet parasitum probe:
<pl. pers.  124>	 ampullam, strigilem, scaphium, soccos, pallium,
<pl. pers.  125>	 marsuppium habeat, inibi paullum praesidi,
<pl. pers.  126>	 qui familiarem suam vitam oblectet modo.
<pl. pers.  127>	 Iam nolo argentum: filiam utendam tuam
<pl. pers.  128>	 mihi da. Numquam edepol cuiquam etiam utendam dedi.
<pl. pers.  129>	 Non ad istuc quod tu insimulas. Quid eam vis? Scies.
<pl. pers.  130>	 quia forma lepida et liberali est. Res itast.
<pl. pers.  131>	 Hic leno neque te novit neque gnatam tuam.
<pl. pers.  132>	 Me ut quisquam norit, nisi ille qui praebet cibum?
<pl. pers.  133>	 Ita est. hoc tu mihi reperire argentum potes.
<pl. pers.  134>	 Cupio hercle. Tum tu me sine illam vendere.
<pl. pers.  135>	 Tun illam vendas? Immo alium adlegavero
<pl. pers.  136>	 qui vendat, qui esse se peregrinum praedicet.
<pl. pers.  137>	 sicut istic leno non sex menses Megaribus
<pl. pers.  138>	 huc est cum commigravit. Pereunt reliquiae.
<pl. pers.  139>	 posterius istuc tamen potest. Scin quam potest?
<pl. pers.  140>	 numquam hercle hodie hic prius edes, ne frustra sis,
<pl. pers.  141>	 quam te hoc facturum quod rogo adfirmas mihi;
<pl. pers.  142>	 atque nisi gnatam tecum huc iam quantum potest
<pl. pers.  143>	 adducis, exigam hercle ego te ex hac decuria.
<pl. pers.  144>	 quid nunc? quid est? quin dicis quid facturus sis?
<pl. pers.  145>	 Quaeso hercle me quoque etiam vende, si lubet,
<pl. pers.  146>	 dum saturum vendas. Hoc, si , face.
<pl. pers.  147>	 Faciam equidem quae vis. Bene facis. propera, abi domum;
<pl. pers.  148>	 praemonstra docte, praecipe astu filiae,
<pl. pers.  149>	 quid fabuletur: ubi se natam praedicet,
<pl. pers.  150>	 qui sibi parentes fuerint, unde surpta sit.
<pl. pers.  151>	 sed longe ab Athenis esse se gnatam autumet;
<pl. pers.  152>	 et ut adfleat, cum ea memoret. Etiam tu taces?
<pl. pers.  153>	 ter tanto peior ipsa est quam illam tu esse vis.
<pl. pers.  154>	 Lepide hercle dicis. sed scin quid facias? cape
<pl. pers.  155>	 tunicam atque zonam, et chlamydem adferto et causeam,
<pl. pers.  156>	 quam ille habeat qui hanc lenoni huic vendat. Eu, probe.
<pl. pers.  157>	 Quasi sit peregrinus. Laudo. Et tu gnatam tuam
<pl. pers.  158>	 ornatam adduce lepide in peregrinum modum.
<pl. pers.  159>	 πόθεν ornamenta? Abs chorago sumito;
<pl. pers.  160>	 dare debet: praebenda aediles locaverunt.
<pl. pers.  161>	 Iam faxo hic aderunt. sed ego nihil horunc scio.
<pl. pers.  162>	 Nihil hercle vero. nam ubi ego argentum accepero,
<pl. pers.  163>	 continuo tu illam a lenone adserito manu.
<pl. pers.  164>	 Sibi habeat, si non extemplo ab eo abduxero.---
<pl. pers.  165>	 Abi et istuc cura. interibi ego puerum volo
<pl. pers.  166>	 mittere ad amicam meam, ut habeat animum bonum,
<pl. pers.  167>	 me esse effecturum hoc hodie. nimis longum loquor.---
<pl. pers.  168>	 Satis fuit indoctae, immemori, insipienti dicere totiens.
<pl. pers.  169>	 nimis tandem me quidem pro barda et pro rustica reor habitam esse aps te.
<pl. pers.  170>	 quamquam ego vinum bibo, at mandata non consuevi simul bibere una.
<pl. pers.  171>	 me quidem iam satis tibi spectatam censebam esse et meos mores.
<pl. pers.  172>	 nam equidem te iam sector quintum hunc annum, quom interea, credo,
<pl. pers.  173>	 ovis si in ludum iret, potuisset iam fieri ut probe litteras sciret,
<pl. pers.  174>	 quom interim tu meum ingenium fans atque infans nondum etiam edidicisti.
<pl. pers.  175>	 potin ut taceas? potin ne moneas?
<pl. pers.  176>	 memini et scio et calleo et commemini.
<pl. pers.  177>	 amas pol misera: id tuos scatit animus.
<pl. pers.  178>	 ego istuc placidum tibi ut sit faciam.
<pl. pers.  179>	 Miser est qui amat.--- Certo is quidem nihilist,
<pl. pers.  180>	 qui nil amat: quid ei homini opus vita est?
<pl. pers.  181>	 ire decet me, ut erae opsequens fiam, libera ea opera ocius ut sit.
<pl. pers.  182>	 conveniam hunc Toxilum: eius auris, quae mandata sunt, onerabo.
<pl. pers.  183>	 Satin haec tibi sunt plana et certa? satin haec meministi et tenes?
<pl. pers.  184>	 Melius quam tu qui docuisti. Ain vero, verbereum caput?
<pl. pers.  185>	 Aio enim vero. Quid ergo dixi? Ego recte apud illam dixero.
<pl. pers.  186>	 Non edepol scis. Da hercle pignus, ni omnia memini et scio,
<pl. pers.  187>	 et quidem si scis tute, quot hodie habeas digitos in manu.
<pl. pers.  188>	 Egon dem pignus tecum? Audacter, si lubido est perdere.
<pl. pers.  189>	 Bona pax sit potius. Tum tu igitur sine me ire. Et iubeo et sino;
<pl. pers.  190>	 sed ita volo te ire, ut domi sis, cum ego te esse illi censeam.
<pl. pers.  191>	 Faciam. Quo ergo is nunc? Domum: uti domi sim, quom illi censeas.
<pl. pers.  192>	 Scelus tu pueri es, atque ob istanc rem ego aliqui te peculiabo.
<pl. pers.  193>	 Scio fide hercle erili ut soleat impudicitia opprobrari
<pl. pers.  194>	 nec subigi queantur umquam, ut pro ea fide habeant iudicem.
<pl. pers.  195>	 Abi modo. Ego laudabis faxo. Sed has tabellas, Paegnium,
<pl. pers.  196>	 ipsi Lemniseleni fac des et quae iussi nuntiato.
<pl. pers.  197>	 Cesso ire ego quo missa sum?
<pl. pers.  198>	 Eo ego. I sane. ego domum ibo. face rem hanc cum cura geras.
<pl. pers.  199>	 vola curriculo.--- Istuc marinus passer per circum solet.
<pl. pers.  200>	 illic hinc abiit intro huc. sed quis haec est quae med advorsum incedit?
<pl. pers.  201>	 Paegnium hic quidem est. Sophoclidisca haec peculiarest eius
<pl. pers.  202>	 quo ego sum missus. Nullus esse hodie hoc puero peior perhibetur.
<pl. pers.  203>	 Compellabo. Commorandust. Apud hanc obieci *
<pl. pers.  204>	 Paegnium, deliciae pueri, salve. quid agis? ut vales?
<pl. pers.  205>	 Sophoclidisca, di me amabunt. Quid me? Vtrum hercle di volent;
<pl. pers.  206>	 sed si ut digna es faciant, odio hercle habeant et faciant male.
<pl. pers.  207>	 Mitte male loqui. Quom ut digna es dico, bene, non male loquor.
<pl. pers.  208>	 Quid agis? Feminam scelestam te astans contra contuor.
<pl. pers.  209>	 Certe equidem puerum peiorem quam te novi neminem.
<pl. pers.  210>	 Quid male facio aut quoi male dico? Quoi pol cumque occasio est.
<pl. pers.  211>	 Nemo homo umquam ita arbitratust. At pol multi esse ita sciunt.
<pl. pers.  212>	 Heia. Beia. Tuo ex ingenio mores alienos probas.
<pl. pers.  213>	 Fateor ego profecto me esse ut decet lenonis familiae.
<pl. pers.  214>	 Satis iam dictum habeo. Sed quid tu? confitere ut te autumo?
<pl. pers.  215>	 Fatear, si ita sim. Iam abi, vicisti. Abi nunciam ergo. Hoc mi expedi,
<pl. pers.  216>	 quo agis? Quo tu? Dic tu. Dic tu. Prior rogavi. At post scies.
<pl. pers.  217>	 Eo ego hinc haud longe. Et quidem ego haud longe hinc eo. Quo ergo is, scelus?
<pl. pers.  218>	 Nisi sciero prius ex te, tu ex me numquam hoc quod rogitas scies.
<pl. pers.  219>	 Numquam ecastor hodie scibis prius quam ex te audivero.
<pl. pers.  220>	 Itane est? Itane est. Mala es. . Decet me. Me quidem addecet.
<pl. pers.  221>	 Quid ais? certumnest celare, quo iter facias, pessuma?
<pl. pers.  222>	 Offirmastin occultare quo te immittas, pessume?
<pl. pers.  223>	 Par pari respondes dicto. abi iam, quando ita certa res.
<pl. pers.  224>	 nihili facio scire. valeas. Asta. At propero. Et pol ego item.
<pl. pers.  225>	 Ecquid habes? Ecquid tu? Nil equidem. Cedo manum ergo. Estne haec manus?
<pl. pers.  226>	 Vbi illa altera est furtifica laeva? Domi eccam. huc nullam attuli.
<pl. pers.  227>	 Habes nescio quid. Ne me attrecta, subigitatrix. Sin te amo?
<pl. pers.  228>	 Male operam locas. Qui? Quia enim nihil amas, quom ingratum amas.
<pl. pers.  229>	 Temperi hanc vigilare oportet formulam atque aetatulam,
<pl. pers.  230>	 ne, ubi versicapillus fias, foede semper servias.
<pl. pers.  231>	 tu quidem haud etiam es octoginta pondo. At confidentia
<pl. pers.  232>	 illa militia militatur multo magis quam pondere.
<pl. pers.  233>	 atque ego hanc [nunc] operam perdo. Quid iam? Quia peritae praedico.
<pl. pers.  234>	 sed ego cesso. Mane. Molesta es. Ergo ero quoque, nisi scio,
<pl. pers.  235>	 quo agas te. Ad vos. Et pol ego ad vos. Quid eo? Quid id ad te attinet?
<pl. pers.  236>	 Enim non ibis nunc, vicissim nisi scio. . Lubet.
<pl. pers.  237>	 numquam hercle istuc exterebrabis, tu ut sis peior quam ego siem.
<pl. pers.  238>	 Malitia certare tecum miseria est. Mers tu mala es.
<pl. pers.  239>	 Quid est quod metuas? Idem istuc quod tu. Dic ergo *
<pl. pers.  240>	 [ne hoc cuiquam homini edicerem, omnes muti ut loquerentur prius.]
<pl. pers.  241>	 Edictum est magno opere mihi, ne quoiquam hoc homini crederem,
<pl. pers.  242>	 omnes muti ut eloquerentur prius hoc quam ego. At tu hoc face:
<pl. pers.  243>	 fide data credamus. Novi: omnes sunt lenae levifidae,
<pl. pers.  244>	 neque tippulae levius pondust, quam fides lenonia.
<pl. pers.  245>	 Dic amabo. Dic amabo. Nolo ames. Facile impetras.
<pl. pers.  246>	 Tecum habeto. Et tu hoc taceto. Tacitum erit. Celabitur.
<pl. pers.  247>	 Toxilo has fero tabellas tuo ero. Abi, eccillum domi.
<pl. pers.  248>	 at ego hanc ad Lemniselenem tuam eram opsignatam abietem.
<pl. pers.  249>	 Quid istic scriptum? Iuxta tecum, si tu nescis, nescio;
<pl. pers.  250>	 nisi fortasse blanda verba. Abeo. Et ego abiero.--- Ambula.---
<pl. pers.  251>	 Iovi opulento, incluto,
<pl. pers.  252>	 Ope gnato, supremo, valido, viripotenti,
<pl. pers.  253>	 opes, spes bonas, copias commodanti
<pl. pers.  254>	 * lubens vitulorque merito,
<pl. pers.  255>	 quia meo amico amiciter hanc commoditatis copiam
<pl. pers.  256>	 danunt, argenti mutui ut ei egenti opem adferam;
<pl. pers.  257>	 quod ego non magis somniabam neque opinabar neque censebam,
<pl. pers.  258>	 eam fore mihi occasionem, ea nunc quasi decidit de caelo;
<pl. pers.  259>	 nam erus meus me Eretriam misit, domitos boves ut sibi mercarer,
<pl. pers.  260>	 dedit argentum, nam ibi mercatum dixit esse die septumi:
<pl. pers.  261>	 stultus, qui hoc mihi daret argentum, cuius ingenium noverat.
<pl. pers.  262>	 nam hoc argentum alibi abutar: boves, quos emerem, non erant;
<pl. pers.  263>	 nunc et amico prosperabo et genio meo multa bona faciam,
<pl. pers.  264>	 diu quo bene erit, die uno absolvam: tux tax tergo erit meo. non curo.
<pl. pers.  265>	 nunc amico homini boves domitos mea ex crumina largiar.
<pl. pers.  266>	 nam id demum lepidumst, triparcos homines, vetulos, avidos, aridos
<pl. pers.  267>	 bene admordere, qui salinum servo obsignant cum sale.
<pl. pers.  268>	 virtus, ubi occasio admonet, dispicere. quid faciet mihi?
<pl. pers.  269>	 verberibus caedi iusserit, compedes impingi? vapulet,
<pl. pers.  270>	 ne sibi me credat supplicem fore: vae illi, nil iam mihi novi
<pl. pers.  271>	 offerre potest, quin sim peritus. sed * Toxili
<pl. pers.  271a>	 puerum Paegnium eccum.
<pl. pers.  272>	 Pensum meum, quod datumst, confeci. nunc domum propero. Mane, etsi properas.
<pl. pers.  273>	 Paegnium, ausculta. Emere oportet, quem tibi oboedire velis. Asta.
<pl. pers.  274>	 Exhibeas molestiam, ut opinor, si quid debeam,
<pl. pers.  275>	 qui nunc sic tamen es molestus. Scelerate, etiam respicis?
<pl. pers.  276>	 Scio ego quid sim aetatis, eo istuc maledictum impune auferes.
<pl. pers.  277>	 Vbi Toxilus est tuus erus? Vbi illi libet, neque te consulit. Etiam
<pl. pers.  278>	 dicis ubi sit, venefice?
<pl. pers.  279>	 Nescio, inquam, ulmitriba tu.
<pl. pers.  280>	 Male dicis maiori. Prior promeritus perpetiare.
<pl. pers.  280a>	 servam operam, linguam liberam erus iussit med habere.
<pl. pers.  281>	 Dicisne mi, ubi sit Toxilus? Dico ut perpetuo pereas.
<pl. pers.  282>	 Caedere hodie tu restibus. Tua quidem, cucule, causa!
<pl. pers.  283>	 non hercle, si os perciderim tibi, metuam, morticine.
<pl. pers.  284>	 Video ego te: iam incubitatus es. Ita sum. quid id ad te [attinet]?
<pl. pers.  285>	 at non sum, ita ut tu, gratiis. Confidens. Sum hercle vero.
<pl. pers.  286>	 nam ego me confido liberum fore, tu te numquam speras.
<pl. pers.  287>	 Potin ut molestus ne sies? Quod dicis facere non quis.
<pl. pers.  288>	 Abi in malam rem. At tu domum: nam ibi tibi parata praestost.
<pl. pers.  289>	 Vadatur hic me. Vtinam vades desint, in carcere ut sis.
<pl. pers.  290>	 Quid hoc? Quid est? Etiam, scelus, male loquere? Tandem ut liceat,
<pl. pers.  291>	 quom servos sis, servom tibi male dicere. Itane? specta
<pl. pers.  292>	 quid dedero. Nil, nam nil habes. Di deaeque me omnes perdant---
<pl. pers.  293>	 Amicus sum, eveniant volo tibi quae optas. Atque id fiat,
<pl. pers.  294>	 nisi te hodie, si prehendero, defigam in terram colaphis.
<pl. pers.  295>	 Tun me defigas? te cruci ipsum adfigent propediem alii.
<pl. pers.  296>	 Qui te di deaeque---scis quid hinc porro dicturus fuerim,
<pl. pers.  297>	 ni linguae moderari queam. potin abeas? Abigis facile.
<pl. pers.  298>	 nam umbra mea iam intus vapulat.--- Vt istunc di deaeque perdant.
<pl. pers.  299>	 tamquam proserpens bestiast bilinguis et scelestus.
<pl. pers.  300>	 hercle illum abiisse gaudeo. foris aperit, eccere autem
<pl. pers.  301>	 quem convenire maxime cupiebam egreditur intus.
<pl. pers.  302>	 Paratum iam esse dicito, unde argentum sit futurum,
<pl. pers.  303>	 iubeto habere animum bonum, dic me illam amare multum;
<pl. pers.  304>	 ubi se adiuvat, ibi me adiuvat. quae dixi ut nuntiares,
<pl. pers.  305>	 satin ea tenes? Magis calleo quam aprugnum callum callet.---
<pl. pers.  306>	 Propera, abi domum. * Nunc ego huic graphice facetus fiam.
<pl. pers.  307>	 subnixis alis me inferam atque amicibor gloriose.
<pl. pers.  308>	 Sed quis hic ansatus ambulat? Magnifice conscreabor.
<pl. pers.  309>	 Sagaristio hic quidemst. quid agitur, Sagaristio? ut valetur?
<pl. pers.  310>	 ecquid, quod mandavi tibi, estne in te speculae? Adito.
<pl. pers.  311>	 videbitur. factum volo. venito. promoneto.
<pl. pers.  312>	 Quid hoc hic in collo tibi tumet? Vomicast, pressare parce;
<pl. pers.  313>	 nam ubi qui mala tangit manu, dolores cooriuntur.
<pl. pers.  314>	 Quando istaec innatast tibi? Hodie. Secari iubeas.
<pl. pers.  315>	 Metuo, ne immaturam secem, ne exhibeat plus negoti.
<pl. pers.  316>	 Inspicere morbum tuom lubet. Ah ah, abi atque cave sis
<pl. pers.  317>	 a cornu. Quid iam? Quia boves bini hic sunt in crumina.
<pl. pers.  318>	 Emitte sodes, ne enices fame; sine ire pastum.
<pl. pers.  319>	 Enim metuo, ut possim reicere in bubile, ne vagentur.
<pl. pers.  320>	 Ego reiciam. habe animum bonum. Credetur, commodabo.
<pl. pers.  321>	 sequere hac sis. argentum hic inest, quod mecum dudum orasti.
<pl. pers.  322>	 Quid tu ais? Dominus me bovis mercatum Eretriam misit.
<pl. pers.  323>	 nunc mi Eretria erit haec tua domus. Nimis tu facete loquere.
<pl. pers.  324>	 atque ego omne argentum tibi hoc actutum incolume redigam;
<pl. pers.  325>	 nam iam omnes sycophantias instruxi et comparavi,
<pl. pers.  326>	 quo pacto ab lenone auferam hoc argentum, Tanto melior.
<pl. pers.  327>	 Et mulier ut sit libera atque ipse ultro det argentum.
<pl. pers.  328>	 sed sequere me: ad eam rem usus est tua mihi opera.--- Vtere ut vis.---
<pl. pers.  329>	 Quae res bene vortat mi et tibi et ventri meo
<pl. pers.  330>	 perennitatique adeo huic, perpetuo cibus
<pl. pers.  331>	 ut mihi supersit, suppetat, superstitet:
<pl. pers.  332>	 sequere hac, mea gnata, me, cum dis volentibus.
<pl. pers.  333>	 quoi rei opera detur scis, tenes, intellegis;
<pl. pers.  334>	 communicavi tecum consilia omnia.
<pl. pers.  335>	 ea causa ad hoc exemplum te exornavi ego.
<pl. pers.  336>	 venibis tu hodie, virgo. Amabo, mi pater,
<pl. pers.  337>	 quamquam libenter escis alienis studes,
<pl. pers.  338>	 tuin ventris causa filiam vendas tuam?
<pl. pers.  339>	 Mirum quin regis Philippi causa aut Attali
<pl. pers.  340>	 te potius vendam quam mea, quae sis mea.
<pl. pers.  341>	 Vtrum tu pro ancilla me habes an pro filia?
<pl. pers.  342>	 Vtrum hercle magis in ventris rem videbitur.
<pl. pers.  343>	 meum, opino, imperiumst in te, non in me tibi.
<pl. pers.  344>	 Tua istaec potestas est, pater. verum tamen,
<pl. pers.  345>	 quamquam res nostrae sunt, pater, pauperculae,
<pl. pers.  346>	 modice et modeste meliust vitam vivere;
<pl. pers.  347>	 nam ad paupertatem si admigrant infamiae,
<pl. pers.  348>	 gravior paupertas fit, fides sublestior.
<pl. pers.  349>	 Enim vero odiosa es. Non sum, neque me esse arbitror,
<pl. pers.  350>	 quom parva natu recte praecipio patri.
<pl. pers.  351>	 nam inimici famam non ita ut natast ferunt.
<pl. pers.  352>	 Ferant eantque maximam malam crucem;
<pl. pers.  353>	 neque ego inimicitias omnes pluris existimo,
<pl. pers.  354>	 quam mensa inanis nunc si apponatur mihi.
<pl. pers.  355>	 Pater, hominum immortalis est infamia;
<pl. pers.  356>	 etiam tum vivit, cum esse credas mortuam.
<pl. pers.  357>	 Quid? metuis, ne te vendam? Non metuo, pater.
<pl. pers.  358>	 verum insimulari nolo. At nequiquam nevis.
<pl. pers.  359>	 meo modo istuc potius fiet quam tuo
<pl. pers.  360>	 fiat. quae hae res sunt? Cogita hoc verbum, pater:
<pl. pers.  361>	 erus si minatus est malum servo suo,
<pl. pers.  362>	 tametsi id futurum non est, ubi captumst flagrum,
<pl. pers.  363>	 dum tunicas ponit, quanta adficitur miseria!
<pl. pers.  364>	 ego nunc quod non futurumst formido tamen.
<pl. pers.  365>	 Virgo atque mulier nulla erit quin sit mala,
<pl. pers.  366>	 quae praeter sapiet quam placet parentibus.
<pl. pers.  367>	 Virgo atque mulier nulla erit quin sit mala,
<pl. pers.  368>	 quae reticet, si quid fieri pervorse videt.
<pl. pers.  369>	 Malo cavere meliust te. At si non licet
<pl. pers.  370>	 cavere, quid agam? nam ego tibi cautum volo.
<pl. pers.  371>	 Malusne ego sum? Non es, neque me dignumst dicere,
<pl. pers.  372>	 verum ei rei operam do, ne alii dicant, quibus licet.
<pl. pers.  373>	 Dicat quod quisque volt; ego de hac sententia
<pl. pers.  374>	 non demovebor. At, meo si liceat modo,
<pl. pers.  375>	 sapienter potius facias quam stulte. Lubet.
<pl. pers.  376>	 Lubere per me tibi licere intellego;
<pl. pers.  377>	 verum lubere hau lubeat, si liceat mihi.
<pl. pers.  378>	 Futura es dicto oboediens an non patri?
<pl. pers.  379>	 Futura. Scis iam tibi quae praecepi? Omnia.
<pl. pers.  380>	 Et ut surrupta fueris? Docte calleo.
<pl. pers.  381>	 Et qui parentes fuerint? Habeo in memoria.
<pl. pers.  382>	 necessitate me mala ut fiam facis.
<pl. pers.  383>	 verum videto, me ubi voles nuptum dare,
<pl. pers.  384>	 ne haec fama faciat repudiosas nuptias.
<pl. pers.  385>	 Tace, stulta. non tu nunc hominum mores vides?
<pl. pers.  386>	 quoivis modi hic cum [mala] fama facile nubitur:
<pl. pers.  387>	 dum dos sit, nullum vitium vitio vortitur.
<pl. pers.  388>	 Ergo istuc facito ut veniat in mentem tibi,
<pl. pers.  389>	 me esse indotatam. Cave sis tu istuc dixeris.
<pl. pers.  390>	 pol deum virtute dicam et maiorum meum,
<pl. pers.  391>	 ne te indotatam dicas, quoi dos sit domi:
<pl. pers.  392>	 librorum eccillum habeo plenum soracum.
<pl. pers.  393>	 si hoc adcurassis lepide, cui rei operam damus,
<pl. pers.  394>	 dabuntur dotis tibi inde sescenti logi,
<pl. pers.  395>	 atque Attici omnes; nullum Siculum acceperis:
<pl. pers.  396>	 cum hac dote poteris vel mendico nubere.
<pl. pers.  397>	 Quin tu me ducis, si quo , pater?
<pl. pers.  398>	 vel tu me vende vel face quid tibi lubet.
<pl. pers.  399>	 Bonum aequomque oras. sequere hac.--- Dicto sum audiens.---
<pl. pers.  400>	 Quidnam esse acturum hunc dicam vicinum meum,
<pl. pers.  401>	 qui mihi iuratust sese hodie argentum dare?
<pl. pers.  402>	 quod si non dederit atque hic dies praeterierit,
<pl. pers.  403>	 ego argentum, ille iusiurandum amiserit.
<pl. pers.  404>	 sed ibi concrepuit foris. quisnam egreditur foras?
<pl. pers.  405>	 Curate isti intus, iam ego domum me recipiam. Oh,
<pl. pers.  406>	 Toxile, quid agitur? Oh, lutum lenonium,
<pl. pers.  407>	 commixtum caeno sterculinum publicum,
<pl. pers.  408>	 impure, inhoneste, iniure, inlex, labes popli,
<pl. pers.  409>	 pecuniae accipiter avide atque invide,
<pl. pers.  410>	 procax, rapax, trahax---trecentis versibus
<pl. pers.  411>	 tuas impuritias traloqui nemo potest---
<pl. pers.  412>	 accipin argentum? accipe sis argentum, impudens,
<pl. pers.  413>	 tene sis argentum, etiam tu argentum tenes?
<pl. pers.  414>	 possum te facere ut argentum accipias, lutum?
<pl. pers.  415>	 non mihi censebas copiam argenti fore,
<pl. pers.  416>	 qui nisi iurato mihi nil credere?
<pl. pers.  417>	 Sine respirare me, ut tibi respondeam.
<pl. pers.  418>	 vir summe populi, stabulum servitutium,
<pl. pers.  419>	 scortorum liberator, suduculum flagri,
<pl. pers.  420>	 compedium tritor, pistrinorum civitas,
<pl. pers.  421>	 perenniserve, lurco, edax, furax, fugax,
<pl. pers.  422>	 cedo sis mi argentum, da mihi argentum, impudens,
<pl. pers.  423>	 possum a te exigere argentum? argentum, inquam, cedo,
<pl. pers.  424>	 quin tu mi argentum reddis? nilne te pudet?
<pl. pers.  425>	 leno te argentum poscit, solida servitus,
<pl. pers.  426>	 pro liberanda amica, ut omnes audiant.
<pl. pers.  427>	 Tace, obsecro hercle. ne tua vox valide valet.
<pl. pers.  428>	 Referundae ego habeo linguam natam gratiae.
<pl. pers.  429>	 eodem mihi pretio sal praehibetur quo tibi.
<pl. pers.  430>	 nisi me haec defendet, numquam delinget salem.
<pl. pers.  431>	 Iam omitte iratus esse. id tibi suscensui,
<pl. pers.  432>	 quia te negabas credere argentum mihi.
<pl. pers.  433>	 Mirum quin tibi ego crederem, ut idem mihi
<pl. pers.  434>	 faceres quod partim faciunt argentarii:
<pl. pers.  435>	 ubi quid credideris, citius extemplo a foro
<pl. pers.  436>	 fugiunt quam ex porta ludis cum emissust lepus.
<pl. pers.  437>	 Cape hoc sis. Quin das? Nummi sescenti hic erunt,
<pl. pers.  438>	 probi, numerati. fac sit mulier libera,
<pl. pers.  439>	 atque huc continuo adduce. Iam faxo hic erit.
<pl. pers.  440>	 non hercle, quoi nunc hoc dem spectandum, scio.
<pl. pers.  441>	 Fortasse metuis in manum concredere?
<pl. pers.  442>	 Mirum quin * * [citius iam a foro argentarii
<pl. pers.  443>	 abeunt, quam in cursu rotula circumvortitur.]
<pl. pers.  444>	 Abi istac travorsis angiportis ad forum;
<pl. pers.  445>	 eadem istaec facito mulier ad me transeat
<pl. pers.  446>	 per hortum. Iam hic faxo aderit. At ne propalam.
<pl. pers.  447>	 Sapienter sane. Supplicatum cras eat.
<pl. pers.  448>	 Ita hercle vero.--- Dum stas, reditum oportuit.
<pl. pers.  449>	 si quam rem accures sobrie aut frugaliter,
<pl. pers.  450>	 solet illa recte sub manus succedere.
<pl. pers.  451>	 atque edepol ferme ut quisque rem accurat suam,
<pl. pers.  452>	 sic ei procedit postprincipio, denique
<pl. pers.  453>	 si malus aut nequamst, male res vortunt quas agit,
<pl. pers.  454>	 sin autem frugist, eveniunt frugaliter.
<pl. pers.  455>	 hanc ego rem exorsus sum facete et callide,
<pl. pers.  456>	 igitur proventuram bene confido mihi.
<pl. pers.  457>	 nunc ego lenonem ita hodie intricatum dabo,
<pl. pers.  458>	 ut ipsus sese, qua se expediat, nesciat.
<pl. pers.  459>	 Sagaristio, heus, exi atque educe virginem
<pl. pers.  460>	 et istas tabellas, quas consignavi tibi,
<pl. pers.  461>	 quas tu attulisti mi ab ero meo usque e Persia.
<pl. pers.  462>	 Numquid moror? Euge, euge, basilice;
<pl. pers.  463>	 tiara ornatum lepida condecorat schema.
<pl. pers.  464>	 tum hanc hospitam autem crepidula ut graphice decet.
<pl. pers.  465>	 sed satin estis meditati? Tragici et comici
<pl. pers.  466>	 numquam aeque sunt meditati. Lepide hercle adiuvas.
<pl. pers.  467>	 [age, illuc abscede procul e conspectu et tace.
<pl. pers.  468>	 ubi cum lenone me videbis conloqui]
<pl. pers.  469>	 id erit adeundi tempus. nunc agite ite vos.
<pl. pers.  470>	 Quoi homini di propitii sunt, aliquid obiciunt lucri;
<pl. pers.  471>	 nam ego hodie compendi feci binos panes in dies.
<pl. pers.  472>	 ita ancilla mea quae fuit hodie, sua nunc est: argento vicit;
<pl. pers.  473>	 iam hodie alienum cenabit, nil gustabit de meo.
<pl. pers.  474>	 sumne probus, sum lepidus civis, qui Atticam hodie civitatem
<pl. pers.  475>	 maximam maiorem feci atque auxi civi femina?
<pl. pers.  476>	 sed ut ego hodie fui benignus, ut ego multis credidi,
<pl. pers.  477>	 nec satis a quiquam homine accepi: ita prosum credebam omnibus;
<pl. pers.  478>	 nec metuo, quibus credidi hodie, ne quis mi in iure abiurassit:
<pl. pers.  479>	 bonus volo iam ex hoc die esse---quod neque fiet neque fuit.
<pl. pers.  480>	 Hunc hominem ego hodie in trasennam doctis deducam dolis,
<pl. pers.  481>	 itaque huic insidiae paratae sunt probe. adgrediar virum.
<pl. pers.  482>	 quid agis? Credo. Unde agis te, Dordale? Credo tibi.
<pl. pers.  483>	 di dent, quae velis. Eho, an iam manu emisisti mulierem?
<pl. pers.  484>	 Credo edepol, credo, inquam, tibi. Iam liberta ? Enicas.
<pl. pers.  485-486>	 quin tibi me dico credere. Dic bona fide: iam liberast? Olim.
<pl. pers.  487>	 i, i ad forum ad praetorem, exquire, siquidem mihi credere non vis.
<pl. pers.  488>	 libera, inquam, est: ecquid audis? At tibi di bene faciant omnes.
<pl. pers.  489>	 numquam enim posthac tibi nec tuorum quoiquam quod nolis volam.
<pl. pers.  490>	 Abi, ne iura, satis credo.
<pl. pers.  491>	 Vbi nunc tua libertast? Apud te. Ain, apud mest? Aio, inquam, apud te est, inquam.
<pl. pers.  492>	 Ita me di ament, ut ob istam rem tibi multa bona instant a me.
<pl. pers.  493>	 nam est res quaedam, quam occultabam tibi dicere: nunc eam narrabo,
<pl. pers.  494>	 unde tu pergrande lucrum facias: faciam, ut mei memineris, dum vitam
<pl. pers.  495>	 vivas. Bene dictis tuis bene facta aures meae auxilium exposcunt.
<pl. pers.  496>	 Tuom promeritumst, merito ut faciam. et ut me scias esse ita facturum,
<pl. pers.  497>	 tabellas tene has, pellege. Istae quid ad me? Immo ad te attinent et tua refert.
<pl. pers.  498>	 nam ex Persia sunt haec allatae mihi a meo ero. Quando? Haud dudum.
<pl. pers.  499>	 Quid istae narrant? Percontare ex ipsis. ipsae tibi narrabunt.
<pl. pers.  500>	 Cedo sane [mihi]. At clare recitato. Tace, dum pellego. Hau verbum faciam
<pl. pers.  501>	 Salutem dicit Toxilo Timarchides
<pl. pers.  502>	 et familiae omni. si valetis, gaudeo.
<pl. pers.  503>	 ego valeo recte et rem gero et facio lucrum,
<pl. pers.  504>	 neque istoc redire his octo possum mensibus,
<pl. pers.  505>	 itaque hic est quod me detinet negotium.
<pl. pers.  506>	 Chrysopolim Persae cepere urbem in Arabia,
<pl. pers.  507>	 plenam bonarum rerum atque antiquom oppidum:
<pl. pers.  508>	 ea comportatur praeda, ut fiat auctio
<pl. pers.  509>	 publicitus; ea res me domo expertem facit.
<pl. pers.  510>	 operam atque hospitium ego isti praehiberi volo,
<pl. pers.  511>	 qui tibi tabellas adfert. cura quae is volet,
<pl. pers.  512>	 nam is mihi honores suae domi habuit maxumos.
<pl. pers.  513>	 Quid id ad me aut ad meam rem refert, Persae quid rerum gerant
<pl. pers.  514>	 aut quid erus tuos? Tace, stultiloque; nescis quid te instet boni
<pl. pers.  515>	 neque quam tibi Fortuna faculam lucrifera adlucere volt.
<pl. pers.  516>	 Quae istaec lucrifera est Fortuna? Istas, quae norunt, roga.
<pl. pers.  517>	 ego tantumdem scio quantum tu, nisi quod pellegi prior.
<pl. pers.  518>	 sed, ut occepisti, ex tabellis nosce rem. Bene me mones.
<pl. pers.  519>	 fac silentium. Nunc ad illud venies quod refert tua.
<pl. pers.  520>	 Iste qui tabellas adfert adduxit simul
<pl. pers.  521>	 forma expetenda liberalem virginem,
<pl. pers.  522>	 furtivam, abductam ex Arabia penitissuma;
<pl. pers.  523>	 eam te volo accurare ut istic veneat.
<pl. pers.  524>	 ac suo periclo is emat qui eam mercabitur:
<pl. pers.  525>	 mancipio neque promittet neque quisquam dabit.
<pl. pers.  526>	 probum et numeratum argentum ut accipiat face.
<pl. pers.  527>	 haec cura, et hospes cura ut curetur. vale.
<pl. pers.  528>	 Quid igitur? postquam recitasti quod erat cerae creditum,
<pl. pers.  529>	 iam mihi credis? Vbi nunc illest hospes, qui hasce huc attulit?
<pl. pers.  530>	 Iam hic credo aderit: arcessivit illam a navi. Nil mi opust
<pl. pers.  531>	 litibus neque tricis. quam ob rem ego argentum enumerem foras?
<pl. pers.  532>	 nisi mancipio accipio, quid eo mi opus est mercimonio?
<pl. pers.  533>	 Tacen an non taces? numquam ego te tam esse matulam credidi.
<pl. pers.  534>	 quid metuis? Metuo hercle vero. sensi ego iam compluriens,
<pl. pers.  535>	 neque mi haud imperito eveniet, tali ut in luto haeream.
<pl. pers.  536>	 Nil pericli mihi videtur. Scio istuc, sed metuo mihi.
<pl. pers.  537>	 Mea quidem istuc nil refert: tua ego hoc facio gratia,
<pl. pers.  538>	 ut tibi recte conciliandi primo facerem copiam.
<pl. pers.  539-540>	 Gratiam habeo. sed te de aliis, quam alios de te suaviust
<pl. pers.  541>	 fieri doctos. Ne quis vero ex Arabia penitissuma
<pl. pers.  542>	 persequatur. etiam tu illam destinas? Videam modo
<pl. pers.  543>	 mercimonium. Aequa dicis. sed optume eccum ipse advenit
<pl. pers.  544>	 hospes ille, qui has tabellas attulit. Hicinest? Hic est.
<pl. pers.  545>	 Haecine illast furtiva virgo? Iuxta tecum aeque scio,
<pl. pers.  546>	 nisi quia specie quidem edepol liberalist, quisquis est.
<pl. pers.  547>	 Sat edepol concinnast facie. Vt contemptim carnufex.
<pl. pers.  548>	 taciti contemplemur formam. Laudo consilium tuom.
<pl. pers.  549>	 Satin Athenae tibi sunt visae fortunatae atque opiparae?
<pl. pers.  550>	 Vrbis speciem vidi, hominum mores perspexi parum.
<pl. pers.  551>	 Numquid in principio cessavit verbum docte dicere?
<pl. pers.  552>	 Hau potui etiam in primo verbo perspicere sapientiam.
<pl. pers.  553>	 Quid id quod vidisti? ut munitum muro tibi visum oppidumst?
<pl. pers.  554>	 Si incolae bene sunt morati, pulchre munitum arbitror.
<pl. pers.  555>	 perfidia et peculatus ex urbe et avaritia si exulant,
<pl. pers.  556>	 quarta invidia, quinta ambitio, sexta obtrectatio,
<pl. pers.  557>	 septimum periurium, Euge. Octava indiligentia,
<pl. pers.  558>	 nona iniuria, decimum, quod pessimum adgressust, scelus:
<pl. pers.  559>	 haec unde aberunt, ea urbs moenita muro sat erit simplici;
<pl. pers.  560>	 ubi ea aderunt, centumplex murus rebus servandis parumst.
<pl. pers.  561>	 Quid ais tu? Quid vis? Tu in illis es decem sodalibus:
<pl. pers.  562>	 te in exilium ire hinc oportet. Quid iam? Quia periurus es.
<pl. pers.  563>	 Verba quidem haud indocte fecit. Ex tuo, inquam, usust: eme hanc.
<pl. pers.  564>	 Edepol qui cum hanc magis contemplo, magis placet. Si hanc emeris,
<pl. pers.  565>	 di immortales, nullus leno te alter erit opulentior.
<pl. pers.  566>	 evortes tuo arbitratu homines fundis, familiis;
<pl. pers.  567>	 cum optimis viris rem habebis, gratiam cupient tuam:
<pl. pers.  568>	 venient ad te comissatum. At ego intro mitti votuero.
<pl. pers.  569>	 At enim illi noctu occentabunt ostium, exurent fores:
<pl. pers.  570>	 proin tu tibi iubeas concludi aedis foribus ferreis,
<pl. pers.  571>	 ferreas aedis commutes, limina indas ferrea,
<pl. pers.  572>	 ferream seram atque anellum; ne sis ferro parseris:
<pl. pers.  573>	 ferreas tute tibi impingi iubeas crassas compedis.
<pl. pers.  574>	 I sis in malum cruciatum. I sane tu, [hanc eme atque] ausculta mihi.
<pl. pers.  575>	 Modo uti sciam, quanti indicet. Vin huc vocem? Ego illo accessero.
<pl. pers.  576>	 Quid agis, hospes? Venio, adduco hanc ad te, ut dudum dixeram.
<pl. pers.  577>	 nam heri in portum noctu navis venit. veniri hanc volo,
<pl. pers.  578>	 si potest; si non potest, iri hinc volo quantum potest.
<pl. pers.  579>	 Salvos sis, adulescens. Siquidem hanc vendidero pretio suo.
<pl. pers.  580>	 At qui aut hoc emptore vendes pulchre, aut alio non potis.
<pl. pers.  581>	 Esne tu huic amicus? Tam quam di omnes qui caelum colunt.
<pl. pers.  582>	 Tum tu mi es inimicus certus. nam generi lenonio
<pl. pers.  583>	 numquam ullus deus tam benignus fuit, qui fuerit propitius.
<pl. pers.  584>	 Hoc age. opusnest hac tibi empta? Si tibi venissest opus,
<pl. pers.  585>	 mihi quoque emptast; si tibi subiti nihil est, tantumdemst mihi.
<pl. pers.  586>	 Indica, fac pretium. Tua mers est, tua indicatiost.
<pl. pers.  587>	 Aequom hic orat. Vin bene emere? Vin tu pulchre vendere?
<pl. pers.  588>	 Ego scio hercle utrumque velle. Age, indica prognariter.
<pl. pers.  589>	 Prius dico: hanc mancupio nemo tibi dabit. iam scis? Scio.
<pl. pers.  590>	 indica, minimo daturus qui sis, qui duci queat.
<pl. pers.  591>	 Tace, tace. nimis tu quidem hercle homo stultus es pueriliter.
<pl. pers.  592>	 Quid ita? Quia enim te ex puella prius percontari volo
<pl. pers.  593>	 quae ad rem referunt. Atque hercle tu me monuisti hau male.
<pl. pers.  594>	 vide sis, ego ille doctus leno paene in foveam decidi,
<pl. pers.  595>	 ni hic adesses. quantum est adhibere hominem amicum, ubi quid geras.
<pl. pers.  596>	 Quo genere aut qua in patria nata sit aut quibus parentibus,
<pl. pers.  597>	 ne temere hanc te emisse dicas suasu atque impulsu meo,
<pl. pers.  598>	 volo te percontari. Quin laudo, inquam, consilium tuom.
<pl. pers.  599>	 Nisi molestum est, percontari hanc paucis hic volt. Maxime,
<pl. pers.  600>	 suo arbitratu. Quid stas? adi sis tute atque ipse itidem roga,
<pl. pers.  601>	 ut tibi percontari liceat quae velis; etsi mihi
<pl. pers.  602>	 dixit dare potestatem eius; sed ego te malo tamen,
<pl. pers.  603>	 eumpse adire, ut ne contemnat te ille. Satis recte mones.
<pl. pers.  604>	 hospes, volo ego hanc percontari. A terra ad caelum, quid lubet.
<pl. pers.  605>	 Iube dum eam hoc accedat ad me. I sane ac morem illi gere.
<pl. pers.  606>	 percontare, exquire quid vis. Age, age nunc tu, in proelium
<pl. pers.  607>	 vide ut ingrediare auspicato. Liquidumst auspicium, tace.
<pl. pers.  608>	 curabo ut praedati pulchre ad castra convertamini.
<pl. pers.  609>	 Concede istuc, ego illam adducam. Age, ut rem esse in nostram putas.
<pl. pers.  610>	 Ehodum huc, virgo. vide sis quid agas. Taceas, curabo ut voles.
<pl. pers.  611>	 Sequere me. adduco hanc, si quid vis ex hac percontarier.
<pl. pers.  612>	 Enim volo te adesse. Hau possum quin huic operam dem hospiti,
<pl. pers.  613>	 quoi erus iussit. quid si hic non volt me adesse una? Immo i modo.
<pl. pers.  614>	 Do tibi ego operam. Tibi ibidem das, ubi tu tuom amicum adiuvas.
<pl. pers.  615>	 Exquire. heus tu, advigila. Satis est dictum: quamquam ego serva sum,
<pl. pers.  616>	 scio ego officium meum, ut quae rogiter vera, ut accepi, eloquar.
<pl. pers.  617>	 Virgo, hic homo probus est. Credo. Non diu apud hunc servies.
<pl. pers.  618>	 Ita pol spero, si parentes facient officium suom.
<pl. pers.  619>	 Nolo ego te mirari, si nos ex te percontabimur
<pl. pers.  620>	 aut patriam tuam aut parentes. Quor ego id mirer, mi homo?
<pl. pers.  621>	 servitus mea mi interdixit, ne quid mirer meum malum.
<pl. pers.  622>	 Noli flere. Ah, di istam perdant, ita catast et callida.
<pl. pers.  623>	 ut sapiens habet cor, quam dicit quod opust! Quid nomen tibist?
<pl. pers.  624>	 Nunc metuo ne peccet. Lucridi nomen in patria fuit.
<pl. pers.  625>	 Nomen atque omen quantivis iam est preti. quin tu hanc emis?
<pl. pers.  626>	 nimis pavebam, ne peccaret. expedivit. Si te emam,
<pl. pers.  627>	 mihi quoque Lucridem confido fore te. Tu si hanc emeris,
<pl. pers.  628>	 numquam hercle hunc mensem vortentem, credo, servibit tibi.
<pl. pers.  629>	 Ita velim quidem hercle. Optata ut evenant, operam addito.
<pl. pers.  630>	 nihil adhuc peccavit etiam. Vbi tu nata es? Vt mihi
<pl. pers.  631>	 mater dixit, in culina, in angulo ad laevam manum.
<pl. pers.  632>	 Haec erit tibi fausta meretrix: natast in calido loco,
<pl. pers.  633>	 ubi rerum omnium bonarum copiast saepissume.
<pl. pers.  634>	 tactust leno; qui rogaret, ubi nata esset diceret,
<pl. pers.  635>	 lepide lusit. At ego patriam te rogo quae sit tua.
<pl. pers.  636>	 Quae mihi sit, nisi haec ubi nunc sum? At ego illam quaero quae fuit.
<pl. pers.  637>	 Omne ego pro nihilo esse duco quod fuit, quando fuit:
<pl. pers.  638>	 tamquam hominem, quando animam ecflavit, quid eum quaeras qui fuit?
<pl. pers.  639>	 Ita me di bene ament, sapienter. atque equidem miseret tamen.
<pl. pers.  640>	 sed tamen, virgo, quae patriast tua, age mi actutum expedi.
<pl. pers.  641>	 quid taces? Dico equidem: quando hic servio, haec patriast mea.
<pl. pers.  642>	 Iam de istoc rogare omitte (non vides nolle eloqui?)
<pl. pers.  643>	 ne suarum se miseriarum in memoriam inducas. Quid est?
<pl. pers.  644>	 captusne est pater? Non captus, sed quod habuit perdidit.
<pl. pers.  645>	 Haec erit bono genere nata: nil scit nisi verum loqui.
<pl. pers.  646>	 Quis fuit? dic nomen. Quid illum miserum memorem qui fuit?
<pl. pers.  647>	 nunc et illum miserum et me miseram aequom est nominarier.
<pl. pers.  648>	 Quoius modi is suo in populo habitust? Nemo quisquam acceptior:
<pl. pers.  649>	 servi liberique amabant. Hominem miserum praedicas,
<pl. pers.  650>	 quom et ipsus prorsus perditust et benevolentis perdidit.
<pl. pers.  651>	 Emam, opinor. Etiam opinor? summo genere esse arbitror;
<pl. pers.  652>	 divitias tu ex istac facies. Ita di faxint. Eme modo.
<pl. pers.  653>	 Iam hoc tibi dico: [iam] actutum ecastor meus pater, ubi me sciet
<pl. pers.  654>	 veniisse, ipse aderit et me abs te redimet. Quid nunc? Quid est?
<pl. pers.  655>	 Audin quid ait? Nam etsi res sunt fractae, amici sunt tamen.
<pl. pers.  656>	 Ne sis plora; libera eris actutum, si crebro cades.
<pl. pers.  657>	 vin mea esse? Dum quidem ne nimis diu tua sim, volo.
<pl. pers.  658>	 Satin ut meminit libertatis? dabit haec tibi grandis bolos.
<pl. pers.  659>	 age si quid agis. ego ad hunc redeo. sequere. redduco hanc tibi.
<pl. pers.  660>	 Adulescens, vin vendere istanc? Magis libet quam perdere.
<pl. pers.  661>	 Tum tu pauca in verba confer: qui datur, tanti indica.
<pl. pers.  662>	 Faciam ita ut te velle video, ut emas. habe centum minis.
<pl. pers.  663>	 Nimiumst. Octoginta. Nimiumst. Nummus abesse hinc non potest,
<pl. pers.  664>	 quod nunc dicam. Quid id est ergo? eloquere actutum atque indica.
<pl. pers.  665>	 Tuo periclo sexaginta haec dabitur argenti minis.
<pl. pers.  666>	 Toxile, quid ago? Di deaeque te agitant irati, scelus,
<pl. pers.  667>	 qui hanc non properes destinare. Habeto. Eu, probe.
<pl. pers.  668>	 non edepol minis trecentis carast. fecisti lucri.
<pl. pers.  669>	 Heus tu, etiam pro vestimentis huc decem accedent minae.
<pl. pers.  670>	 Abscedent enim, non accedent. Tace sis, non tu illum vides
<pl. pers.  671>	 quaerere ansam, infectum ut faciat? abin atque argentum petis?
<pl. pers.  671a>	 * * atque ut dignust perit.
<pl. pers.  672>	 Heus tu serva istum. Quin tu is intro? Abeo atque argentum affero.---
<pl. pers.  673>	 Edepol dedisti, virgo, operam adlaudabilem,
<pl. pers.  674>	 probam et sapientem et sobriam. Si quid bonis
<pl. pers.  675>	 boni fit, esse id et grave et gratum solet.
<pl. pers.  676>	 Audin tu, Persa? ubi argentum ab hoc acceperis,
<pl. pers.  677>	 simulato, quasi eas prorsum in navem. Ne doce.
<pl. pers.  678>	 Per angiportum rursum te ad me recipito
<pl. pers.  679>	 illac per hortum. Quod futurum est praedicas.
<pl. pers.  680>	 At ne cum argento protinam permittas domum,
<pl. pers.  681>	 moneo, te. Quod te dignumst, me dignum esse vis?
<pl. pers.  682>	 Tace, parce voci: praeda progreditur foras.
<pl. pers.  683>	 Probae hic argenti sunt sexaginta minae,
<pl. pers.  684>	 duobus nummis minus est. Quid ei nummi sciunt?
<pl. pers.  685>	 Cruminam hanc emere aut facere uti remigret domum.
<pl. pers.  686>	 Ne non sat esses leno, id metuebas miser,
<pl. pers.  687>	 impure, avare, ne crumillam amitteres?
<pl. pers.  688>	 Sine quaeso. quando lenost, nil mirum facit.
<pl. pers.  689>	 Lucro faciundo ego auspicavi in hunc diem:
<pl. pers.  690>	 nil mihi tam parvist, quin me id pigeat perdere.
<pl. pers.  691>	 age, accipe hoc sis. Hunc in collum, nisi piget,
<pl. pers.  692>	 impone. Vero fiat. Numquid ceterum
<pl. pers.  693>	 me voltis? Quid tam properas? Ita negotiumst:
<pl. pers.  694>	 mandatae quae sunt, volo deferre epistulas;
<pl. pers.  695>	 geminum autem fratrem servire audivi hic meum,
<pl. pers.  696>	 eum ego ut requiram atque uti redimam volo.
<pl. pers.  697>	 Atque edepol tu me commonuisti hau male.
<pl. pers.  698>	 videor vidisse hic forma persimilem tui,
<pl. pers.  699>	 eadem statura. Quippe qui frater siet.
<pl. pers.  700>	 Quid est tibi nomen? * quod ad te attinet.
<pl. pers.  701>	 Quid attinet non scire? Ausculta ergo, ut scias:
<pl. pers.  702>	 Vaniloquidorus Virginesvendonides
<pl. pers.  703>	 Nugiepiloquides Argentumexterebronides
<pl. pers.  704>	 [Tedigniloquides Nugides Palponides]
<pl. pers.  705>	 Quodsemelarripides Numquameripides. em tibi.
<pl. pers.  706>	 Eu hercle, nomen multimodis scriptumst tuom.
<pl. pers.  707>	 Ita sunt Persarum mores, longa nomina,
<pl. pers.  708>	 contortiplicata habemus. numquid ceterum
<pl. pers.  709>	 voltis? Vale. Et vos, nam animus iam in navist meus.
<pl. pers.  710>	 Cras ires potius, hodie hic cenares. Vale.---
<pl. pers.  711>	 Postquam illic hinc abiit, dicere hic quidvis licet.
<pl. pers.  712>	 ne hic tibi dies inluxit lucrificabilis.
<pl. pers.  713>	 nam non emisti hanc, verum fecisti lucri.
<pl. pers.  714>	 Ille quidem iam scit, quid negoti gesserit,
<pl. pers.  715>	 qui mihi furtivam meo periclo vendidit,
<pl. pers.  716>	 argentum accepit, abiit. qui ego nunc scio,
<pl. pers.  717>	 an iam adseratur haec manu? quo illum sequar?
<pl. pers.  718>	 in Persas? nugas. Credidi gratum fore
<pl. pers.  719>	 beneficium meum apud te. Immo equidem gratiam
<pl. pers.  720>	 tibi, Toxile, habeo; nam te sensi sedulo
<pl. pers.  721>	 mihi dare bonam operam. Tibine ego? immo sedulo.
<pl. pers.  722>	 Attat, oblitus sum intus dudum edicere
<pl. pers.  723>	 quae volui edicta. adserva hanc.--- Salvast haec quidem.
<pl. pers.  724>	 Pater nunc cessat. Quid si admoneam? Tempus est.
<pl. pers.  725>	 Heus, Saturio, exi. nunc est illa occasio
<pl. pers.  726>	 inimicum ulcisci. Ecce me. numquid moror?
<pl. pers.  727>	 Age, illuc abscede procul e conspectu, tace;
<pl. pers.  728>	 ubi cum lenone me videbis conloqui,
<pl. pers.  729>	 tum turbam facito. Dictum sapienti sat est.
<pl. pers.  730>	 Tunc, quando abiero--- Quin taces? scio quid velis.
<pl. pers.  731>	 Transcidi loris omnis adveniens domi,
<pl. pers.  732>	 ita mihi supellex squalet atque aedes meae.
<pl. pers.  733>	 Redis tu tandem? Redeo. Ne ego hodie tibi
<pl. pers.  734>	 bona multa feci. Fateor, habeo gratiam.
<pl. pers.  735>	 Num quippiam aliud me vis? Vt bene sit tibi.
<pl. pers.  736>	 Pol istuc quidem omen iam ego usurpabo domi,
<pl. pers.  737>	 nam iam inclinabo me cum liberta tua.
<pl. pers.  738>	 Nisi ego illum hominem perdo, perii. atque optume
<pl. pers.  739>	 eccum ipsum ante aedes. Salve multum, mi pater.
<pl. pers.  740>	 Salve, mea gnata. Ei, Persa me pessum dedit.
<pl. pers.  741>	 Pater hic meus est. Hem, quid? pater? perii oppido.
<pl. pers.  742>	 quid ego igitur cesso infelix lamentarier
<pl. pers.  743>	 minas sexaginta? Ego pol te faciam, scelus,
<pl. pers.  744>	 te quoque etiam ipsum ut lamenteris. Occidi.
<pl. pers.  745>	 Age ambula in ius, leno. Quid me in ius vocas?
<pl. pers.  746>	 Illi apud praetorem dicam. sed ego in ius voco.
<pl. pers.  747>	 Nonne antestaris? Tuan ego causa, carnufex,
<pl. pers.  748>	 cuiquam mortali libero auris atteram,
<pl. pers.  749>	 qui hic commercaris civis homines liberos?
<pl. pers.  750>	 Sine dicam. Nolo. Audi. Surdus sum. ambula.
<pl. pers.  751>	 sequere hac, sceleste, feles virginaria.
<pl. pers.  752>	 sequere hac, mea gnata, me usque ad praetorem.--- Sequor.---
<pl. pers.  753>	 Hostibus victis, civibus salvis, re placida, pacibus perfectis,
<pl. pers.  754>	 bello exstincto, re bene gesta, integro exercitu et praesidiis,
<pl. pers.  755>	 cum bene nos, Iuppiter, iuvisti, dique alii omnes caelipotentes,
<pl. pers.  756>	 eas vobis habeo grates atque ago, quia probe sum ultus meum inimicum.
<pl. pers.  757>	 nunc ob eam rem inter participes didam praedam et participabo.
<pl. pers.  758>	 ite foras: hic volo ante ostium et ianuam
<pl. pers.  758a>	 meos participes bene accipere.
<pl. pers.  759>	 statuite hic lectulos, ponite hic quae adsolent.
<pl. pers.  759a>	 hic statui volo primum aliqua mihi,
<pl. pers.  760>	 unde ego omnis hilaros, ludentis, laetificantis faciam ut fiant,
<pl. pers.  761>	 quorum opera mihi facilia factu facta haec sunt, quae volui effieri.
<pl. pers.  762>	 nam improbus est homo qui beneficium scit accipere et reddere nescit.
<pl. pers.  763>	 Toxile mi, cur ego sine te sum, cur tu autem sine me es? Agedum ergo,
<pl. pers.  764>	 accede ad me atque amplectere sis. Ego vero. Oh, nihil hoc magis dulcest.
<pl. pers.  765>	 sed, amabo, oculus meus, quin lectis nos actutum commendamus?
<pl. pers.  766>	 Omnia quae tu vis, ea cupio. Mutua fiunt a me. age, age ergo,
<pl. pers.  767>	 tu Sagaristio, accumbe in summo. Ego nil moror: cedo parem, quem pepigi.
<pl. pers.  768>	 Temperi. Mi istuc temperi serost. Hoc age, accumbe. hunc diem suavem
<pl. pers.  769>	 meum natalem agitemus amoenum. date aquam manibus, apponite mensam.
<pl. pers.  770>	 do hanc tibi florentem florenti. tu hic eris dictatrix nobis.
<pl. pers.  771>	 Age, puere, ab summo septenis cyathis committe hos ludos.
<pl. pers.  772>	 Move manus, propera, Paegnium, tarde cyathos mihi das, cedo sane.
<pl. pers.  773>	 bene mihi, bene vobis, bene meae amicae, optatus hic mihi dies datus hodiest.
<pl. pers.  774>	 ab dis, quia te licet liberam med amplecti. Tua factum opera.
<pl. pers.  775>	 Bene omnibus nobis. hoc mea manus tuae poclum donat, ut amantem
<pl. pers.  776>	 amanti decet. Cedo. Accipe. Bene ei qui invidet mi et ei qui hoc gaudet.
<pl. pers.  777>	 Qui sunt qui erunt quique fuerunt quique futuri sunt posthac,
<pl. pers.  778>	 solus ego omnibus antideo facile, miserrimus hominum ut vivam.
<pl. pers.  779-780>	 perii, interii. pessimus hic mi dies hodie inluxit corruptor,
<pl. pers.  781>	 ita me Toxilus perfabricavit itaque meam rem divexavit.
<pl. pers.  782>	 vehiclum argenti miser eieci [amisi], neque quam ob rem eieci, habeo.
<pl. pers.  783>	 qui illum Persam atque omnis Persas atque etiam omnis personas
<pl. pers.  784>	 male di omnes perdant, ita misero Toxilus haec mihi concivit.
<pl. pers.  785>	 quia ei fidem non habui argenti, eo mihi eas machinas molitust;
<pl. pers.  786>	 quem pol ego ut non in cruciatum atque in compedis cogam, si vivam,
<pl. pers.  787>	 siquidem huc umquam erus redierit eius, quod spero---sed quid ego aspicio?
<pl. pers.  788>	 hoc vide, quae haec fabulast? hic quidem pol potant. adgrediar. o bone vir,
<pl. pers.  789-790>	 salveto, et tu, bona liberta. Dordalus hic quidemst. Quin iube adire.
<pl. pers.  791>	 Adi, si libet. Agite, adplaudamus. Dordale, homo lepidissume, salve.
<pl. pers.  792>	 locus hic tuos est, hic accumbe. ferte aquam pedibus. praeben tu puere?
<pl. pers.  793>	 Ne sis me uno digito attigeris, ne te ad terram, scelus, adfligam.
<pl. pers.  794>	 At tibi ego hoc continuo cyatho oculum excutiam tuum.
<pl. pers.  795>	 Quid ais, crux, stimulorum tritor? quo modo me hodie versavisti,
<pl. pers.  796>	 ut me in tricas coniecisti, quo modo de Persa manus mi aditast?
<pl. pers.  797>	 Iurgium hinc auferas, si sapias.
<pl. pers.  798>	 At, bona liberta, haec scivisti et me celavisti? Stultitiast,
<pl. pers.  799-800>	 cui bene esse licet, eum praevorti litibus. posterius istaec te
<pl. pers.  801>	 magis par agerest. Vritur cor mi. Da illi cantharum, extingue ignem, si
<pl. pers.  802>	 cor uritur, caput ne ardescat.
<pl. pers.  803>	 Ludos me facitis, intellego.
<pl. pers.  804>	 Vin cinaedum novom tibi dari, Paegnium?
<pl. pers.  805>	 quin elude, ut soles, quando liber locust hic.
<pl. pers.  806>	 hui, babae, basilice te intulisti et facete.
<pl. pers.  807>	 Decet me facetum esse, et hunc inridere
<pl. pers.  808>	 lenonem lubidost, quando dignus est.
<pl. pers.  809>	 Perge ut coeperas. Hoc, leno, tibi.
<pl. pers.  810>	 Perii perculit me prope. Em, serva rusum.
<pl. pers.  811>	 Delude, ut lubet, erus dum hinc abest.
<pl. pers.  812>	 Viden ut tuis dictis pareo?
<pl. pers.  813>	 sed quin tu meis contra item dictis servis
<pl. pers.  814>	 atque hoc, quod tibi suadeo, facis? Quid est id?
<pl. pers.  815>	 Restim tu tibi cape crassam ac suspende te.
<pl. pers.  816>	 Cave sis me attigas, ne tibi hoc scipione
<pl. pers.  817>	 malum magnum dem. Vtere, te condono.
<pl. pers.  818>	 Iam iam, Paegnium, da pausam.
<pl. pers.  819>	 Ego pol vos eradicabo. At te ille, qui supra nos habitat,
<pl. pers.  820>	 qui tibi male volt maleque faciet. non hi dicunt, verum ego.
<pl. pers.  821>	 Age, circumfer mulsum, bibere da usque plenis cantharis.
<pl. pers.  822>	 iam diu factum est, postquam bibimus; nimis diu sicci sumus.
<pl. pers.  823>	 Di faciant ut id bibatis quod vos numquam transeat.
<pl. pers.  824>	 Nequeo, leno, quin tibi saltem staticulum, olim quem Hegea
<pl. pers.  825>	 faciebat. vide vero, si tibi satis placet. Me quoque volo
<pl. pers.  826>	 reddere, Diodorus quem olim faciebat in Ionia.
<pl. pers.  827>	 Malum ego vobis dabo, ni abitis. Etiam muttis, impudens?
<pl. pers.  828>	 iam ego tibi, si me inritassis, Persam adducam denuo.
<pl. pers.  829>	 [iam taceo hercle] Atque tu Persa es, qui me usque admutilavisti ad cutem.
<pl. pers.  830>	 Tace, stulte: hic eius geminust frater. Hicinest? Ac geminissumus.
<pl. pers.  831>	 Di deaeque et te et geminum fratrem excrucient. Qui te perdidit:
<pl. pers.  832>	 nam ego nil merui. At enim quod ille meruit, tibi id obsit volo.
<pl. pers.  833>	 Agite sultis, hunc ludificemus. Nisi si dignust, non opust.
<pl. pers.  834>	 et me haud par est. Credo eo, quia non inconciliavit, cum te emo.
<pl. pers.  835>	 At tamen non---tamen--- Cave ergo sis malo, et sequere me.
<pl. pers.  836>	 te mihi dicto audientem esse addecet, nam hercle absque me
<pl. pers.  837>	 foret et meo praesidio, hic faceret te prostibilem propediem.
<pl. pers.  838>	 sed ita pars libertinorum est: nisi patrono qui adversatust,
<pl. pers.  839>	 nec satis liber sibi videtur nec satis frugi nec sat honestus,
<pl. pers.  840>	 ni id effecit, ni ei male dixit, ni grato ingratus repertust.
<pl. pers.  841>	 Pol bene facta tua me hortantur, tuo ut imperio paream.
<pl. pers.  842>	 Ego sum tibi patronus plane, qui huic pro te argentum dedi.
<pl. pers.  843>	 * graphice hunc volo ludificari. Meo ego in loco sedulo curabo.
<pl. pers.  844>	 Certo illi homines mihi nescio quid mali consulunt, quod faciant. Heus vos.
<pl. pers.  845>	 Quid ais? Hicin Dordalus est leno, qui hic liberas virgines mercatur?
<pl. pers.  846>	 hicinest, qui fuit quondam fortis? Quae haec res est? ei, colapho me icit.
<pl. pers.  847>	 malum vobis dabo. At tibi nos dedimus dabimusque etiam. Ei, natis pervellit.
<pl. pers.  848>	 Licet: iam diu saepe sunt expunctae. Loquere tu etiam, frustum pueri?
<pl. pers.  849>	 Patrone mi, i intro, amabo, ad cenam.
<pl. pers.  850>	 Mea Ignavia, tu nunc me inrides?
<pl. pers.  851>	 Quiane te voco, bene ut tibi sit? Nolo mihi bene esse. Ne sit.
<pl. pers.  852>	 Quid igitur? sescenti nummi quid agunt, quas turbas danunt?
<pl. pers.  853>	 Male disperii, sciunt referre probe inimico gratiam.
<pl. pers.  854>	 Satis sumpsimus supplici iam. Fateor, manus vobis do.
<pl. pers.  855>	 Et post dabis sub furcis.
<pl. pers.  856>	 Abi intro---in crucem. An me hic parum exercitum hisce
<pl. pers.  857>	 habent? Convenisse te Toxilum me *
<pl. pers.  858>	 spectatores, bene valete. leno periit. plaudite.
