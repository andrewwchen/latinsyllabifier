<pers. sat. 1.1> “O curas hominum, o quantum est in rebus inane!”
<pers. sat. 1.2> “quis leget haec?” “min tu istud ais? nemo hercule.” “nemo?”
<pers. sat. 1.3> “vel duo vel nemo.” “turpe et miserabile!” “quare?”
<pers. sat. 1.4> ne mihi Polydamas et Troiades Labeonem
<pers. sat. 1.5> praetulerint? nugae. non, si quid turbida Roma
<pers. sat. 1.6> elevet, accedas examenque improbum in illa
<pers. sat. 1.7> castiges trutina, nec te quaesiveris extra,
<pers. sat. 1.8> nam Romae quis non—ali, si fas dicere—sed fas
<pers. sat. 1.9> tunc cum ad canitiem et nostrum istud vivere triste
<pers. sat. 1.10> aspexi ac nucibus facimus quaecumque relictis,
<pers. sat. 1.11> cum sapimus patruos; tunc tunc ignoscite; (nolo:
<pers. sat. 1.12> quid faciam? sed sum petulanti splene) cachinno.
<pers. sat. 1.13> “Scribimus inclusi, numeros ille, hic pede liber,
<pers. sat. 1.14> grande aliquid, quod pulmo animae praelargus anhelet.
<pers. sat. 1.15> scilicet haec populo pexusque togaque recenti
<pers. sat. 1.16> et natalicia tandem cum sardonyche albus
<pers. sat. 1.17> sede leges celsa, liquido cum plasmate guttur
<pers. sat. 1.18> mobile conlueris, patranti fractus ocello.
<pers. sat. 1.19> tunc neque more probo videas nec voce serena
<pers. sat. 1.20> ingentis trepidare Titos, cum carmina lumbum
<pers. sat. 1.21> intrant et tremulo scalpuntur ubi intima versu,
<pers. sat. 1.22> tun, vetule, auriculis alienis colligis escas,
<pers. sat. 1.23> auriculis, quibus et dicas cute perditus “ohe?””
<pers. sat. 1.24> “quo didicisse, nisi hoc fermentum et quae semel intus
<pers. sat. 1.25> innata est rupto iecore exierit caprificus?
<pers. sat. 1.26> en pallor seniumque!” “o mores, usque adeone
<pers. sat. 1.27> scire tuum nihil est, nisi te scire hoc sciat alter?”
<pers. sat. 1.28> “at pulchrum est digito monstrari et dicier “hic est”;
<pers. sat. 1.29> ten cirratorum centum dictata fuisse
<pers. sat. 1.30> pro nihilo pendes?” “ecce inter pocula quaerunt
<pers. sat. 1.31> Romulidae saturi, quid dia poemata narrent;
<pers. sat. 1.32> hic aliquis, cui circum umeros hyacinthina laena est,
<pers. sat. 1.33> rancidulum quiddam balba de nare locutus
<pers. sat. 1.34> Phyllidas, Hypsipylas, vatum et plorabile siquid,
<pers. sat. 1.35> eliquat ac tenero subplantat verba palato.
<pers. sat. 1.36> adsensere viri: nunc non cinis ille poetae
<pers. sat. 1.37> felix? non levior cippus nunc inprimit ossa?
<pers. sat. 1.38> laudant convivae: nunc non e manibus illis,
<pers. sat. 1.39> nunc non e tumulo fortunataque favilla
<pers. sat. 1.40> nascentur violae?” “rides,” ait, “et nimis uncis
<pers. sat. 1.41> naribus indulges, an erit qui velle recuset
<pers. sat. 1.42> os populi meruisse et cedro digna locutus
<pers. sat. 1.43> linquere nec scombros metuentia carmina nec tus?”
<pers. sat. 1.44> “Quisquis es, o modo quem ex adverso dicere feci,
<pers. sat. 1.45> non ego cum scribo, si forte quid aptius exit,
<pers. sat. 1.46> quando haec rara avis est, si quid tamen aptius exit,
<pers. sat. 1.47> laudari metuam; neque enim mihi cornea fibra est.
<pers. sat. 1.48> sed recti finemque extremumque esse recuso
<pers. sat. 1.49> “euge” tuum et “belle.” nam “belle” hoc excute totum:
<pers. sat. 1.50> quid non intus habet? non hic est Ilias Atti
<pers. sat. 1.51> ebria veratro? non siqua elegidia crudi
<pers. sat. 1.52> dictarunt proceres? non quidquid denique lectis
<pers. sat. 1.53> scribitur in citreis? calidum scis ponere sumen,
<pers. sat. 1.54> scis comitem horridulum trita donare lacerna,
<pers. sat. 1.55> et “verum” inquis “amo, verum mihi dicite de me.”
<pers. sat. 1.56> qui pote? vis dicam? nugaris, cum tibi, calve,
<pers. sat. 1.57> pinguis aqualiculus propenso sesquipede extet.
<pers. sat. 1.58> o Iane, a tergo quem nulla ciconia pinsit,
<pers. sat. 1.59> nec manus auriculas imitari mobilis albas,
<pers. sat. 1.60> nec linguae quantum sitiat canis Apula tantum!
<pers. sat. 1.61> vos, o patricius sanguis, quos vivere fas est
<pers. sat. 1.62> occipiti caeco, posticae occurrite sannae.
<pers. sat. 1.63> quis populi sermo est?” “quis enim, nisi carmina molli
<pers. sat. 1.64> nunc demum numero fluere, ut per leve severos
<pers. sat. 1.65> effundat iunctura ungues? scit tendere versum
<pers. sat. 1.66> non secus ac si oculo rubricam derigat uno.
<pers. sat. 1.67> sive opus in mores, in luxum, in prandia regum
<pers. sat. 1.68> dicere, res grandes nostro dat Musa poetae.”
<pers. sat. 1.69> “ecce modo heroas sensus adferre videmus
<pers. sat. 1.70> nugari solitos graece, nec ponere lucum
<pers. sat. 1.71> artifices nec rus saturum laudare, ubi corbes
<pers. sat. 1.72> et focus et porci et fumosa Palilia faeno,
<pers. sat. 1.73> unde Remus sulcoque terens dentalia, Quinti.
<pers. sat. 1.74> cum trepida ante boves dictatorem induit uxor
<pers. sat. 1.75> et tua aratra domum lictor tulit: euge poeta!
<pers. sat. 1.76> est nunc Brisaei quem venosus liber Acci,
<pers. sat. 1.77> sunt quos Pacuviusque et verrucosa moretur
<pers. sat. 1.78> Antiopa, aerumnis cor luctificabile fulta.
<pers. sat. 1.79> hos pueris monitus patres infundere lippos
<pers. sat. 1.80> cum videas, quaerisne unde haec sartago loquendi
<pers. sat. 1.81> venerit in linguas, unde istud dedecus, in quo
<pers. sat. 1.82> trossulus exultat tibi per subsellia levis?”
<pers. sat. 1.83> “Nilne pudet capiti non posse pericula cano
<pers. sat. 1.84> pellere, quin tepidum hoc optes audire “decenter?”
<pers. sat. 1.85> “fur es,” ait Pedio. Pedius quid? crimina vasis
<pers. sat. 1.86> librat in antithetis, doctas posuisse figuras
<pers. sat. 1.87> laudatur: “bellum hoc.” hoc bellum? an, Romule, ceves?
<pers. sat. 1.88> men moveat? quippe et, cantet si naufragus, assem
<pers. sat. 1.89> protulerim? cantas, cum fracta te in trabe pictum
<pers. sat. 1.90> ex umero portes? verum, nec nocte paratum,
<pers. sat. 1.91> plorabit qui me volet incurvasse querella.”
<pers. sat. 1.92> “Sed numeris decor est et iunctura addita crudis.
<pers. sat. 1.93> claudere sic versum didicit “Berecyntia Attis”
<pers. sat. 1.94> et “qui caeruleum dirimebat Nerea delphin”;
<pers. sat. 1.95> sic “costam longo subduximus Appennino.””
<pers. sat. 1.96> “arma virum! nonne hoc spumosum et cortice pingui,
<pers. sat. 1.97> ut ramale vetus vegrandi subere coctum?
<pers. sat. 1.98> quidnam igitur tenerum et laxa cervice legendum?”
<pers. sat. 1.99> ““torva Mimalloneis implerunt cornua bombis,”
<pers. sat. 1.100> et “raptum vitulo caput ablatura superbo
<pers. sat. 1.101> Bassaris,” et “lyncem Maenas flexura corymbis
<pers. sat. 1.102> euhion ingeminat, reparabilis adsonat echo!””
<pers. sat. 1.103> “haec fierent, si testiculi vena ulla paterni
<pers. sat. 1.104> viveret in nobis? summa delumbe saliva
<pers. sat. 1.105> hoc natat in labris, et in udo est Maenas et Attis,
<pers. sat. 1.106> nec pluteum caedit nec demorsos sapit unguis.”
<pers. sat. 1.107> “Sed quid opus teneras mordaci radere vero
<pers. sat. 1.108> auriculas? vide sis ne maiorum tibi forte
<pers. sat. 1.109> limina frigescant: sonat hic de nare canina
<pers. sat. 1.110> littera.” “per me equidem sint omnia protinus alba;
<pers. sat. 1.111> nil moror: euge! omnes, omnes bene, mirae eritis res!
<pers. sat. 1.112> hoc iuvat? “hic” inquis “veto quisquam faxit oletum.
<pers. sat. 1.113> pinge duos anguis: pueri, sacer est locus, extra
<pers. sat. 1.114> meite: discedo.” secuit Lucilius urbem, te Lupe,
<pers. sat. 1.115> te Muci, et genuinum fregit in illis;
<pers. sat. 1.116> omne vafer vitium ridenti Flaccus amico
<pers. sat. 1.117> tangit et admissus circum praecordia ludit,
<pers. sat. 1.118> callidus excusso populum suspendere naso:
<pers. sat. 1.119> men muttire nefas? nec clam? nec cum scrobe? nusquam?
<pers. sat. 1.120> hic tamen infodiam. vidi, vidi ipse, lihelle:
<pers. sat. 1.121> auriculas asini quis non habet? hoc ego opertum,
<pers. sat. 1.122> hoc ridere meum, tam nil, nulla tibi vendo
<pers. sat. 1.123> Iliade. audaci quicumque adflate Cratino
<pers. sat. 1.124> iratum Eupolidem praegrandi cum sene palles,
<pers. sat. 1.125> aspice et haec, si forte aliquid decoctius audis.
<pers. sat. 1.126> inde vaporata lector mihi ferveat aure,
<pers. sat. 1.127> non hic qui in crepidas Graiorum ludere gestit
<pers. sat. 1.128> sordidus et lusco qui possit dicere “lusce”
<pers. sat. 1.129> sese aliquem credens, Italo quod honore supinus
<pers. sat. 1.130> fregerit heminas Arrcti aedilis iniquas,
<pers. sat. 1.131> nec qui abaco numeros et secto in pulvere metas
<pers. sat. 1.132> scit risisse vafer, multum gaudere paratus,
<pers. sat. 1.133> si cynico barbam petulans nonaria vellat.
<pers. sat. 1.134> his mane edictum, post prandia Calliroen do.”
<pers. sat. 2.1> hunc, Macrine, diem numera meliore lapillo,
<pers. sat. 2.2> qui tibi labentis apponit candidus annos,
<pers. sat. 2.3> funde merum Genio, non tu prece poscis emaci
<pers. sat. 2.4> quae nisi seductis nequeas committere divis.
<pers. sat. 2.5> at bona pars procerum tacita libabit acerra;
<pers. sat. 2.6> haut cuivis promptum est murmurque humilesque susurros
<pers. sat. 2.7> tollere de templis et aperto vivere voto.
<pers. sat. 2.8> “mens bona, fama, fides” haec clare et ut audiat hospes;
<pers. sat. 2.9> illa sibi introrsum et sub lingua murmurat: “o si
<pers. sat. 2.10> ebulliat patruus, praeclarum funus!” et “o si
<pers. sat. 2.11> sub rastro crepet argenti mihi seria dextro
<pers. sat. 2.12> Hercule! pupillumve utinam, quem proximus heres
<pers. sat. 2.13> inpello, expungam! namque est scabiosus et acri
<pers. sat. 2.14> bile tumet. Nerio iam tertia conditur uxor!”
<pers. sat. 2.15> haec sancte ut poscas, Tiberino in gurgite mergis
<pers. sat. 2.16> mane caput bis terque et noctem flumine purgas?
<pers. sat. 2.17> Heus age, responde (minimum est quod scire laboro):
<pers. sat. 2.18> de Iove quid sentis? estne ut praeponere cures
<pers. sat. 2.19> hunc—“cuinam?” cuinam? vis Staio? an scilicet haeres?
<pers. sat. 2.20> quis potior iudex puerisve quis aptior orbis?
<pers. sat. 2.21> hoc igitur, quo tu Iovis aurem impellere temptas,
<pers. sat. 2.22> dic agedum Staio: “pro Iuppiter! o bone,” clamet,
<pers. sat. 2.23> “Iuppiter!” at sese non clamet Iuppiter ipse?
<pers. sat. 2.24> ignovisse putas, quia, cum tonat, ocius ilex
<pers. sat. 2.25> sulpure discutitur sacro quam tuque domusque?
<pers. sat. 2.26> an quia non fibris ovium Ergennaque iubente
<pers. sat. 2.27> triste iaces lucis evitandumque bidental,
<pers. sat. 2.28> idcirco stolidam praebet tibi vellere barbam
<pers. sat. 2.29> Iuppiter? aut quidnam est qua tu mercede deorum
<pers. sat. 2.30> emeris auriculas? pulmone et lactibus unctis?
<pers. sat. 2.31> Ecce avia aut metuens divum matertera cunis
<pers. sat. 2.32> exemit puerum, frontemque atque uda labella
<pers. sat. 2.33> infami digito et lustralibus ante salivis
<pers. sat. 2.34> expiat, urentis oculos inhibere petita;
<pers. sat. 2.35> tunc manibus quatit et spem macram supplice voto
<pers. sat. 2.36> nunc Licini in campos, nunc Crassi mittit in aedis:
<pers. sat. 2.37> “hunc optent generum rex et regina; puellae
<pers. sat. 2.38> hunc rapiant; quidquid calcaverit hic, rosa fiat.”
<pers. sat. 2.39> ast ego nutrici non mando vota; negato,
<pers. sat. 2.40> Iuppiter, haec illi, quamvis te albata rogarit!
<pers. sat. 2.41> Poscis opem nervis corpusque fidele senectae,
<pers. sat. 2.42> esto, age; sed grandes patinae tuccetaque crassa
<pers. sat. 2.43> adnuere his superos vetuere Iovemque morantur.
<pers. sat. 2.44> Rem struere exoptas caeso bove Mercuriumque
<pers. sat. 2.45> accersis fibra: “da fortunare penatis,
<pers. sat. 2.46> da pecus et gregibus fetum!” quo pessime, pacto,
<pers. sat. 2.47> tot tibi cum in flammis iunicum omenta liquescant?
<pers. sat. 2.48> et tamen hic extis et opimo vincere ferto
<pers. sat. 2.49> intendit: “iam crescit ager, iam crescit ovile,
<pers. sat. 2.50> iam dabitur, iam iam”—-donec deceptus et exspes
<pers. sat. 2.51> nequiquam fundo suspiret nummus in imo.
<pers. sat. 2.52> Si tibi crateras argenti incusaque pingui
<pers. sat. 2.53> auro dona feram, sudes et pectore laevo
<pers. sat. 2.54> excutiat guttas laetari praetrepidum cor.
<pers. sat. 2.55> hinc illud subiit, auro sacras quod ovato
<pers. sat. 2.56> perducis facies; nam fratres inter aenos
<pers. sat. 2.57> somnia pituita qui purgatissima mittunt
<pers. sat. 2.58> praecipui sunto sitque illis aurea barba,
<pers. sat. 2.59> aurum vasa Numae Saturniaque impulit aera
<pers. sat. 2.60> Vestalesque urnas et Tuscum fictile mutat.
<pers. sat. 2.61> O curvae in terris animae et caelestium inanis!
<pers. sat. 2.62> quid iuvat hoc, templis nostros immittere mores
<pers. sat. 2.63> et bona dis ex hac scelerata ducere pulpa?
<pers. sat. 2.64> haec sibi corrupto casiam dissolvit olivo,
<pers. sat. 2.65> et Calabrum coxit vitiato murice vellus;
<pers. sat. 2.66> haec bacam conchae rasisse et stringere venas
<pers. sat. 2.67> ferventis massae crudo de pulvere iussit.
<pers. sat. 2.68> peccat et haec, peccat, vitio tamen utitur, at vos
<pers. sat. 2.69> dicite, pontifices: in sancto quid facit aurum?
<pers. sat. 2.70> nempe hoc quod Veneri donatae a virgine pupae.
<pers. sat. 2.71> quin damus id superis, de magna quod dare lance
<pers. sat. 2.72> non possit magni Messalae lippa propago:
<pers. sat. 2.73> compositum ius fasque animo sanctosque recessus
<pers. sat. 2.74> mentis et incoctum generoso pectus honesto.
<pers. sat. 2.75> haec cedo ut admoveam templis, et farre litabo.
<pers. sat. 3.1> “nempe haec adsidue? iam clarum mane fenestras
<pers. sat. 3.2> intrat et angustos extendit lumine rimas;
<pers. sat. 3.3> stertimus, indomitum quod despumare Falernum
<pers. sat. 3.4> sufficiat, quinta dum linea tangitur umbra,
<pers. sat. 3.5> en quid agis? siccas insana canicula messes
<pers. sat. 3.6> iam dudum coquit et patula pecus omne sub ulmo est”
<pers. sat. 3.7> unus ait comitum. “verumne? itan? ocius adsit
<pers. sat. 3.8> huc aliquis, nemon?” turgescit vitrea bilis:
<pers. sat. 3.9> findor ut Arcadiae pecuaria rudere credas,
<pers. sat. 3.10> iam liber et positis bicolor membrana capillis
<pers. sat. 3.11> inque manus chartae nodosaque venit harundo;
<pers. sat. 3.12> tunc querimur crassus calamo quod pendeat umor,
<pers. sat. 3.13> nigra set infusa vanescit sepia lympha;
<pers. sat. 3.14> dilutas querimur geminet quod fistula guttas.
<pers. sat. 3.15> O miser inque dies ultra miser, hucine rerum
<pers. sat. 3.16> venimus? aut cur non potius teneroque columbo
<pers. sat. 3.17> et similis regum pueris pappare minutum
<pers. sat. 3.18> poscis et iratus mammae lallare recusas?
<pers. sat. 3.19> “An tali studeam calamo?” cui verba? quid istas
<pers. sat. 3.20> succinis ambages? tibi luditur. effluis amens,
<pers. sat. 3.21> contemnere: sonat vitium percussa maligne
<pers. sat. 3.22> respondet viridi non cocta fidelia limo.
<pers. sat. 3.23> udum et molle lutum es, nunc nunc properandus et acri
<pers. sat. 3.24> fingendus sine fine rota. sed rure paterno
<pers. sat. 3.25> est tibi far modicum, purum et sine labe salinum
<pers. sat. 3.26> (quid metuas?) cultrixque foci secura patella,
<pers. sat. 3.27> hoc satis? an deceat pulmonem rumpere ventis,
<pers. sat. 3.28> stemmate quod Tusco ramum millesime ducis
<pers. sat. 3.29> censoremve tuum vel quod trabeate salutas?
<pers. sat. 3.30> ad populum phaleras! ego te intus et in cute novi.
<pers. sat. 3.31> non pudet ad morem discincti vivere Nattae?
<pers. sat. 3.32> sed stupet hic vitio et fibris increvit opimum
<pers. sat. 3.33> pingue, caret culpa, nescit quid perdat, et alto
<pers. sat. 3.34> demersus summa rursus non bullit in unda.
<pers. sat. 3.35> Magne pater divum, saevos punire tyrannos
<pers. sat. 3.36> haut alia ratione velis, cum dira libido
<pers. sat. 3.37> moverit ingenium ferventi tincta veneno:
<pers. sat. 3.38> virtutem videant intabescantque relicta,
<pers. sat. 3.39> anne magis Siculi gemuerunt aera iuvenci,
<pers. sat. 3.40> et magis auratis pendens laquearibus ensis
<pers. sat. 3.41> purpureas subter cervices terruit,
<pers. sat. 3.42> “imus imus praecipites” quam si sibi dicat et intus
<pers. sat. 3.43> palleat infelix quod proxima nesciat uxor?
<pers. sat. 3.44> Saepe oculos, memini, tangebam parvus olivo,
<pers. sat. 3.45> grandia si nollem morituri verba Catonis
<pers. sat. 3.46> dicere non sano multum laudanda magistro,
<pers. sat. 3.47> quae pater adductis sudans audiret amicis,
<pers. sat. 3.48> iure etenim id summum, quid dexter senio ferret
<pers. sat. 3.49> scire erat in voto, damnosa canicula quantum
<pers. sat. 3.50> raderet, angustae collo non fallier orcae,
<pers. sat. 3.51> neu quis callidior buxum torquere flagello.
<pers. sat. 3.52> Haut tibi inexpertum curvos deprendere, mores,
<pers. sat. 3.53> quaeque docet sapiens bracatis inlita Medis
<pers. sat. 3.54> porticus, insomnis quibus et detonsa iuventus
<pers. sat. 3.55> invigilat siliquis et grandi pasta polenta;
<pers. sat. 3.56> et tibi, quae Samios diduxit littera ramos,
<pers. sat. 3.57> surgentem dextro monstravit limite callem;
<pers. sat. 3.58> stertis adhuc? laxumque caput conpage soluta
<pers. sat. 3.59> oscitat hesternum dissutis undique malis?
<pers. sat. 3.60> est aliquid quo tendis, et in quod derigis arcum?
<pers. sat. 3.61> an passim sequeris corvos testaque lutoque,
<pers. sat. 3.62> securus quo pes ferat, atque ex tempore vivis?
<pers. sat. 3.63> Elleborum frustra, cum iam cutis aegra tumebit,
<pers. sat. 3.64> poscentis videas: venienti occurrite morbo,
<pers. sat. 3.65> et quid opus Cratero magnos promittere montis?
<pers. sat. 3.66> discite et, o miseri, causas cognoscite rerum:
<pers. sat. 3.67> quid sumus et quidnam victuri gignimur, ordo
<pers. sat. 3.68> quis datus aut metae qua mollis flexus et unde,
<pers. sat. 3.69> quis modus argento, quid fas optare, quid asper
<pers. sat. 3.70> utile nummus habet, patriae carisque propinquis
<pers. sat. 3.71> quantum elargiri deceat, quem te deus esse
<pers. sat. 3.72> iussit et humana qua parte Iocatus es in re;
<pers. sat. 3.73> disce, nec invideas quod multa fidelia putet
<pers. sat. 3.74> in locuplete penu defensis pinguibus Vmbris,
<pers. sat. 3.75> et piper et pernae, Marsi monumenta cluentis,
<pers. sat. 3.76> maenaque quod prima nondum defecerit orca.
<pers. sat. 3.77> Hic aliquis de gente hircosa centurionum
<pers. sat. 3.78> dicat: “quod sapio, satis est mihi. non ego curo
<pers. sat. 3.79> esse quod Arcesilas aerumnosique Solones
<pers. sat. 3.80> obstipo capite et Agentes lumine terram,
<pers. sat. 3.81> murmura cum secum et rabiosa silentia rodunt
<pers. sat. 3.82> atque exporrecto trutinantur verba labello,
<pers. sat. 3.83> aegroti veteris meditantes somnia, gigni
<pers. sat. 3.84> de nihilo nihilum, in nihilum nil posse reverti,
<pers. sat. 3.85> hoc est quod palles? cur quis non prandeat hoc est?”
<pers. sat. 3.86> his populus ridet, multumque torosa iuventus
<pers. sat. 3.87> ingeminat tremulos naso crispante cachinnos.
<pers. sat. 3.88> “Inspice, nescio quid trepidat mihi pectus et aegris
<pers. sat. 3.89> faucibus exsuperat gravis halitus, inspice sodes”
<pers. sat. 3.90> qui dicit medico, iussus requiescere, postquam
<pers. sat. 3.91> tertia conpositas vidit nox currere venas,
<pers. sat. 3.92> de maiore domo modice sitiente lagoena
<pers. sat. 3.93> lenia loturo sibi Surrentina rogavit.
<pers. sat. 3.94> “heus bone, tu palles.” “nihil est.” “videas tamen istuc,
<pers. sat. 3.95> quidquid id est: surgit tacite tibi lutea pellis.”
<pers. sat. 3.96> “at tu deterius palles. ne sis mihi tutor.
<pers. sat. 3.97> iam pridem hunc sepeli: tu restas.” “perge, tacebo.”
<pers. sat. 3.98> turgidus hic epulis atque albo ventre lavatur,
<pers. sat. 3.99> gutture sulpureas lente exhalante mefites.
<pers. sat. 3.100> sed tremor inter vina subit calidumque trientem
<pers. sat. 3.101> excutit e manibus, dentes crepuere refecti,
<pers. sat. 3.102> uncta cadunt laxis tunc pulmentaria labris.
<pers. sat. 3.103> hinc tuba, candelae, tandemque beatulus alto
<pers. sat. 3.104> conpositus lecto crassisque lutatus amomis
<pers. sat. 3.105> in portam rigidas calces extendit, at illum
<pers. sat. 3.106> hesterni capite induto subiere Quirites.
<pers. sat. 3.107> “Tange, miser, venas et pone in pectore dextram,
<pers. sat. 3.108> nil calet hic. summosque pedes attinge manusque:
<pers. sat. 3.109> non frigent.” visa est si forte pecunia sive
<pers. sat. 3.110> candida vicini subrisit molle puella,
<pers. sat. 3.111> cor tibi rite salit? positum est algente catino
<pers. sat. 3.112> durum olus et populi cribro decussa farina:
<pers. sat. 3.113> temptemus fauces; tenero latet ulcus in ore
<pers. sat. 3.114> putre, quod haut deceat plebeia radere beta.
<pers. sat. 3.115> alges, cum excussit membris timor albus aristas;
<pers. sat. 3.116> nunc face supposita fervescit sanguis et ira
<pers. sat. 3.117> scintillant oculi, dicisque facisque quod ipse
<pers. sat. 3.118> non sani esse hominis non sanus iuret Orestes.
<pers. sat. 4.1> “Rem populi tractas?” barbatum haec crede
<pers. sat. 4.2> magistrum dicere, sorbitio tollit quem dira cicutae.
<pers. sat. 4.3> quo fretus? dic hoc, magni pupille Pericli,
<pers. sat. 4.4> scilicet ingenium et rerum prudentia velox
<pers. sat. 4.5> ante pilos venit, dicenda tacendave calles.
<pers. sat. 4.6> ergo ubi commota fervet plebecula bile,
<pers. sat. 4.7> fert animus calidae fecisse silentia turbae
<pers. sat. 4.8> maiestate manus, quid deinde loquere? “Quirites,
<pers. sat. 4.9> hoc puta non iustum est; illud male,rectius illud.”
<pers. sat. 4.10> scis etenim iustum gemina suspendere lance
<pers. sat. 4.11> ancipitis librae, rectum discernis ubi inter
<pers. sat. 4.12> curva subit vel cum fallit pede regula varo,
<pers. sat. 4.13> et potis es nigrum vitio praefigere theta.
<pers. sat. 4.14> quin tu igitur, summa nequiquam pelle decorus,
<pers. sat. 4.15> ante diem blando caudam iactare popello
<pers. sat. 4.16> desinis, Anticyras melior sorbere meracas?
<pers. sat. 4.17> Quae tibi summa boni est? uncta vixisse patella
<pers. sat. 4.18> semper et adsiduo curata cuticula sole?
<pers. sat. 4.19> expecta, haut aliud respondeat haec anus. i nunc,
<pers. sat. 4.20> “Dinomaches ego sum,” suffla, “sum candidus.” esto,
<pers. sat. 4.21> dum ne deterius sapiat pannucia Baucis,
<pers. sat. 4.22> cum bene discincto cantavcrit ocima vernae.
<pers. sat. 4.23> Vt nemo in sese temptat descendere, nemo,
<pers. sat. 4.24> sed praecedenti spectatur mantica tergo!
<pers. sat. 4.25> quaesieris “nostin Vettidi praedia?” “cuius?”
<pers. sat. 4.26> “dives arat Curibus quantum non miluus errat.”
<pers. sat. 4.27> “hunc ais, hunc dis iratis genioque sinistro,
<pers. sat. 4.28> qui, quandoque iugum perfusa ad compita figit,
<pers. sat. 4.29> seriolae veterem metuens deradere limum,
<pers. sat. 4.30> ingemit “hoc bene sit” tunicatum cum sale mordens
<pers. sat. 4.31> caepe, et farrata pueris plaudentibus olla
<pers. sat. 4.32> pannosam faecem morientis sorbet aceti?”
<pers. sat. 4.33> at si unctus cesses et figas in cute solem,
<pers. sat. 4.34> est prope te ignotus, cubito qui tangat et acre
<pers. sat. 4.35> despuat: “hi mores! penemque arcanaque lumbi
<pers. sat. 4.36> runcantem populo marcentis pandere vulvas!
<pers. sat. 4.37> tunc cum maxillis balanatum gausape pectas,
<pers. sat. 4.38> inguinibus quare detonsus gurgulio extat?
<pers. sat. 4.39> quinque palaestritae licet haec plantaria vellant
<pers. sat. 4.40> elixasque nates labefactent forcipe adunca,
<pers. sat. 4.41> non tamen ista filix ullo mansuescit aratro.”
<pers. sat. 4.42> Caedimus inque vicem pracbemus crura sagittis,
<pers. sat. 4.43> vivitur hoc pacto, sic novimus, ilia subter
<pers. sat. 4.44> caecum vulnus habes, sed lato balteus auro
<pers. sat. 4.45> praetegit. ut mavis, da verba et decipe nervos,
<pers. sat. 4.46> si potes. “Egregium cum me vicinia dicat,
<pers. sat. 4.47> non credam?” viso si palles, inprobe, nummo,
<pers. sat. 4.48> si facis in penem quidquid tibi venit, amarum
<pers. sat. 4.49> si puteal multa cautus vibice flagellas,
<pers. sat. 4.50> nequiquam populo bibulas donaveris aures.
<pers. sat. 4.51> respue quod non es, tollat sua munera cerdo;
<pers. sat. 4.52> tecum habita: notis quam sit tibi curta supellex.
<pers. sat. 5.1> Vatibus hic mos est, centum sibi poscere voces,
<pers. sat. 5.2> centum ora et linguas optare in carmina centum,
<pers. sat. 5.3> fabula seu maesto ponatur hianda tragoedo,
<pers. sat. 5.4> vulnera seu Parthi ducentis ab inguine ferrum.
<pers. sat. 5.5> “Quorsum haec? aut quantas robusti carminis offas
<pers. sat. 5.6> ingens, ut par sit centeno gutture niti?
<pers. sat. 5.7> grande locuturi nebulas Helicone legunto,
<pers. sat. 5.8> si quibus aut Prognes aut si quibus olla Thyestae
<pers. sat. 5.9> fervebit saepe insulso cenanda Glyconi.
<pers. sat. 5.10> tu neque anhelanti, coquitur dum massa camino,
<pers. sat. 5.11> folle premis ventos, nec clauso murmure raucus
<pers. sat. 5.12> nescio quid tecum grave corniearis inepte,
<pers. sat. 5.13> nec seloppo tumidas intendis rumpere buccas.
<pers. sat. 5.14> verba togae sequeris iunctura callidus acri,
<pers. sat. 5.15> ore teres modico, pallentis radere mores
<pers. sat. 5.16> doctus et ingenuo culpam deligere ludo.
<pers. sat. 5.17> hinc trahe quae dicis mensasque relinque Mycenis
<pers. sat. 5.18> cum capite et pedibus plebemque prandia notis.”
<pers. sat. 5.19> Non equidem hoc studeo, pullatis ut mihi nugis
<pers. sat. 5.20> pagina turgescat dare pondus idonea fumo.
<pers. sat. 5.21> secrete loquimur, tibi nunc hortante Camena
<pers. sat. 5.22> excutienda damus praecordia, quantaque nostrae
<pers. sat. 5.23> pars tua sit, Cornute, animae, tibi, dulcis amice,
<pers. sat. 5.24> ostendisse iuvat, pulsa dinoscere cautus
<pers. sat. 5.25> quid solidum crepet et pictae tectoria linguae.
<pers. sat. 5.26> hic ego centenas ausim deposcere fauces,
<pers. sat. 5.27> ut quantum mihi te sinuoso in pectore fixi,
<pers. sat. 5.28> voce traham pura, totumque hoc verba resignent
<pers. sat. 5.29> quod latet arcana non enarrabile fibra.
<pers. sat. 5.30> Cum primum pavido custos mihi purpura cessit
<pers. sat. 5.31> bullaque subcinctis Laribus donata pependit,
<pers. sat. 5.32> cum blandi comites totaque impune Subura
<pers. sat. 5.33> permisit sparsisse oculos iam candidus umbo,
<pers. sat. 5.34> cumque iter ambiguum est et vitae nescius error
<pers. sat. 5.35> diducit trepidas ramosa in compita mentes,
<pers. sat. 5.36> me tibi supposui. teneros tu suscipis annos
<pers. sat. 5.37> Socratico, Cornute, sinu. tunc fallere sollers
<pers. sat. 5.38> adposita intortos extendit regula mores
<pers. sat. 5.39> et premitur ratione animus vincique laborat
<pers. sat. 5.40> artificemque tuo ducit sub pollice vultum.
<pers. sat. 5.41> tecum etenim longos memini consumere soles
<pers. sat. 5.42> et tecum primas epulis decerpere noctes,
<pers. sat. 5.43> unum opus, et requiem pariter disponimus ambo,
<pers. sat. 5.44> atque verecunda laxamus seria mensa,
<pers. sat. 5.45> non equidem hoc dubites, amborum foedere certo
<pers. sat. 5.46> consentire dies et ab uno sidere duci.
<pers. sat. 5.47> nostra vel aequali suspendit tempora Libra
<pers. sat. 5.48> Parca tenax veri, seu nata fidelibus hora
<pers. sat. 5.49> dividit in Geminos concordia fata duorum,
<pers. sat. 5.50> Saturnumque gravem nostro Iove frangimus una,
<pers. sat. 5.51> nescio quod certe est quod me tibi temperat astrum.
<pers. sat. 5.52> Mille hominum species et rerum discolor usus;
<pers. sat. 5.53> velle suum cuique est, nec voto vivitur uno.
<pers. sat. 5.54> mercibus hic Italis mutat sub sole recenti
<pers. sat. 5.55> rugosum piper et pallentis grana cumini,
<pers. sat. 5.56> hic satur inriguo mavult turgescere somno,
<pers. sat. 5.57> hic campo indulget, hunc alea decoquit, ille
<pers. sat. 5.58> in venerem putris; set cum lapidosa cheragra
<pers. sat. 5.59> fecerit articulos veteris ramalia fagi,
<pers. sat. 5.60> tunc crassos transisse dies lucemque palustrem
<pers. sat. 5.61> et sibi iam seri vitam ingemuere relictam.
<pers. sat. 5.62> At te nocturnis iuvat inpallescere chartis;
<pers. sat. 5.63> cultor enim iuvenum purgatas inseris aures
<pers. sat. 5.64> fruge Cleanthea. petite hinc puerique senesque
<pers. sat. 5.65> finem animo certum miserisque viatica canis.
<pers. sat. 5.66> “cras hoc fiet.” idem cras fiet. “quid? quasi magnum
<pers. sat. 5.67> nempe diem donas?” sed cum lux altera venit,
<pers. sat. 5.68> iam cras hesternum consumpsimus; ecce aliud cras
<pers. sat. 5.69> egerit bos annos et semper paulum erit ultra,
<pers. sat. 5.70> nam quamvis prope te, quamvis temone sub uno
<pers. sat. 5.71> vertentem sese frustra sectabere canthum,
<pers. sat. 5.72> cum rota posterior curras et in axe secundo.
<pers. sat. 5.73> Libertate opus est. non hac, ut quisque Velina
<pers. sat. 5.74> Publius emeruit, scabiosum tesserula far
<pers. sat. 5.75> possidet, heu steriles veri, quibus una Quiritem
<pers. sat. 5.76> vertigo facit, hic Dama est non tresis agaso,
<pers. sat. 5.77> vappa lippus et in tenui farragine mendax;
<pers. sat. 5.78> verterit hunc dominus, momento turbinis exit
<pers. sat. 5.79> Marcus Dama: papae, Marco spondente recusas
<pers. sat. 5.80> credere tu nummos? Marco sub iudice palles?
<pers. sat. 5.81> Marcus dixit, ita est. adsigna, Marce, tabellas.
<pers. sat. 5.82> haec mera libertas, hoc nobis pillea donant.
<pers. sat. 5.83> “An quisquam est alius liber, nisi ducere vitam
<pers. sat. 5.84> cui licet ut libuit? licet ut volo vivere: non sum
<pers. sat. 5.85> liberior Bruto?” “mendose colligis,” inquit
<pers. sat. 5.86> stoicus hic aurem mordaci lotus aceto:
<pers. sat. 5.87> “hoc reliqum accipio, “licet” illud et “ut volo” tolle.”
<pers. sat. 5.88> “Vindicta postquam meus a praetore recessi,
<pers. sat. 5.89> cur milli non liceat, iussit quodcumque voluntas,
<pers. sat. 5.90> excepto siquid Masuri rubrica vetavit?”
<pers. sat. 5.91> Disce, sed ira cadat naso rugosaque sanna,
<pers. sat. 5.92> dum veteres avias tibi de pulmone revello,
<pers. sat. 5.93> non praetoris erat stultis dare tenvia rerum
<pers. sat. 5.94> officia, atque usum rapidae permittere vitae;
<pers. sat. 5.95> sambucam citius caloni aptaveris alto.
<pers. sat. 5.96> stat contra ratio et secretam garrit in aurem,
<pers. sat. 5.97> ne liceat facere id quod quis vitiabit agendo,
<pers. sat. 5.98> publica lex hominum naturaque continet hoc fas,
<pers. sat. 5.99> ut teneat vetitos inscitia debilis actus,
<pers. sat. 5.100> diluis elleborum certo conpescere puncto
<pers. sat. 5.101> nescius examen: vetat hoc natura medendi.
<pers. sat. 5.102> navem si poscat sibi peronatus arator
<pers. sat. 5.103> Luciferi rudis, exclamet Melicerta perisse
<pers. sat. 5.104> frontem de rebus. Tibi recto vivere talo
<pers. sat. 5.105> ars dedit et veri speciem dinoscere calles,
<pers. sat. 5.106> nequa subaerato mendosum tinniat auro?
<pers. sat. 5.107> quaeque sequenda forent quaeque evitanda vicissim,
<pers. sat. 5.108> illa prius creta, mox haec carbone notasti?
<pers. sat. 5.109> es modicus voti, presso lare, dulcis amicis?
<pers. sat. 5.110> iam nunc adstringas, iam nunc granaria laxes,
<pers. sat. 5.111> inque luto fixum possis transcendere nummum
<pers. sat. 5.112> nec gluttu sorbere salivam Mercurialem?
<pers. sat. 5.113> “haec mea sunt, teneo” cum vere dixeris, esto
<pers. sat. 5.114> liberque ac sapiens praetoribus ac Iove dextro,
<pers. sat. 5.115> sin tu, cum fueris nostrae paulo ante farinae,
<pers. sat. 5.116> pelliculam veterem retines et fronte politus
<pers. sat. 5.117> astutam vapido servas in pectore volpem,
<pers. sat. 5.118> quae dederam supra relego funemque reduco:
<pers. sat. 5.119> nil tibi concessit ratio; digitum exere, peccas,
<pers. sat. 5.120> et quid tam parvum est? sed nullo ture litabis,
<pers. sat. 5.121> haereat in stultis brevis ut semuncia recti,
<pers. sat. 5.122> haec miscere nefas; nec, cum sis cetera fossor,
<pers. sat. 5.123> tris tantum ad numeros satyrum moveare Bathylli.
<pers. sat. 5.124> “Liber ego.” unde datum hoc sumis, tot subdite rebus?
<pers. sat. 5.125> an dominum ignoras nisi quem vindicta relaxat?
<pers. sat. 5.126> “i puer et strigiles Crispini ad balnea defer!”
<pers. sat. 5.127> si increpuit, “cessas nugator?” servitium acre
<pers. sat. 5.128> te nihil inpellit, nec quicquam extrinsecus intrat
<pers. sat. 5.129> quod nervos agitet; sed si intus et in iecore aegro
<pers. sat. 5.130> nascuntur domini, qui tu inpunitior exis
<pers. sat. 5.131> atque hic, quem ad strigiles scutica et metus egit erilis?
<pers. sat. 5.132> Mane piger stertis. “surge,” inquit Avaritia, “heia
<pers. sat. 5.133> surge.” negas, instat: “surge,” inquit, “non queo.” “surge.”
<pers. sat. 5.134> “et quid agam?” “rogas? en saperdas advehe Ponto,
<pers. sat. 5.135> castoreum, stuppas, hebenum, tus, lubrica Coa;
<pers. sat. 5.136> tolle recens primus piper ex sitiente camelo;
<pers. sat. 5.137> verte aliquid; iura.” “sed Iuppiter audiet.” “eheu,
<pers. sat. 5.138> baro, regustatum digito terebrare salinum
<pers. sat. 5.139> contentus perages, si vivere cum Iove tendis.”
<pers. sat. 5.140> Iam pueris pellem succinctus et oenophorum aptas;
<pers. sat. 5.141> “ocius ad navem!” nihil obstat quin trabe vasta
<pers. sat. 5.142> Aegaeum rapias, ni sollers Luxuria ante
<pers. sat. 5.143> seductum moneat: “quo deinde, insane, ruis, quo?
<pers. sat. 5.144> quid tibi vis? calido sub pectore mascula bilis
<pers. sat. 5.145> intumuit, quam non extinxerit urna cicutae?
<pers. sat. 5.146> tu mare transilias? tibi torta cannabe fulto
<pers. sat. 5.147> cena sit in transtro Veientanumque rubellum
<pers. sat. 5.148> exhalet vapida laesum pice sessilis obba?
<pers. sat. 5.149> quid petis? ut nummi, quos hic quincunce modesto
<pers. sat. 5.150> nutrieras, peragant avidos sudore deunces?
<pers. sat. 5.151> indulge genio, carpamns dulcia, nostrum est
<pers. sat. 5.152> quod vivis, cinis et manes et fabula fies.
<pers. sat. 5.153> vive memor leti, fugit hora, hoc quod loquor inde est.”
<pers. sat. 5.154> En quid agis? duplici in diversum scindens hamo.
<pers. sat. 5.155> huncine an hunc sequeris? subeas alternus oportet
<pers. sat. 5.156> ancipiti obsequio dominos, alternus oberres.
<pers. sat. 5.157> nec tu cum obstiteris semel instantique negaris
<pers. sat. 5.158> parere imperio, “rupi iam vincula” dicas;
<pers. sat. 5.159> nam et luctata canis nodum abripit, at tamen illi,
<pers. sat. 5.160> cum fugit, a collo trahitur pars longa catenae.
<pers. sat. 5.161> “Dave, cito, hoc credas iubeo, finire dolores
<pers. sat. 5.162> praeteritos meditor”: crudum Chaerestratus unguem
<pers. sat. 5.163> adrodens ait haec. “an siccis dedecus obstem
<pers. sat. 5.164> cognatis? an rem patriam rumore sinistro
<pers. sat. 5.165> limen ad obscaenum frangam, dum Chrysidis udas
<pers. sat. 5.166> ebrius ante fores extincta cum face canto?”
<pers. sat. 5.167> “euge puer, sapias, dis depellentibus agnam
<pers. sat. 5.168> percute.” “sed censen, plorabit, Dave, relicta?”
<pers. sat. 5.169> “nugaris; solea, puer, obiurgabere rubra,
<pers. sat. 5.170> ne trepidare velis atque artos rodere casses!
<pers. sat. 5.171> nunc ferus et violens; at si vocet, haut mora, dicas
<pers. sat. 5.172> “quidnam igitur faciam? nec nunc, cum arcessat et ultro
<pers. sat. 5.173> supplicet, accedam?” si totus et integer illinc
<pers. sat. 5.174> exieras, nec nunc.” hic hic quod quaerimus, hic est,
<pers. sat. 5.175> non in festuca, lictor quam iactat ineptus.
<pers. sat. 5.176> Ius habet ille sui, palpo quem ducit hiantem
<pers. sat. 5.177> cretata ambitio? vigila et cicer ingere large
<pers. sat. 5.178> rixanti populo, nostra ut Floralia possint
<pers. sat. 5.179> aprici meminisse senes! quid pulchrius? at cum
<pers. sat. 5.180> Herodis venere dies unctaque fenestra
<pers. sat. 5.181> dispositae pinguem nebulam vomuere lucernae
<pers. sat. 5.182> portantes violas rubrumque amplexa catinum 1accessor a: accersor L.
<pers. sat. 5.183> cauda natat thynni, tumet alba fidelia vino,
<pers. sat. 5.184> labra moves tacitus recutitaque sabbata palles.
<pers. sat. 5.185> tum nigri lemures ovoque pericula rupto,
<pers. sat. 5.186> tum grandes galli et cum sistro lusca sacerdos
<pers. sat. 5.187> incussere deos inflantis corpora, si non
<pers. sat. 5.188> praedictum ter mane caput gustaveris alii.
<pers. sat. 5.189> Dixeris haec inter varicosos centuriones,
<pers. sat. 5.190> continuo crassum ridet Pulfenius ingens
<pers. sat. 5.191> et centum Graecos curto centusse licetur.
<pers. sat. 6.1> Admovit iam bruma foco te, Basse, Sabino?
<pers. sat. 6.2> iamne lyra et tetrico vivunt tibi pectine chordae?
<pers. sat. 6.3> mire opifex numeris veterum primordia vocum
<pers. sat. 6.4> atque marem strepitum fidis intendisse Latinae,
<pers. sat. 6.5> mox iuvenes agitare iocos et pollice honesto
<pers. sat. 6.6> egregius lusisse senex. mihi nune Ligus ora
<pers. sat. 6.7> intepet hibernatque meum mare, qua latus ingens
<pers. sat. 6.8> dant scopuli et multa litus se valle receptat.
<pers. sat. 6.9> “Lunai portum, est operae, cognoscite, cives”:
<pers. sat. 6.10> cor iubet hoc Enni, postquam destertuit esse
<pers. sat. 6.11> Maeonides, quintus pavone ex Pythagoreo.
<pers. sat. 6.12> Hic ego securus volgi et quid praeparet auster
<pers. sat. 6.13> infelix pecori securus et angulus ille
<pers. sat. 6.14> vieini nostro quia pinguior; et si adeo omnes
<pers. sat. 6.15> ditescant orti peioribus, usque recusem
<pers. sat. 6.16> curvus ob id minui senio aut cenare sine uncto
<pers. sat. 6.17> et signum in vapida naso tetigisse lagoena.
<pers. sat. 6.18> discrepet his alius, geminos, horoscope, varo
<pers. sat. 6.19> producis genio: solis natalibus est qui
<pers. sat. 6.20> tinguat olus siccum muria vafer in calice empta,
<pers. sat. 6.21> ipse sacrum inrorans patinae piper; hic bona dente
<pers. sat. 6.22> grandia magnanimus peragit puer. utar ego, utar,
<pers. sat. 6.23> nec rhombos ideo libertis ponere lautus,
<pers. sat. 6.24> nec tenuis sollers turdarum nosse salivas.
<pers. sat. 6.25> Messe tenus propria vive et granaria, fas est,
<pers. sat. 6.26> emole. quid metuas? occa, et seges altera in herba est.
<pers. sat. 6.27> at vocat officium, trabe rupta Bruttia saxa
<pers. sat. 6.28> prendit amicus inops remque omnem surdaque vota
<pers. sat. 6.29> condidit Ionio, iacet ipse in litore et una
<pers. sat. 6.30> ingentes de puppe dei iamque obvia mergis
<pers. sat. 6.31> costa ratis lacerae: nunc et de caespite vivo
<pers. sat. 6.32> frange aliquid, largire inopi, ne pictus oberret
<pers. sat. 6.33> caerulea in tabula, sed cenam funeris heres
<pers. sat. 6.34> negleget iratus, quod rem curtaveris; urnae
<pers. sat. 6.35> ossa inodora dabit, seu spirent cinnama surdum
<pers. sat. 6.36> seu ceraso peccent casiae, nescire paratus:
<pers. sat. 6.37> “tune bona incolumis minuas?” et Bestius urguet
<pers. sat. 6.38> doctores Graios: “ita fit; postquam sapere urbi
<pers. sat. 6.39> cum pipere et palmis venit nostrum hoc maris expers,
<pers. sat. 6.40> faenisecae crasso vitiarunt unguine pultes.”
<pers. sat. 6.41> haec cinere ulterior metuas? at tu, meus heres
<pers. sat. 6.42> quisquis eris, paulum a turba seductior audi.
<pers. sat. 6.43> O bone, num ignoras? missa est a Caesare laurus
<pers. sat. 6.44> insignem ob cladem Germanae pubis, et aris
<pers. sat. 6.45> frigidus excutitur cinis ac iam postibus arma,
<pers. sat. 6.46> iam chlamydas regum, iam lutea gausapa captis
<pers. sat. 6.47> essedaque ingentesque locat Caesonia Rhenos.
<pers. sat. 6.48> dis igitur genioque ducis centum paria ob res
<pers. sat. 6.49> egregie gestas induco. quis vetat? aude.
<pers. sat. 6.50> vae, nisi conives! oleum artocreasque popello
<pers. sat. 6.51> largior, an prohibes? dic clare “non adeo,” inquis,
<pers. sat. 6.52> “exossatus ager iuxta est.” age, si mihi nulla
<pers. sat. 6.53> iam reliqua ex amitis, patruelis nulla, proneptis
<pers. sat. 6.54> nulla manet patrui, sterilis matertera vixit,
<pers. sat. 6.55> deque avia nihilum superest, accedo Bovillas
<pers. sat. 6.56> clivumque ad Virbi, praesto est mihi Manius heres,
<pers. sat. 6.57> “progenies terrae?” quaere ex me quis mihi quartus
<pers. sat. 6.58> sit pater: haut prompte, dicam tamen; adde etiam unum,
<pers. sat. 6.59> unum etiam: terrae est iam filius, et mihi ritu
<pers. sat. 6.60> Manius hic generis prope maior avunculus exit.
<pers. sat. 6.61> qui prior es, cur me in decursu lampada poscis?
<pers. sat. 6.62> sum tibi Mercurius, venio deus huc ego ut ille
<pers. sat. 6.63> pingitur. an renuis? vis tu gaudere relictis?
<pers. sat. 6.64> “dest aliquid summae.” minui mihi, sed tibi totum est
<pers. sat. 6.65> quidquid id est. ubi sit, fuge quaerere, quod mihi quondam
<pers. sat. 6.66> legarat Tadius, neu dicta repone paterna,
<pers. sat. 6.67> “faenoris accedat merces, hinc exime sumptus.”
<pers. sat. 6.68> “quid reliqum est?” reliqum? nunc nunc inpensius ungue,
<pers. sat. 6.69> ungue, puer, caules! mihi festa luce coquatur
<pers. sat. 6.70> urtica et fissa fumosum sinciput aure,
<pers. sat. 6.71> ut tuus iste nepos olim satur anseris extis,
<pers. sat. 6.72> cum morosa vago singultiet inguine vena,
<pers. sat. 6.73> patriciae inmeiat vulvae? mihi trama figurae
<pers. sat. 6.74> sit reliqua, ast illi tremat omento popa venter?
<pers. sat. 6.75> Vende animam lucro, mercare atque excute sollers
<pers. sat. 6.76> omne latus mundi, ne sit praestantior alter
<pers. sat. 6.77> Cappadocas rigida pinguis plausisse catasta,
<pers. sat. 6.78> rem duplica. “feci; iam triplex, iam mihi quarto,
<pers. sat. 6.79> iam decies redit in rugam.” depunge ubi sistam:
<pers. sat. 6.80> inventus, Chrysippe, tui finitor acervi.
