<il. lat. 1>	    Iram pande mihi Pelidae, Diua, superbi
<il. lat. 2>	    Tristia quae miseris iniecit funera Grais
<il. lat. 3>	    Atque animas fortes heroum tradidit Orco
<il. lat. 4>	    Latrantumque dedit rostris uolucrumque trahendos
<il. lat. 5>	    Illorum exsangues, inhumatis ossibus, artus.
<il. lat. 6>	    Confiebat enim summi sententia regis,
<il. lat. 7>	    protulerant ex quo discordia pectora pugnas,
<il. lat. 8>	    Sceptriger Atrides et bello clarus Achilles.
<il. lat. 9>	    Quis deus hos ira tristi contendere iussit?
<il. lat. 10>	    Latonae et magni proles Iouis. Ille Pelasgum
<il. lat. 11>	    infestam regi pestem in praecordia misit
<il. lat. 12>	    implicuitque graui Danaorum corpora morbo.
<il. lat. 13>	    Nam quondam Chryses, sollemni tempora uitta
<il. lat. 14>	    implicitus, raptae fleuit solacia natae
<il. lat. 15>	    inuisosque dies inuisaque tempora noctis
<il. lat. 16>	    egit et assiduis impleuit questibus auras.
<il. lat. 17>	    Postquam nulla dies animum maerore leuabat
<il. lat. 18>	    nullaque lenibant patrios solacia fletus,
<il. lat. 19>	    castra petit Danaum genibusque affusus Atridae
<il. lat. 20>	    per superos regnique decus miserabilis orat,
<il. lat. 21>	    ut sibi causa suae reddatur nata salutis.
<il. lat. 22>	    Dona simul praefert. Vincuntur fletibus eius
<il. lat. 23>	    Myrmidones reddique patri Chryseida censent.
<il. lat. 24>	    Sed negat Atrides Chrysenque excedere castris
<il. lat. 25>	    despecta pietate iubet: ferus ossibus imis
<il. lat. 26>	    haeret amor spernitque preces damnosa libido.
<il. lat. 27>	    Contemptus repetit Phoebeia templa sacerdos
<il. lat. 28>	    squalidaque infestis maerens secat unguibus ora
<il. lat. 29>	    dilaceratque comas annosaque tempora plangit.
<il. lat. 30>	    Mox ubi depositi gemitus lacrimaeque quierunt,
<il. lat. 31>	    Fatidici his sacras compellat uocibus aures:
<il. lat. 32>	    "Quid coluisse mihi tua numina, Delphice, prodest
<il. lat. 33>	    aut castam uitam multos duxisse per annos?
<il. lat. 34>	    Quidue iuuat sacros posuisse altaribus ignes,
<il. lat. 35>	    si tuus externo iam spernor ab hoste sacerdos?
<il. lat. 36>	    En, haec desertae redduntur dona senectae?
<il. lat. 37>	    Si gratus tibi sum, sim te sub uindice tutus.
<il. lat. 38>	    Aut si qua, ut luerem sub acerbo crimine poenas,
<il. lat. 39>	    inscius admisi, cur o tua dextera cessat?
<il. lat. 40>	    Posce sacros arcus, in me tua derige tela:
<il. lat. 41>	    auctor mortis erit certe deus. Ecce, merentem
<il. lat. 42>	    fige patrem; cur nata luit peccata parentis
<il. lat. 43>	    atque hostis duri patitur miseranda cubile?."
<il. lat. 44>	    Dixerat. Ille sui uatis prece motus acerbis
<il. lat. 45>	    luctibus infestat Danaos pestemque per omnes
<il. lat. 46>	    immittit populos: uulgus ruit undique Graium
<il. lat. 47>	    uixque rogis superest tellus, uix ignibus aer,
<il. lat. 48>	    deerat ager tumulis. Iam noctis sidera nonae
<il. lat. 49>	    transierant decimusque dies patefecerat orbem,
<il. lat. 50>	    cum Danaum proceres in coetum clarus Achilles
<il. lat. 51>	    conuocat et causas hortatur pestis iniquae
<il. lat. 52>	    edere Thestoriden. Tunc Calchas numina diuum
<il. lat. 53>	    consulit et causam pariter finemque malorum
<il. lat. 54>	    inuenit effarique uerens ope tutus Achillis
<il. lat. 55>	    haec ait: "Infesti placemus numina Phoebi
<il. lat. 56>	    reddamusque pio castam Chryseida patri,
<il. lat. 57>	    si uolumus, Danai, portus intrare salutis."
<il. lat. 58>	    Dixerat. Exarsit subito uiolentia regis:
<il. lat. 59>	    Thestoriden dictis primum compellat amaris
<il. lat. 60>	    mendacemque uocat. Tum magnum incusat Achillem
<il. lat. 61>	    inque uicem ducis inuicti conuicia suffert.
<il. lat. 62>	    Confremuere omnes. Tandem clamore represso
<il. lat. 63>	    cogitur inuitos aeger dimittere amores
<il. lat. 64>	    intactamque pio reddit Chryseida patri
<il. lat. 65>	    multaque dona super. Quam cunctis notus Vlixes
<il. lat. 66>	    impositam puppi patrias deuexit ad arces
<il. lat. 67>	    atque iterum ad classes Danaum sua uela retorsit.
<il. lat. 68>	    Protinus infesti placantur numina Phoebi
<il. lat. 69>	    et prope consumptae uires redduntur Achiuis.
<il. lat. 70>	    Non tamen Atridae Chryseidis excidit ardor:
<il. lat. 71>	    maeret et amissos deceptus luget amores.
<il. lat. 72>	    Mox rapta magnum Briseide priuat Achillem
<il. lat. 73>	    solaturque suos alienis ignibus ignes.
<il. lat. 74>	    At ferus Aeacides nudato protinus ense
<il. lat. 75>	    tendit in Atriden et, ni sibi reddat honestae
<il. lat. 76>	    munera militiae, letum crudele minatur,
<il. lat. 77>	    nec minus ille parat contra defendere se ense.
<il. lat. 78>	    Quod nisi casta manu Pallas tenuisset Achillem,
<il. lat. 79>	    turpem caecus amor famam liquisset in aeuum
<il. lat. 80>	    gentibus Argolicis. Contempta uoce minisque
<il. lat. 81>	    inuocat aequoreae Pelides numina matris
<il. lat. 82>	    ne se Plistheniden contra patiatur inultum.
<il. lat. 83>	    At Thetis audita nati prece deserit undas
<il. lat. 84>	    castraque Myrmidonum iuxta petit et monet armis
<il. lat. 85>	    abstineat dextram ac congressibus; inde per auras
<il. lat. 86>	    emicat aetherias et in aurea sidera fertur.
<il. lat. 87>	    Tunc genibus regis sparsis affusa capillis:
<il. lat. 88>	    "Pro nato ueni genetrix en ad tua supplex
<il. lat. 89>	    numina, summe parens; ulciscere meque meumque
<il. lat. 90>	    corpus ab Atrida, quodsi permittitur illi
<il. lat. 91>	    ut flammas impune mei uiolarit Achillis,
<il. lat. 92>	    turpiter occiderit superata libidine uirtus."
<il. lat. 93>	    Iuppiter haec contra: "Tristes depone querelas,
<il. lat. 94>	    magni diua maris, mecum labor iste manebit.
<il. lat. 95>	    Tu solare tui maerentia pectora nati."
<il. lat. 96>	    Dixit. At illa leues caeli delapsa per auras
<il. lat. 97>	    litus adit patrium gratasque sororibus undas.
<il. lat. 98>	    Offensa est Iuno: "Tantum"que ait, "optime coniunx,
<il. lat. 99>	    Doride nata ualet, tantum debetur Achilli,
<il. lat. 100>	    ut mihi quae coniunx dicor tua quaeque sororis
<il. lat. 101>	    dulce fero nomen, dilectos fundere Achiuos
<il. lat. 102>	    et Troum renouare uelis in proelia uires?
<il. lat. 103>	    Haec ita dona refers nobis? sic diligor a te?"
<il. lat. 104>	    Talibus incusat dictis irata Tonantem
<il. lat. 105>	    inque uicem summi patitur conuicia regis.
<il. lat. 106>	    Tandem interposito lis Ignipotente resedit
<il. lat. 107>	    conciliumque simul genitor dimittit Olympi.
<il. lat. 108>	    Interea sol emenso decedit Olympo
<il. lat. 109>	    et dapibus diui curant sua corpora largis;
<il. lat. 110>	    inde petunt thalamos iucundaque dona quietis.
<il. lat. 111>	    Nox erat et toto fulgebant sidera mundo
<il. lat. 112>	    humanumque genus requies diuumque tenebat,
<il. lat. 113>	    cum pater omnipotens Somnum uocat atque ita fatur:
<il. lat. 114>	    "Vade age per tenues auras, lenissime diuum,
<il. lat. 115>	    Argolicique ducis celeri pete castra uolatu
<il. lat. 116>	    dumque tuo premitur sopitus pondere dulci,
<il. lat. 117>	    haec illi mandata refer: cum crastina primum
<il. lat. 118>	    extulerit Titana dies noctemque fugarit,
<il. lat. 119>	    cogat in arma uiros incautumque occupet hostem."
<il. lat. 120>	    Nec mora: Somnus abit leuibusque per aera pennis
<il. lat. 121>	    deuolat in thalamos Agamemnonis: ille sopore
<il. lat. 122>	    corpus inundatum leni prostratus habebat.
<il. lat. 123>	    Ad quem sic loquitur curarum operumque leuator:
<il. lat. 124>	    "Rex Danaum, Atrida, uigila et mandata Tonantis
<il. lat. 125>	    quae tibi iussa simul delatus ab aethere porto,
<il. lat. 126>	    accipe: cum primum Titan se emerserit undis,
<il. lat. 127>	    fortibus arma iube socios aptare lacertis
<il. lat. 128>	    et petere Iliacos instructo milite campos."
<il. lat. 129>	    Dixit, et has repetit per quas modo uenerat auras.
<il. lat. 130>	    Interea lucem terris dedit ignea lampas.
<il. lat. 131>	    Conuocat attonitus iussis Pelopeius heros
<il. lat. 132>	    in coetum proceres remque omnibus ordine pandit:
<il. lat. 133>	    cuncti promittunt socias in proelia uires
<il. lat. 134>	    hortanturque ducem. Quorum rex fortia dictis
<il. lat. 135>	    pectora collaudans grates agit omnibus aequas.
<il. lat. 136>	    Hic tunc Thersites, quo non deformior alter
<il. lat. 137>	    uenerat ad Troiam nec lingua proteruior ulli,
<il. lat. 138>	    bella gerenda negat patriasque hortatur ad oras
<il. lat. 139>	    uertere iter, quem consiliis illustris Vlixes
<il. lat. 140>	    correptum dictis sceptro percussit eburno.
<il. lat. 141>	    Tum uero ardescit conceptis litibus ira:
<il. lat. 142>	    uix telis caruere manus, ad sidera clamor
<il. lat. 143>	    tollitur et cunctos pugnandi corripit ardor.
<il. lat. 144>	    Tandem sollertis prudentia Nestoris aeuo
<il. lat. 145>	    compressam miti sedauit pectore turbam
<il. lat. 146>	    admonuitque duces dictis responsa recordans
<il. lat. 147>	    temporis illius, quo uisus in Aulide serpens
<il. lat. 148>	    consumpsit uolucrum bis quattuor arbore fetus
<il. lat. 149>	    atque ipsam inualido pugnantem corpore contra
<il. lat. 150>	    addidit extremo natorum funere matrem.
<il. lat. 151>	    Tunc "sic deinde" senex "moneo remoneboque, Achiui:
<il. lat. 152>	    in decimo labor est, Calchas quem dixerat, anno,
<il. lat. 153>	    quo caderet Danaum uictricibus Ilion armis."
<il. lat. 154>	    Assensere omnes, laudatur Nestoris aetas
<il. lat. 155>	    conciliumque simul dimittitur. Arma parari
<il. lat. 156>	    dux iubet atque animos aptare et pectora pugnae.
<il. lat. 157>	    Postera lux tacitas ut primum dispulit umbras
<il. lat. 158>	    et nitidum Titan radiis caput extulit undis,
<il. lat. 159>	    protinus armari socios iubet acer Atrides
<il. lat. 160>	    et petere Iliacos instructo milite campos.
<il. lat. 161>	    Vos mihi nunc, Musae - quid enim non ordine nostis? -,
<il. lat. 162>	    nomina clara ducum clarosque referte parentes
<il. lat. 163>	    et dulces patrias: nam sunt haec munera uestra.
<il. lat. 164>	    Dicamus quot quisque rates ad Pergama duxit
<il. lat. 165>	    et coeptum peragamus opus, sitque auctor Apollo
<il. lat. 166>	    aspiretque libens operi per singula nostro.
<il. lat. 167>	    Peneleos princeps et bello Leitus acer,
<il. lat. 168>	    Arcesilaus atrox Prothoenorque Cloniusque
<il. lat. 169>	    Boeoti decies quinas egere carinas
<il. lat. 170>	    et tumidos ualido pulsarunt remige fluctus.
<il. lat. 171>	    Inde Mycenaeis Agamemnon moenibus ortus,
<il. lat. 172>	    quem sibi bellatrix delegit Graecia regem,
<il. lat. 173>	    centum egit plenas armato milite puppes;
<il. lat. 174>	    et bis tricenis Menelai nauibus ardor
<il. lat. 175>	    insequitur totidemque ferox Agapenoris ira;
<il. lat. 176>	    quos iuxta fidus sollerti pectore Nestor
<il. lat. 177>	    consilioque potens gemina cum prole suorum
<il. lat. 178>	    it ter tricenis munitus in arma carinis.
<il. lat. 179>	    At Schedius uirtute potens et Epistrophus ingens,
<il. lat. 180>	    gloria Myrmidonum, saeui duo robora belli,
<il. lat. 181>	    longa quaterdenis pulsarunt aequora proris
<il. lat. 182>	    et bis uicenas Polypoetes atque Leonteus
<il. lat. 183>	    instruxere rates ornatas milite forti.
<il. lat. 184>	    Euryalus Sthenelusque duces et fortis in armis
<il. lat. 185>	    Tydides ualido pulsarunt remige pontum:
<il. lat. 186>	    bis quadragenas onerarunt milite puppes;
<il. lat. 187>	    Ascalaphusque potens et Ialmenus, acer uterque,
<il. lat. 188>	    ter denas ualido complerunt remige naues
<il. lat. 189>	    et bis uicenas Locrum fortissimus Aiax
<il. lat. 190>	    instruxit puppes totidemque Euhaemone natus,
<il. lat. 191>	    quos iuxta Graium murus comitatur Achilles
<il. lat. 192>	    cum quinquaginta materna per aequora uectus.
<il. lat. 193>	    Thessalici iuuenes Phidippus et Antiphus ibant
<il. lat. 194>	    altaque ter denis pulsarunt aequora proris
<il. lat. 195>	    et tribus assumptis ratibus secat aequora Teucer
<il. lat. 196>	    Tlepolemusque nouem Rhodius, quos uiribus acer
<il. lat. 197>	    Eumelus sequitur, minus una naue profectus
<il. lat. 198>	    quam duxit Telamone satus Salaminius Aiax.
<il. lat. 199>	    Ast Prothous Magnes Tenthredone natus et una
<il. lat. 200>	    Euboeae magnis Elephenor finibus ortus
<il. lat. 201>	    Dulichiusque Meges, animisque insignis et armis,
<il. lat. 202>	    Aetola de gente Thoas Andraemone natus,
<il. lat. 203>	    hi quadragenas omnes duxere carinas;
<il. lat. 204>	    et bis sex Ithaci naues sollertia duxit,
<il. lat. 205>	    quem sequitur totidem ratibus Telamonius Aiax,
<il. lat. 206>	    egregia uirtute potens; simul horrida Guneus
<il. lat. 207>	    ire bis undenis temptabat in arma carinis.
<il. lat. 208>	    Idomeneus et Meriones, Cretaeus uterque,
<il. lat. 209>	    bis quadragenis muniti nauibus ibant;
<il. lat. 210>	    et totidem puppes clara de gente Menestheus
<il. lat. 211>	    duxit Athenaeus, quot uiribus ambit Achilles;
<il. lat. 212>	    Amphimachusque ferox et Thalpius, Elide nati,
<il. lat. 213>	    et clara uirtute Polyxenus atque Diores,
<il. lat. 214>	    hi bis uicenas onerarunt milite puppes.
<il. lat. 215>	    Protesilaus agit totidem fortisque Podarces
<il. lat. 216>	    instructas puppes, quot duxit Oileos Aiax;
<il. lat. 217>	    et septem Poeante satus tulit arma carinis,
<il. lat. 218>	    quem sequitur iuxta Podalirius atque Machaon,
<il. lat. 219>	    altaque ter denis sulcarunt aequora proris.
<il. lat. 220>	    His ducibus Graiae Troiana ad litora puppes
<il. lat. 221>	    bis septem uenere minus quam mille ducentae.
<il. lat. 222>	    Iamque citi appulerant classes camposque tenebant,
<il. lat. 223>	    cum pater ad Priamum mittit Saturnius Irim,
<il. lat. 224>	    quae doceat fortes uenisse ad bella Pelasgos.
<il. lat. 225>	    Nec mora: continuo iussu capit arma parentis
<il. lat. 226>	    Priamides Hector totamque in proelia pubem
<il. lat. 227>	    festinare iubet portisque agit agmen apertis.
<il. lat. 228>	    Cui fulgens auro cassis iuuenile tegebat
<il. lat. 229>	    omni parte caput, munibat pectora thorax
<il. lat. 230>	    et clipeus laeuam, dextram decorauerat hasta
<il. lat. 231>	    ornabatque latus mucro; simul alta nitentes
<il. lat. 232>	    crura tegunt ocreae, quales decet Hectoris esse.
<il. lat. 233>	    Hunc sequitur forma melior, tunc fortis in armis,
<il. lat. 234>	    belli causa Paris, patriae funesta ruina,
<il. lat. 235>	    Deiphobusque Helenusque simul fortisque Polites
<il. lat. 236>	    et sacer Aeneas, Veneris certissima proles,
<il. lat. 237>	    Archelochusque Acamasque ferox Antenore creti;
<il. lat. 238>	    nec non et proles generosa Lycaonis ibat
<il. lat. 239>	    Pandarus et magnae Glaucus uirtutis in armis
<il. lat. 240>	    Amphiusque et Adrastus et Asius atque Pylaeus.
<il. lat. 241>	    Ibat et Amphimachus Nastesque, insignis uterque,
<il. lat. 242>	    magnanimique duces Odiusque et Epistrophus ingens
<il. lat. 243>	    Euphemusque ferox clarusque aetate Pyraechmes,
<il. lat. 244>	    cum quibus et Mesthles atque Antiphus et bonus armis
<il. lat. 245>	    Hippothous uenere Acamasque et Pirous una,
<il. lat. 246>	    Arsinooque sati Chromiusque atque Ennomus, ambo
<il. lat. 247>	    florentes aetate uiri, quos Phorcus et ingens
<il. lat. 248>	    Ascanius sequitur, simul et Iouis inclita proles
<il. lat. 249>	    Sarpedon claraque satus tellure Coroebus.
<il. lat. 250>	    His se defendit ducibus Neptunia Troia
<il. lat. 251>	    uicissetque dolos Danaum, ni fata fuissent.
<il. lat. 252>	    Iamque duae stabant acies fulgentibus armis,
<il. lat. 253>	    cum Paris, exitium Troiae funestaque flamma,
<il. lat. 254>	    armatum aduerso Menelaum ex agmine cernit
<il. lat. 255>	    seque uelut uiso perterritus angue recepit
<il. lat. 256>	    ad socios amens. Quem postquam turpiter Hector
<il. lat. 257>	    confusum terrore uidet: "O dedecus - inquit -
<il. lat. 258>	    "aeternum patriae generisque infamia nostri,
<il. lat. 259>	    terga refers? At non dubitabas hospitis olim
<il. lat. 260>	    expugnare toros, cuius nunc defugis arma
<il. lat. 261>	    uimque times. Vbi sunt uires, ubi cognita nobis
<il. lat. 262>	    ludorum quondam uaria in certamina uis est?
<il. lat. 263>	    Hic animos ostende tuos: nihil adiuuat armis
<il. lat. 264>	    nobilitas formae: duro Mars milite gaudet.
<il. lat. 265>	    Dum iaceas in amore tuo, nos bella geremus
<il. lat. 266>	    scilicet et nostrum fundemus in hoste cruorem.
<il. lat. 267>	    Aequius aduersis tecum concurrat in armis
<il. lat. 268>	    impiger Atrides, spectet Danaumque Phrygumque
<il. lat. 269>	    depositis populus telis. Vos, foedere iuncto,
<il. lat. 270>	    aduersas conferte manus, decernite ferro."
<il. lat. 271>	    Dixit. Quem contra paucis Priameius heros:
<il. lat. 272>	    "Quid nimis indignis" - inquit - "me uocibus urges,
<il. lat. 273>	    o patriae, germane, decus? Nam nec mihi coniunx
<il. lat. 274>	    prauaque luxuria est potior uirtutis honore
<il. lat. 275>	    nec uires temptare uiri dextramque recuso,
<il. lat. 276>	    dummodo uictorem coniunx cum pace sequatur."
<il. lat. 277>	    Dicta refert Hector: placuit sententia Grais.
<il. lat. 278>	    Protinus accitur Priamus sacrisque peractis
<il. lat. 279>	    foedera iunguntur. Post haec discedit uterque
<il. lat. 280>	    depositis populus telis campusque patescit.
<il. lat. 281>	    Interea toto procedit ab agmine Troum
<il. lat. 282>	    pulcher Alexander, clipeoque insignis et hasta.
<il. lat. 283>	    Quem contra paribus fulgens Menelaus in armis
<il. lat. 284>	    constitit et: "Tecum mihi sint certamina - dixit -
<il. lat. 285>	    "nec longum nostra laetabere coniuge, quae te
<il. lat. 286>	    mox raptum ire gemet, tantummodo Iuppiter adsit."
<il. lat. 287>	    Dixit et aduersum se concitat acer in hostem.
<il. lat. 288>	    Ille uirum forti uenientem reppulit ictu
<il. lat. 289>	    seque gradu celeri recipit longeque frementem
<il. lat. 290>	    hastam deinde iacit, quam deuitauit Atrides
<il. lat. 291>	    inque uicem misso fixisset corpora telo
<il. lat. 292>	    praedonis Phrygii, ni uastum ferrea pectus
<il. lat. 293>	    texisset lorica uiri septemplice tergo.
<il. lat. 294>	    Insequitur iuxta clamor; tum aduersus uterque
<il. lat. 295>	    constitit et galeam galea terit et pede plantam
<il. lat. 296>	    coniungit stridetque mucro mucrone corusco;
<il. lat. 297>	    corpus collectum tegitur fulgentibus armis.
<il. lat. 298>	    Non aliter fortes nitida de coniuge tauri
<il. lat. 299>	    bella gerunt uastisque replent mugitibus auras.
<il. lat. 300>	    Atque diu rigido captabant corpora ferro,
<il. lat. 301>	    cum memor Atrides raptae sibi coniugis instat
<il. lat. 302>	    Dardaniumque premit iuuenem. Mox ense rigente
<il. lat. 303>	    cedentem retro dum desuper appetit hostem,
<il. lat. 304>	    splendidus extremas galeae percussus ad oras
<il. lat. 305>	    dissiluit mucro; gemuerunt agmina Graium.
<il. lat. 306>	    Tum uero ardescit, quamuis manus ense carebat,
<il. lat. 307>	    et iuuenem arrepta prosternit casside uictor
<il. lat. 308>	    ad socios traheretque, et, ni caligine caeca
<il. lat. 309>	    texisset Cytherea uirum subiectaque mento
<il. lat. 310>	    fortia rupisset laxatis uincula nodis,
<il. lat. 311>	    ultimus ille dies Paridi foret. Abstrahit auro
<il. lat. 312>	    fulgentem galeam secum Menelaus et ardens
<il. lat. 313>	    in medios mittit proceres rursumque recurrit
<il. lat. 314>	    et magnam ualidis contorsit uiribus hastam
<il. lat. 315>	    in cladem Phrygii, sua quem Venus eripit hosti
<il. lat. 316>	    et secum in thalamos defert testudine cultos.
<il. lat. 317>	    Ipsa dehinc Helenam muris accersit ab altis
<il. lat. 318>	    Dardanioque suos Paridi deducit amores.
<il. lat. 319>	    Quem tali postquam conspexit uoce locutast:
<il. lat. 320>	    "Venisti mea flamma, Paris, superatus ab armis
<il. lat. 321>	    coniugis antiqui? Vidi puduitque uidere,
<il. lat. 322>	    arreptum cum te traheret uiolentus Atrides
<il. lat. 323>	    Iliacoque tuos foedaret puluere crines.
<il. lat. 324>	    Nostraque - me miseram! - timui ne Doricus ensis
<il. lat. 325>	    oscula discuteret; totus mihi, mente reuincta,
<il. lat. 326>	    fugerat ore color sanguisque reliquerat artus.
<il. lat. 327>	    Quis te cum saeuo contendere suasit Atrida?
<il. lat. 328>	    An nondum uaga fama tuas peruenit ad aures
<il. lat. 329>	    de uirtute uiri? Moneo ne rursus inique
<il. lat. 330>	    illius tua fata uelis committere dextrae."
<il. lat. 331>	    Dixit. Tum largis perfudit fletibus ora.
<il. lat. 332>	    Tristis Alexander: "Non me superauit Atrides,
<il. lat. 333>	    o meus ardor" - ait - "sed castae Palladis ira.
<il. lat. 334>	    Mox illum nostris succumbere turpiter armis
<il. lat. 335>	    aspicies aderitque meo Cytherea labori."
<il. lat. 336>	    Post haec amplexus per mutua corpora iunctis
<il. lat. 337>	    incubuit membris Cygneidos; illa soluto
<il. lat. 338>	    accepit flammas gremio Troiaeque suasque.
<il. lat. 339>	    Interea toto Menelaus in agmine Troum
<il. lat. 340>	    quaerit Alexandrum uictorque huc fertur et illuc.
<il. lat. 341>	    Quem frater socias acuens in bella cateruas
<il. lat. 342>	    adiuuat et forti pulsos Phrygas increpat ore
<il. lat. 343>	    seruarique iubet leges Helenamque reposcit.
<il. lat. 344>	    Dumque inter sese proceres certamen haberent,
<il. lat. 345>	    concilium omnipotens habuit regnator Olympi
<il. lat. 346>	    foederaque intento turbauit Pandarus arcu,
<il. lat. 347>	    te, Menelae, petens; laterique uolatile telum
<il. lat. 348>	    incidit et tunicam ferro squamisque rigentem
<il. lat. 349>	    dissecat. Excedit pugna gemebundus Atrides
<il. lat. 350>	    castraque tuta petit, quem doctus ab arte paterna
<il. lat. 351>	    Paeoniis curat iuuenis Podalirius herbis,
<il. lat. 352>	    itque iterum in caedes horrendaque proelia uictor.
<il. lat. 353>	    Armauit fortes Agamemnonis ira Pelasgos
<il. lat. 354>	    et dolor in pugnam cunctos communis agebat.
<il. lat. 355>	    Bellum ingens oritur multumque utrimque cruoris
<il. lat. 356>	    funditur et totis sternuntur corpora campis
<il. lat. 357>	    inque uicem Troumque cadunt Danaumque cateruae
<il. lat. 358>	    nec requies datur ulla uiris: sonat undique Mauors
<il. lat. 359>	    telorumque uolant cunctis e partibus imbres.
<il. lat. 360>	    Occidit Antilochi rigido demersus in umbras
<il. lat. 361>	    ense Thalysiades optataque lumina linquit.
<il. lat. 362>	    Inde manu forti Graiorum terga prementem
<il. lat. 363>	    occupat Anthemione satum Telamonius Aiax
<il. lat. 364>	    et praedurato transfixit pectora telo:
<il. lat. 365>	    purpuream uomit ille animam cum sanguine mixtam,
<il. lat. 366>	    ora rigat moriens. Tum magnis Antiphus hastam
<il. lat. 367>	    uiribus aduersum conatus corpore toto
<il. lat. 368>	    torquet in Aeaciden; telumque errauit ab hoste
<il. lat. 369>	    inque hostem cecidit, transfixit et inguina Leucon:
<il. lat. 370>	    concidit infelix prostratus uulnere forti
<il. lat. 371>	    et carpit uirides moribundus dentibus herbas.
<il. lat. 372>	    Impiger Atrides casu commotus amici
<il. lat. 373>	    Democoonta petit teloque aduersa trabali
<il. lat. 374>	    tempora transadigit uaginaque horridus ensem
<il. lat. 375>	    eripit; ille suis moriens resupinus in armis
<il. lat. 376>	    concidit et terram moribundo uertice pulsat.
<il. lat. 377>	    Iamque Amarynciden saxi deiecerat ictu
<il. lat. 378>	    Pirous Imbrasides dederatque silentibus umbris;
<il. lat. 379>	    dumque auidus praedae iuuenem spoliare parabat,
<il. lat. 380>	    desuper hasta uenit dextra librata Thoantis
<il. lat. 381>	    perque uiri scapulas animosaque pectora transit;
<il. lat. 382>	    in uultus ruit ille suos calidumque cruorem
<il. lat. 383>	    ore uomit stratusque super sua palpitat arma.
<il. lat. 384>	    Sanguine Dardanii manabant undique campi,
<il. lat. 385>	    manabant amnes passim. Pugnabat ubique
<il. lat. 386>	    immixtis ardens amborum exercitus armis
<il. lat. 387>	    et modo Troianis uirtus, modo crescit Achiuis
<il. lat. 388>	    laetaque per uarios petitur uictoria casus.
<il. lat. 389>	    Hic postquam Danaum longe cedentia uidit
<il. lat. 390>	    agmina Tydides tumidumque increscere Martem,
<il. lat. 391>	    in medias acies, qua plurimus imminet hostis,
<il. lat. 392>	    irruit et uersas prosternit caede phalangas;
<il. lat. 393>	    huc illuc ensemque ferox hastamque coruscat.
<il. lat. 394>	    Bellica Pallas adest flagrantiaque ignibus arma
<il. lat. 395>	    adiuuat atque animos iuueni uiresque ministrat.
<il. lat. 396>	    Ille, boum ueluti uiso grege saeua leaena,
<il. lat. 397>	    quam stimulat ieiuna fames, ruit agmina contra
<il. lat. 398>	    et prostrata necat uesano corpora dente,
<il. lat. 399>	    sic ruit in medios hostes Calydonius heros,
<il. lat. 400>	    uirginis armigerae monitis et numine tutus.
<il. lat. 401>	    Conuersi dant terga Phryges, fugientibus ille
<il. lat. 402>	    instat et exstructos morientum calcat aceruos.
<il. lat. 403>	    Dumque ferit sternitque uiros, uidet ecce Daretis
<il. lat. 404>	    aduerso stantes furibundus in agmine natos,
<il. lat. 405>	    Phegeaque Idaeumque simul; quem cuspide Phegeus
<il. lat. 406>	    occupat ante graui, sed uulnera depulit umbo
<il. lat. 407>	    uitatumque solo ferrum stetit. Haud mora: totis
<il. lat. 408>	    ingentem torquet Tydides uiribus hastam
<il. lat. 409>	    transadigitque uiri pectus: pars cuspidis ante
<il. lat. 410>	    eminet et prodit scapulis pars altera fossis.
<il. lat. 411>	    Hunc ubi fundentem calidum de pectore flumen
<il. lat. 412>	    uersantemque oculos animamque per ora uomentem
<il. lat. 413>	    conspexit frater, stricto celer aduolat ense
<il. lat. 414>	    germanique cupit fatorum exsistere uindex.
<il. lat. 415>	    Sed neque uim saeui nec fortia sustinet arma
<il. lat. 416>	    Tydidae contraque tamen defendere temptat.
<il. lat. 417>	    Vt uolucris, discerpta sui cum corpora nati
<il. lat. 418>	    accipitrem laniare uidet nec tendere contra,
<il. lat. 419>	    auxilium neque ferre suo ualet anxia nato
<il. lat. 420>	    quodque potest, leuibus plaudit sua pectora pennis,
<il. lat. 421>	    sic hostem Idaeus germani caede superbum
<il. lat. 422>	    spectat atrox miseroque nequit succurrere fratri
<il. lat. 423>	    et, nisi cessisset, dextra cecidisset eadem.
<il. lat. 424>	    Nec minus in Teucros armis furit alter Atrides
<il. lat. 425>	    insequiturque acies et ferro funera miscet.
<il. lat. 426>	    Obuius huic fatis occurrit ductus iniquis
<il. lat. 427>	    infelix Odius, quem uastae cuspidis ictu
<il. lat. 428>	    sternit et ingenti scapulas transuerberat hasta.
<il. lat. 429>	    Hinc petit Idomeneus aduersa parte ruentem
<il. lat. 430>	    Maeoniden Phaestum, cuius post funera laetus
<il. lat. 431>	    et Strophio genitum Stygias demittit ad umbras.
<il. lat. 432>	    Meriones Phereclum librata percutit hasta
<il. lat. 433>	    Pedaeumque Meges. Tum uastis horridus armis
<il. lat. 434>	    Eurypylus gladio uenientem Hypsenora fundit
<il. lat. 435>	    et pariter uita iuuenem spoliauit et armis.
<il. lat. 436>	    Parte alia uolitat sinuoso Pandarus arcu
<il. lat. 437>	    Tydidenque oculis immensa per agmina quaerit;
<il. lat. 438>	    quem postquam Troum sternentem corpora uidit,
<il. lat. 439>	    horrida contento derexit spicula cornu
<il. lat. 440>	    et summas umeri destringit acumine partes.
<il. lat. 441>	    Tum uero ardescit iuuenis Calydonius ira
<il. lat. 442>	    in mediasque acies animosi more leonis
<il. lat. 443>	    fertur et Astynoum, magnum quoque Hypirona fundit,
<il. lat. 444>	    comminus hunc gladio, iaculo ferit eminus illum;
<il. lat. 445>	    inde premit Polyidon Abantaque cuspide forti
<il. lat. 446>	    et notum bello Xanthum uastumque Thoonem.
<il. lat. 447>	    Post hos infestus Chromiumque et Echemmona telo
<il. lat. 448>	    proturbat celeri pariterque ad Tartara mittit.
<il. lat. 449>	    Tu quoque Tydidae prostratus, Pandare, dextra
<il. lat. 450>	    occidis, infelix, accepto uulnere tristi,
<il. lat. 451>	    dextera qua naris fronti coniungitur imae;
<il. lat. 452>	    dissipat et cerebrum galeae cum parte reuulsum
<il. lat. 453>	    ossaque confossa spargit Tydideus ensis.
<il. lat. 454>	    Iamque manum Aeneas simul et Calydonius heros
<il. lat. 455>	    contulerant, iactis inter se comminus hastis;
<il. lat. 456>	    undique rimabant inimico corpora ferro,
<il. lat. 457>	    et modo cedebant retro, modo deinde coibant.
<il. lat. 458>	    Postquam utrique diu steterant nec uulnera magnus
<il. lat. 459>	    qua daret infesto Tydides ense uidebat,
<il. lat. 460>	    saxum ingens medio quod forte iacebat in agro,
<il. lat. 461>	    bis seni quod uix iuuenes tellure mouerent,
<il. lat. 462>	    sustulit et magno conamine misit in hostem.
<il. lat. 463>	    Ille ruit prostratus humi cum fortibus armis,
<il. lat. 464>	    quem Venus aetherias genetrix delapsa per auras
<il. lat. 465>	    accipit et nigra corpus caligine condit.
<il. lat. 466>	    Non tulit Oenides animo nebulasque per ipsas
<il. lat. 467>	    fertur et in Venerem flagrantibus irruit armis,
<il. lat. 468>	    et neque quem demens ferro petat inspicit aruis
<il. lat. 469>	    caelestemque manum mortali uulnerat hasta.
<il. lat. 470>	    Icta petit caelum terris Cytherea relictis
<il. lat. 471>	    atque ibi sidereae queritur sua uulnera matri.
<il. lat. 472>	    Dardanium Aenean seruat Troianus Apollo
<il. lat. 473>	    accenditque animos iterumque ad bella reducit.
<il. lat. 474>	    Vndique consurgunt acies et puluere caelum
<il. lat. 475>	    conditur horrendisque sonat clamoribus aether.
<il. lat. 476>	    Hic alius rapido deiectus in aequora curru
<il. lat. 477>	    proteritur pedibusque simul calcatur equorum
<il. lat. 478>	    atque alius uolucri traiectus corpora telo
<il. lat. 479>	    quadrupedis tergo pronus ruit; illius ense
<il. lat. 480>	    deiectum longe caput a ceruice cucurrit;
<il. lat. 481>	    hic iacet exanimis fuso super arma cerebro:
<il. lat. 482>	    sanguine manat humus, campi sudore madescunt.
<il. lat. 483>	    Emicat interea Veneris pulcherrima proles
<il. lat. 484>	    densaque Graiorum premit agmina nudaque late
<il. lat. 485>	    terga metit gladio funestaque proelia miscet.
<il. lat. 486>	    Nec cessat spes una Phrygum fortissimus Hector
<il. lat. 487>	    sternere caede uiros atque agmina uertere Graium.
<il. lat. 488>	    Vt lupus in campis pecudes cum uidit apertis
<il. lat. 489>	    (non actor gregis ipse, comes non horrida terret
<il. lat. 490>	    turba canum), fremit esuriens et neglegit omnes
<il. lat. 491>	    in mediosque greges auidus ruit, haut secus Hector
<il. lat. 492>	    inuadit Danaos et territat ense cruento.
<il. lat. 493>	    Deficiunt Graiorum acies, Phryges acrius instant
<il. lat. 494>	    attolluntque animos: geminat uictoria uires.
<il. lat. 495>	    Vt uidit socios infesto cedere Marte,
<il. lat. 496>	    rex Danaum sublimis equo uolat agmina circum
<il. lat. 497>	    hortaturque duces animosque in proelia firmat.
<il. lat. 498>	    Mox ipse in medios audax se proripit hostes
<il. lat. 499>	    oppositasque acies stricto diuerberat ense.
<il. lat. 500>	    Vt Libycus cum forte leo procul agmina uidit
<il. lat. 501>	    laeta boum passim uirides errare per herbas,
<il. lat. 502>	    attollit ceruice iubas sitiensque cruoris
<il. lat. 503>	    in mediam erecto contendit pectore turbam,
<il. lat. 504>	    sic ferus Atrides aduersos fertur in hostes
<il. lat. 505>	    infestasque Phrygum proturbat cuspide turmas.
<il. lat. 506>	    Virtus clara ducis uires accendit Achiuum
<il. lat. 507>	    et spes exacuit languentia militis arma:
<il. lat. 508>	    funduntur Teucri, Danai laetantur ouantes.
<il. lat. 509>	    Tandem hic Aenean immisso tendere curru
<il. lat. 510>	    conspicit Atrides: stricto concurrere ferro
<il. lat. 511>	    comparat et iaculum, quantum furor ipse mouebat,
<il. lat. 512>	    uiribus intorquet, quod detulit error ab illo
<il. lat. 513>	    pectus in aurigae stomachoque infigitur alto;
<il. lat. 514>	    ille ruens ictu media inter lora rotasque
<il. lat. 515>	    uoluitur et uitam calido cum sanguine fundit.
<il. lat. 516>	    Ingemit Aeneas curruque animosus ab alto
<il. lat. 517>	    desilit et ualido Crethona<que> comminus ictu
<il. lat. 518>	    Orsilochumque ferit, quorum post funera uictus
<il. lat. 519>	    Paphlagonum ductor Menelai concidit armis,
<il. lat. 520>	    Antilochique Mydon. Post hos Iouis inclita proles
<il. lat. 521>	    Sarpedon bellum funestaque proelia miscet.
<il. lat. 522>	    Quem contra infelix non aequis dimicat armis
<il. lat. 523>	    Tlepolemus magno satus Hercule, sed neque uires
<il. lat. 524>	    hunc seruare patris nec tot potuere labores,
<il. lat. 525>	    quin caderet tenuemque daret de corpore uitam.
<il. lat. 526>	    Saucius egreditur medio certamine belli
<il. lat. 527>	    Sarpedon fraudisque subit commentor Vlixes
<il. lat. 528>	    et septem iuuenum fortissima corpora fundit.
<il. lat. 529>	    Hinc pugnat patriae columen Mauortius Hector,
<il. lat. 530>	    illinc Tydides: sternuntur utrimque uirorum
<il. lat. 531>	    corpora per campos et sanguine prata rigantur.
<il. lat. 532>	    Pugnat bellipotens casta cum Pallade Mauors
<il. lat. 533>	    ingentemque mouet clipeum, quem sancta uirago
<il. lat. 534>	    egit et extrema percussum cuspide caedit
<il. lat. 535>	    attonitumque simul caelum petere ipsa coegit.
<il. lat. 536>	    Hic ille aetherio queritur sua uulnera regi
<il. lat. 537>	    saucius et magni genitoris iurgia suffert.
<il. lat. 538>	    Interea magnis Acamantem uiribus Aiax
<il. lat. 539>	    interimit uastumque capit Menelaus Adrastum
<il. lat. 540>	    et rapit ad classes manibus post terga reuinctis,
<il. lat. 541>	    ut ui deducat laetos ex hoste triumphos.
<il. lat. 542>	    Incumbunt Danai, cedit Troiana iuuentus
<il. lat. 543>	    tergaque nuda tegit. Sensit Mauortius Hector
<il. lat. 544>	    pro Danais pugnare deos ualidasque suorum
<il. lat. 545>	    uirginis armigerae subduci numine uires
<il. lat. 546>	    continuoque petit muros Hecubamque uocari
<il. lat. 547>	    imperat et diuae placari numina suadet.
<il. lat. 548>	    Protinus armatas innuptae Palladis arces
<il. lat. 549>	    Iliades subeunt: festis altaria sertis
<il. lat. 550>	    exornant caeduntque sacras ex more bidentes.
<il. lat. 551>	    Dumque preces Hecube supplex ad templa Mineruae
<il. lat. 552>	    pro caris genetrix natis et coniuge fundit,
<il. lat. 553>	    interea Glaucus stricto decernere ferro
<il. lat. 554>	    cum Diomede parat nomenque genusque roganti
<il. lat. 555>	    qui sit et unde ferat, magnis cum uiribus hastam
<il. lat. 556>	    mittere temptabat; temptanti Aetolius heros:
<il. lat. 557>	    "Quo ruis?" - exclamat - "quae te, scelerate, furentem
<il. lat. 558>	    mens agit imparibus mecum concurrere telis?
<il. lat. 559>	    Hospitis arma uides, Veneris qui uulnere dextram
<il. lat. 560>	    perculit et summo pupugit certamine Martem.
<il. lat. 561>	    Pone truces animos infestaque tela coerce."
<il. lat. 562>	    Post haec inter se posito certamine pugnae
<il. lat. 563>	    commutant clipeos inimicaque proelia linquunt.
<il. lat. 564>	    Colloquium petit interea fidissima coniunx
<il. lat. 565>	    Hectoris Andromache paruumque ad pectora natum
<il. lat. 566>	    Astyanacta tenet, cuius dum maximus heros
<il. lat. 567>	    oscula parua petit, subito perterritus infans
<il. lat. 568>	    conuertit timidos materna ad pectora uultus
<il. lat. 569>	    terribilemque fugit galeam cristamque comantem.
<il. lat. 570>	    Vtque caput iuuenis posito detexerat aere,
<il. lat. 571>	    protinus infantem geminis amplectitur ulnis
<il. lat. 572>	    attollensque manus: "Precor, o pater optime" - dixit -
<il. lat. 573>	    "ut meus hic, pro quo tua numina, natus, adoro,
<il. lat. 574>	    uirtutes patrias primis imitetur ab annis."
<il. lat. 575>	    Haec ait et portis acies petit acer apertis,
<il. lat. 576>	    una deinde Paris. Postquam in certamina uentumst,
<il. lat. 577>	    protinus in medium procedit maximus Hector
<il. lat. 578>	    Graiorumque duces inuictis prouocat armis.
<il. lat. 579>	    Nec mora: continuo fraudis commentor Vlixes
<il. lat. 580>	    et ferus Idomeneus et notus gente paterna
<il. lat. 581>	    Meriones Graiumque simul dux acer Atrides
<il. lat. 582>	    Aiacesque duo <et> claris speciosus in armis
<il. lat. 583>	    Eurypylus magnoque Thoas Andraemone natus
<il. lat. 584>	    quique manum Veneris uiolauit uulnere tristi
<il. lat. 585>	    procedunt; aberat nam Troum terror Achilles
<il. lat. 586>	    et cithara dulci durum lenibat amorem.
<il. lat. 587>	    Ergo ubi deiectis auratam regis Atridae
<il. lat. 588>	    sortibus in galeam magnus processerat Aiax,
<il. lat. 589>	    principio iactis committunt proelia telis:
<il. lat. 590>	    mox rigidos stringunt enses et fortibus armis
<il. lat. 591>	    decernunt partesque oculis rimantur apertas
<il. lat. 592>	    et modo terga petunt, duros modo fortibus ictus
<il. lat. 593>	    depellunt clipeis; ingens ad sidera clamor
<il. lat. 594>	    tollitur et uastis impletur uocibus aer.
<il. lat. 595>	    Non sic saetigeri exacuunt feruoribus iras
<il. lat. 596>	    pectoribusque petunt uastis, modo dentibus uncis
<il. lat. 597>	    alterni librant gladios et uulnera miscent.
<il. lat. 598>	    fortia terga premunt spumantque per ora uicissim;
<il. lat. 599>	    fumiferae nubes concretaque fulgura et ignes
<il. lat. 600>	    iactantur magnoque implentur murmure siluae.
<il. lat. 601>	    Tales Priamides ardorque Aiacis in armis
<il. lat. 602>	    Tandem animis teloque furens Telamonius Aiax
<il. lat. 603>	    insignem bello petit Hectora, quaque patebat
<il. lat. 604>	    nuda uiri ceruix, fulgentem derigit ensem.
<il. lat. 605>	    Ille ictum celeri praeuidit callidus astu
<il. lat. 606>	    tergaque summisit ferrumque umbone repellit.
<il. lat. 607>	    Sed leuis extremas clipei perlabitur oras
<il. lat. 608>	    ensis et exiguo ceruicem uulnere libat.
<il. lat. 609>	    Acrius impugnans rursus consurgit in hostem
<il. lat. 610>	    Priamides nec iam ferro Telamone creatum,
<il. lat. 611>	    sed magno saxi iactu petit. At ferus Aiax
<il. lat. 612>	    ingentem clipeo septemplice reppulit ictum
<il. lat. 613>	    et iuuenem saxo percussum sternit eodem.
<il. lat. 614>	    Quem leuat exceptum Grais inimicus Apollo
<il. lat. 615>	    integratque animum; iam rursus ad arma coibant
<il. lat. 616>	    stringebantque iterum gladios, cum fessus in undas
<il. lat. 617>	    coeperat igniferos Titan immergere currus
<il. lat. 618>	    noxque subire polum: iuxta mittuntur, utrosque
<il. lat. 619>	    qui dirimant a caede uiros, nec segnius illi
<il. lat. 620>	    deponunt animos. Tunc bello maximus Hector:
<il. lat. 621>	    "Quae te terra uirum, qui te genuere parentes?
<il. lat. 622>	    Viribus es proles generosa atque inclita" - dixit.
<il. lat. 623>	    At contra se ferre parat Telamonius Aiax:
<il. lat. 624>	    "Hesiona de matre uides Telamone creatum,
<il. lat. 625>	    nobilis est domus et fama generosa propago."
<il. lat. 626>	    Hector, ut Hesionae nomen casusque recordans:
<il. lat. 627>	    "Absistamus" - ait - "sanguis communis utriquest",
<il. lat. 628>	    et prior Aeaciden aurato munerat ense
<il. lat. 629>	    inque uicem, quo se bellator cinxerat Aiax,
<il. lat. 630>	    accipit insignem uario caelamine balteum.
<il. lat. 631>	    Post haec extemplo Graium Troumque cateruae
<il. lat. 632>	    discedunt caelumque tegit nox atra tenebris.
<il. lat. 633>	    Implentur dapibus largis Bacchique liquore
<il. lat. 634>	    atque auidi placido tradunt sua corpora somno.
<il. lat. 635>	    Postera cum primum stellas Aurora fugarat,
<il. lat. 636>	    in coetum uenere Phryges. Tunc maximus Hector
<il. lat. 637>	    cum sociis memorans hesternae funera caedis
<il. lat. 638>	    suadet ut inuictis Helene reddatur Achiuis
<il. lat. 639>	    praedaque quae duros Menelai mulceat ignes
<il. lat. 640>	    idque placet cunctis. Tunc saeuo missus Atridae
<il. lat. 641>	    pertulit Idaeus Troum mandata; neque ille
<il. lat. 642>	    aut animum praedae aut dictis accommodat aures,
<il. lat. 643>	    ultro etiam castris Idaeum excedere iussit.
<il. lat. 644>	    Paruit is monitis iterumque ad castra reuersus
<il. lat. 645>	    Troiae contemptum duro se reddit ab hoste.
<il. lat. 646>	    Interea Danai confusi caede suorum
<il. lat. 647>	    ingentes struxere pyras collectaque passim
<il. lat. 648>	    fortia tradiderunt sociorum corpora flammis.
<il. lat. 649>	    Tum renouant fossas et uallum robore cingunt.
<il. lat. 650>	    Vt nitidum Titan radiis patefecerat orbem,
<il. lat. 651>	    conuocat in coetum superos Iouis et monet, armis
<il. lat. 652>	    ne contra sua dicta uelint contendere diui.
<il. lat. 653>	    Ipse per aetherias caeli delabitur auras
<il. lat. 654>	    umbrosisque simul consedit montibus Idae.
<il. lat. 655>	    Inde acies uidet Iliacas dextraque potenti
<il. lat. 656>	    sustinet auratas aequato pondere lances
<il. lat. 657>	    fataque dura Phrygum casusque expendit Achiuum
<il. lat. 658>	    et Graium clades grauibus praeponderat armis.
<il. lat. 659>	    Interea Danaos ingenti concitus ira
<il. lat. 660>	    Priamides agit et totis grauis imminet armis
<il. lat. 661>	    unum quippe decus Phrygiae. Turbantur Achiui
<il. lat. 662>	    Doricaque ingenti complentur castra tumultu.
<il. lat. 663>	    Hortatur socios muris inclusus Atrides
<il. lat. 664>	    languentesque animos iuuenum in certamina firmat.
<il. lat. 665>	    Princeps Tydides fulgens ardentibus armis
<il. lat. 666>	    per medios hostes immani pondere fertur.
<il. lat. 667>	    Hic illi occurrit fatis Agelaus iniquis,
<il. lat. 668>	    telum immane manu quatiens, quem maximus heros
<il. lat. 669>	    occupat et duro medium transuerberat ense.
<il. lat. 670>	    Hinc Phrygas Aiacis uastis protectus in armis
<il. lat. 671>	    Teucer agit spargitque leues in terga sagittas.
<il. lat. 672>	    Gorgythiona ferum letali uulnere fundit;
<il. lat. 673>	    mox alias acies petit aurigamque superbi
<il. lat. 674>	    Hectoris obtruncat, quem saxo Troius heros
<il. lat. 675>	    occupat excussoque incautum proterit arcu.
<il. lat. 676>	    Ast illum fidi rapiunt de caede sodales
<il. lat. 677>	    prostratumque leuant. Ruit undique turbidus Hector
<il. lat. 678>	    aduersasque acies infesta cuspide terret.
<il. lat. 679>	    Se rursus Danai turbati caede suorum
<il. lat. 680>	    conuertunt iterumque leues in castra cateruae
<il. lat. 681>	    confugiunt portasque obiecto robore firmant.
<il. lat. 682>	    At Phryges obsidunt inclusos aggere Graios
<il. lat. 683>	    excubituque premunt muros flammisque coronant.
<il. lat. 684>	    Cetera per campos sternunt sua corpora pubes
<il. lat. 685>	    indulgentque mero curas<que> animosque resoluunt.
<il. lat. 686>	    Attoniti Danaum proceres discrimine tanto
<il. lat. 687>	    nec dapibus releuant animos nec corpora curant,
<il. lat. 688>	    sed miseri sua fata gemunt. Mox Nestore pulsi
<il. lat. 689>	    legatos mittunt dextramque hortantur Achillis,
<il. lat. 690>	    ut ferat auxilium miseris. Thetideius heros
<il. lat. 691>	    nec Danaum capit aure preces nec munera regis
<il. lat. 692>	    ulla referre cupit; non illum redditus ignis
<il. lat. 693>	    aut intacta suo Briseis corpore mouit.
<il. lat. 694>	    Irrita legati referunt responsa Pelasgis
<il. lat. 695>	    et dapibus curant animos lenique sopore.
<il. lat. 696>	    Alterius tenebrae tarde labentibus astris
<il. lat. 697>	    restabatque super tacitae pars tertia noctis,
<il. lat. 698>	    cum Danaum iussu castris Aetolius heros
<il. lat. 699>	    egreditur sociumque sibi delegit Vlixem,
<il. lat. 700>	    qui secum tacitae sublustri noctis in umbra
<il. lat. 701>	    scrutetur studio quae sit fiducia Troum
<il. lat. 702>	    quidue agitent quantasue parent in proelia uires.
<il. lat. 703>	    Dumque iter horrendum loca pernoctata pauentes
<il. lat. 704>	    carpebant, uenit ecce Dolon, quem Troia pubes
<il. lat. 705>	    miserat, ut Danaum sollerti pectore uires
<il. lat. 706>	    perspiceret sensusque ducum plebisque referret.
<il. lat. 707>	    Quem procul ut uidit socius Diomedis Vlixes,
<il. lat. 708>	    abdiderant occultantes sua corpora furtim
<il. lat. 709>	    post densos frutices, dum spe percussus inani
<il. lat. 710>	    Tros Eumediades cursu praecederet illos,
<il. lat. 711>	    ne facile oppressus gressum in sua castra referret.
<il. lat. 712>	    Post, ubi transierat fidens animoque manuque,
<il. lat. 713>	    prosiluere uiri iuuenemque euadere cursu
<il. lat. 714>	    conantem capiunt ferroque manuque minantur.
<il. lat. 715>	    Ille timore pauens: "Vitam concedite" - dixit -,
<il. lat. 716>	    "hoc unum satis est; quodsi perstatis in ira,
<il. lat. 717>	    quanta ex morte mea capietis praemia laudis?
<il. lat. 718>	    At si cur ueniam tacitis exquiritis umbris:
<il. lat. 719>	    maxima Troia mihi currum promisit Achillis
<il. lat. 720>	    si uestras cepisset opes. Haec dona secutus
<il. lat. 721>	    in dubios casus, coram quod cernitis ipsi,
<il. lat. 722>	    infelix cecidi. Nunc uos per numina diuum,
<il. lat. 723>	    per mare, per Ditis fluctus obtestor opaci,
<il. lat. 724>	    ne rapere hanc animam crudeli caede uelitis.
<il. lat. 725>	    Haec pro concessa referetis dona salute:
<il. lat. 726>	    consilium Priami regis remque ordine gentis
<il. lat. 727>	    expediam Phrygiae." Postquam quid Troia pararet
<il. lat. 728>	    cognouere uiri, fauces mucrone recluso
<il. lat. 729>	    detrudunt iuuenis. Post haec tentoria Rhesi
<il. lat. 730>	    intrant atque ipsum somno uinoque sepultum
<il. lat. 731>	    obtruncant spoliantque uirum fusosque per herbam
<il. lat. 732>	    exanimant socios. Tum tristi caede peracta
<il. lat. 733>	    praeda umeros onerant, multo et candore nitentes
<il. lat. 734>	    Thracas equos rapiunt, quos nec praecederet Eurus
<il. lat. 735>	    nec posset uolucri cursu superare sagitta.
<il. lat. 736>	    Inde iterum Argolicas primae sub tempore lucis
<il. lat. 737>	    ad classes redeunt, quos Nestoris accipit aetas
<il. lat. 738>	    ac recipit portis. Postquam sua castra tenebant,
<il. lat. 739>	    facta duci referunt: laudat Pelopeius heros,
<il. lat. 740>	    fessaque iucundae tradunt sua membra quieti.
<il. lat. 741>	    Lux exorta uiros in pristina bella remisit,
<il. lat. 742>	    instaurantque animos recreato milite pugnae
<il. lat. 743>	    Dardanidum Danaumque duces: uolat undique nubes
<il. lat. 744>	    telorum et ferro ferrum sonat, undique mixtis
<il. lat. 745>	    inter se strident mucronibus: instat utrimque
<il. lat. 746>	    densa acies mixtusque fluit cum sanguine sudor.
<il. lat. 747>	    Tandem feruenti Danaum rex concitus ira
<il. lat. 748>	    Antiphon ingenti prostratum uulnere fundit
<il. lat. 749>	    Pisandrumque simul fratremque ad bella ruentem
<il. lat. 750>	    Hippolochum; post hos gladio petit Iphidamanta.
<il. lat. 751>	    Hic frater dextram iaculo ferit; ille dolore
<il. lat. 752>	    acrior accepto fugientem Antenore natum
<il. lat. 753>	    persequitur traxitque ferox cum uulnere poenas.
<il. lat. 754>	    Hector tunc pugnae subit acri concitus ira
<il. lat. 755>	    Priamides et percussos agit undique Graios;
<il. lat. 756>	    nec Paris hostiles cessat prosternere turmas
<il. lat. 757>	    Eurypylique femur contento uulnerat arcu.
<il. lat. 758>	    Incumbunt Troes, fugiunt in castra Pelasgi
<il. lat. 759>	    uiribus exhaustis et uastis undique firmant
<il. lat. 760>	    obicibus muros. Tum saxo Martius Hector
<il. lat. 761>	    perfringit portas ferrataque robora laxat.
<il. lat. 762>	    Irrumpunt aditus Phryges atque in limine primo
<il. lat. 763>	    restantes sternunt Graios ualloque cateruas
<il. lat. 764>	    deturbant, alii scalas in moenia poscunt
<il. lat. 765>	    et iaciunt ignes: auget uictoria uires.
<il. lat. 766>	    De muris pugnant Danai turresque per altas.
<il. lat. 767>	    Saxa uolant, subeunt acta testudine Troes
<il. lat. 768>	    ascenduntque aditus et portis uiribus instant.
<il. lat. 769>	    Turbati fugiunt omnes iam castra Pelasgi
<il. lat. 770>	    et scandunt puppes. Vrget Troiana iuuentus
<il. lat. 771>	    telaque crebra iacit: resonat clamoribus aether.
<il. lat. 772>	    Neptunus uires Danais animumque ministrat:
<il. lat. 773>	    pugna ingens oritur, furit istinc hostis et illinc.
<il. lat. 774>	    Idomenei dextra cadit Asius; Hector atrocem
<il. lat. 775>	    Amphimachum obtruncat nec non occumbit in armis
<il. lat. 776>	    Anchisae gener Alcathous, quem fuderat ense
<il. lat. 777>	    magnanimus ductor Rhytieus. Tunc feruidus hasta
<il. lat. 778>	    Deiphobus ferit Ascalaphum mergitque sub undas.
<il. lat. 779>	    Hector ubique ferus uiolento pectore saeuit,
<il. lat. 780>	    quem saxo ingenti percussum maximus Aiax
<il. lat. 781>	    depulit et toto prostratum corpore fudit.
<il. lat. 782>	    Concurrit Troiana manus iuuenemque uomentem
<il. lat. 783>	    sanguineos fluctus Xanthi lauere fluentis.
<il. lat. 784>	    Inde iterum ad pugnam redeunt; fit maxima caedes
<il. lat. 785>	    amborum et manat tellus infecta cruore.
<il. lat. 786>	    Polydamas ualido Prothoenora percutit ictu,
<il. lat. 787>	    Archelochumque Antenoriden Telamonius Aiax,
<il. lat. 788>	    Boeotumque Acamas Promachum, quem sternit atrocis
<il. lat. 789>	    Penelei dextra; inde cadit Priameia pubes
<il. lat. 790>	    acrius insurgunt Troes ad Achaica bella
<il. lat. 791>	    <>
<il. lat. 792>	    pulsa metu uallumque et muros aggere saeptos
<il. lat. 793>	    transiliunt, alii fossas uoluuntur in ipsas.
<il. lat. 794>	    Aduolat interea Danaum metus impiger Hector:
<il. lat. 795>	    confugiunt iterum ad classes Agamemnonis alae
<il. lat. 796>	    atque inde aduersis propellunt uiribus hostem.
<il. lat. 797>	    Fit pugna ante rates, saeuit Mauortius Hector
<il. lat. 798>	    et poscit flammas totamque incendere classem
<il. lat. 799>	    apparat. Huic ualidis obsistit uiribus Aiax,
<il. lat. 800>	    stans prima in puppi, clipeoque incendia saeua
<il. lat. 801>	    sustinet et solus defendit mille carinas.
<il. lat. 802>	    Hinc iaciunt Danai robustae cuspidis hastas,
<il. lat. 803>	    illinc ardentes taedas Phryges undique iactant;
<il. lat. 804>	    per uastos sudor pugnantum defluit artus.
<il. lat. 805>	    Non ualet ulterius cladem spectare suorum
<il. lat. 806>	    Patroclus subitoque armis munitus Achillis
<il. lat. 807>	    prouolat et falsa conterret imagine Troas.
<il. lat. 808>	    Qui modo turbabant Danaos animoque fremebant,
<il. lat. 809>	    nunc trepidi fugiunt, fugientibus imminet ille
<il. lat. 810>	    perturbatque ferox acies uastumque per agmen
<il. lat. 811>	    sternit et ingenti Sarpedona uulnere fundit
<il. lat. 812>	    et nunc hos cursu nunc illos praeterit ardens
<il. lat. 813>	    proeliaque horrendi sub imagine uersat Achillis.
<il. lat. 814>	    Quem postquam socias miscentem caede cateruas
<il. lat. 815>	    turbantemque acies respexit feruidus Hector,
<il. lat. 816>	    tollit atrox animos uastisque immanis in armis
<il. lat. 817>	    occurrit contra magnoque hunc increpat ore:
<il. lat. 818>	    "Huc, age, huc conuerte gradum, fortissime Achilles:
<il. lat. 819>	    iam nosces ultrix quid Troica dextera possit
<il. lat. 820>	    et quantum bello ualeat fortissimus Hector.
<il. lat. 821>	    Nam licet ipse suis Mauors te protegat armis,
<il. lat. 822>	    inuito tamen haec perimet te dextera Marte."
<il. lat. 823>	    Ille silet spernitque minas animosaque dicta,
<il. lat. 824>	    ut quem mentitur uerus credatur Achilles.
<il. lat. 825>	    Tunc prior intorquet collectis uiribus hastam
<il. lat. 826>	    Dardanides, quam prolapsam celeri excipit ictu
<il. lat. 827>	    Patroclus redditque uices et, mutua dona,
<il. lat. 828>	    quod clipeo excussum uiridi tellure resedit.
<il. lat. 829>	    Tunc rigidos stringunt enses et comminus armis
<il. lat. 830>	    inter se miscent, donec Troianus Apollo
<il. lat. 831>	    mentitos uultus simulati pandit Achillis
<il. lat. 832>	    denudatque uirum, quem bello maximus Hector
<il. lat. 833>	    pugnantem falsis postquam deprendit in armis,
<il. lat. 834>	    irruit et iuuenem nudato pectore ferro
<il. lat. 835>	    traicit et uictor Vulcania detrahit arma.
<il. lat. 836>	    Vindicat exstincti corpus Telamonius Aiax
<il. lat. 837>	    oppositoque tegit clipeo. Priameia pubes
<il. lat. 838>	    laetitia exsultat, Danai sua uulnera maerent.
<il. lat. 839>	    Interea iuuenis tristi cum pube suorum
<il. lat. 840>	    Nestorides in castra ferunt miserabile corpus.
<il. lat. 841>	    Tunc ut Pelidae aures diuerberat horror,
<il. lat. 842>	    palluit infelix iuuenis, calor ossa reliquit;
<il. lat. 843>	    membra simul lacrimans materno innectit amictu,
<il. lat. 844>	    deflens Aeacides tristi de caede sodalis;
<il. lat. 845>	    unguibus ora secat comptosque in puluere crines
<il. lat. 846>	    deformat, scindit firmo de pectore uestes
<il. lat. 847>	    et super exstincti prostratus membra sodalis
<il. lat. 848>	    crudeles fundit questus atque oscula figit.
<il. lat. 849>	    Mox ubi depositi gemitus lacrimaeque quierunt:
<il. lat. 850>	    "Non impune mei laetabere caede sodalis,
<il. lat. 851>	    Hector" - ait - "magnoque meo, uiolente, dolori
<il. lat. 852>	    persolues poenas atque istis uictor in armis,
<il. lat. 853>	    in quibus exsultas, fuso moriere cruore."
<il. lat. 854>	    Post haec accensus furiis decurrit ad aequor
<il. lat. 855>	    fortiaque arma Thetin supplex rogat: illa relictis
<il. lat. 856>	    fluctibus auxilium Vulcani protinus orat.
<il. lat. 857>	    Excitat Aetnaeos calidis fornacibus ignes
<il. lat. 858>	    Mulciber et ualidis fuluum domat ictibus aurum.
<il. lat. 859>	    Mox effecta refert diuinis artibus arma.
<il. lat. 860>	    Euolat inde Thetis; quae postquam magnus Achilles
<il. lat. 861>	    induit, in clipeum uultus conuertit atroces.
<il. lat. 862>	    Illic Ignipotens mundi caelauerat arcem
<il. lat. 863>	    sideraque et liquidis redimitas undique nymphis
<il. lat. 864>	    Oceani terras et cinctum Nerea circum
<il. lat. 865>	    astrorumque uices dimensaque tempora noctis,
<il. lat. 866>	    quattuor et mundi partes, quantum Arctos ab Austro
<il. lat. 867>	    et quantum occasus roseo distaret ab ortu,
<il. lat. 868>	    Lucifer unde suis, unde Hesperus unus uterque
<il. lat. 869>	    exoreretur equis, et quantum in orbe mearet
<il. lat. 870>	    Luna caua et nitida lustraret lampade caelum;
<il. lat. 871>	    addideratque fretis sua numina: Nerea magnum
<il. lat. 872>	    Oceanumque senem nec eundem Protea semper,
<il. lat. 873>	    Tritonasque feros et amantem Dorida fluctus;
<il. lat. 874>	    fecerat et liquidas mira Nereidas arte.
<il. lat. 875>	    Terra gerit siluas horrendaque monstra ferarum
<il. lat. 876>	    fluminaque et montes cumque altis oppida muris,
<il. lat. 877>	    in quibus exercent leges annosaque iura
<il. lat. 878>	    certantes populi; sedet illic aequus utrisque
<il. lat. 879>	    iudex et litem discernit fronte serena.
<il. lat. 880>	    Parte alia castae resonant Paeana puellae
<il. lat. 881>	    dantque choros molles et tympana dextera pulsat;
<il. lat. 882>	    ille lyrae graciles extenso pollice chordas
<il. lat. 883>	    percurrit septemque modos modulatur auenis:
<il. lat. 884>	    carmina componunt mundi resonantia motum.
<il. lat. 885>	    Rura colunt alii, sulcant grauia arua iuuenci
<il. lat. 886>	    maturasque metit robustus messor aristas
<il. lat. 887>	    et gaudet pressis immundus uinitor uuis;
<il. lat. 888>	    tondent prata greges, pendent in rupe capellae.
<il. lat. 889>	    Haec inter mediis stabat Mars aureus armis,
<il. lat. 890>	    quem diua poesis reliquae circaque sedebant
<il. lat. 891>	    anguineis maestae Clotho Lachesisque capillis.
<il. lat. 892>	    Talibus ornatus donis Thetideius heros
<il. lat. 893>	    in medias acies immani turbine fertur,
<il. lat. 894>	    cui uires praebet casta cum Pallade Iuno
<il. lat. 895>	    dantque animos iuueni. Vidit Cythereius heros
<il. lat. 896>	    occurritque uiro, sed non cum uiribus aequis
<il. lat. 897>	    Aeacidae nec compar erat, tamen ira coegit
<il. lat. 898>	    conferre inuictis iuuenem cum uiribus arma.
<il. lat. 899>	    Quem nisi seruasset magnarum rector aquarum,
<il. lat. 900>	    ut profugus laetis Troiam repararet in aruis
<il. lat. 901>	    Augustumque genus claris submitteret astris,
<il. lat. 902>	    non clarae gentis nobis mansisset origo.
<il. lat. 903>	    Inde agit Aeacides infesta cuspide Teucros
<il. lat. 904>	    ingentemque modum prosternit caede uirorum,
<il. lat. 905>	    sanguinis Hectorei sitiens. At Dardana pubes
<il. lat. 906>	    confugit ad Xanthi rapidos perterrita fluctus
<il. lat. 907>	    auxiliumque petit diuini fluminis; ille
<il. lat. 908>	    instat et in mediis pugnatur gurgitis undis.
<il. lat. 909>	    Ira dabat uires; stringuntur sanguine ripae
<il. lat. 910>	    sparsaque per totos uoluuntur corpora fluctus.
<il. lat. 911>	    At Venus et Phrygiae gentis tutator Apollo
<il. lat. 912>	    cogunt in Danaos Xanthi consurgere fluctus,
<il. lat. 913>	    ut fera terribili miscentem proelia dextra
<il. lat. 914>	    obruat Aeaciden; qui protinus undique totis
<il. lat. 915>	    exspatiatur aquis et uasto gurgite praeceps
<il. lat. 916>	    uoluitur atque uirum torrentibus impedit undis
<il. lat. 917>	    praetardatque gradus. Ille omni corpore saeuas
<il. lat. 918>	    contra pugnat aquas aduersaque flumina rumpit
<il. lat. 919>	    et modo disiectos umeris modo pectore uasto
<il. lat. 920>	    propellit fluctus. Quem longe prouida Iuno
<il. lat. 921>	    asseruit, rapidae quia cederet, ignibus, undae,
<il. lat. 922>	    sanctaque pugnarunt inter se numina diuum.
<il. lat. 923>	    Rursus agit Phrygias ingenti caede cateruas
<il. lat. 924>	    horridus Aeacides bellique ardore resumpto
<il. lat. 925>	    funereas acies horrendaque proelia miscet.
<il. lat. 926>	    Non illum uis ulla mouet, non saeua fatigant
<il. lat. 927>	    pectora bellando; uires successus adauget.
<il. lat. 928>	    Percussi dubitant trepida formidine Troes
<il. lat. 929>	    atque intra muros exhausta paene salute
<il. lat. 930>	    confugiunt portasque obiecto robore firmant.
<il. lat. 931>	    Vnus tota salus in quo Troiana manebat
<il. lat. 932>	    Hector adest, quem non durae timor undique mortis,
<il. lat. 933>	    non patriae tenuere preces, quin obuius iret
<il. lat. 934>	    et contra magnum contendere uellet Achillem.
<il. lat. 935>	    Quem procul ut uidit tectum caelestibus armis,
<il. lat. 936>	    ante oculos subito uisa est Tritonia Pallas
<il. lat. 937>	    pertimuit clausisque fugit sua moenia circum
<il. lat. 938>	    infelix portis, sequitur Nereius heros:
<il. lat. 939>	    in somnis ueluti, cum pectora terruit ira,
<il. lat. 940>	    hic cursu super insequitur, fugere ille uidetur,
<il. lat. 941>	    festinantque ambo, gressum labor ipse moratur,
<il. lat. 942>	    alternis poterant insistere coepta periclis,
<il. lat. 943>	    nec requies aderat, timor undique concitat iras.
<il. lat. 944>	    Spectant de muris miseri sua fata parentes
<il. lat. 945>	    pallentemque uident supremo tempore natum
<il. lat. 946>	    quem iam summa dies suprema luce premebat.
<il. lat. 947>	    Huic subito ante oculos similis Tritonia fratri
<il. lat. 948>	    occurrens iuuenem simulato decipit ore;
<il. lat. 949>	    nam cum Deiphobi tutum se credidit armis,
<il. lat. 950>	    transtulit ad Danaos iterum sua numina Pallas.
<il. lat. 951>	    Concurrunt iactis inter se comminus hastis
<il. lat. 952>	    inuicti iuuenes: hic uastis intonat armis,
<il. lat. 953>	    ille hostem ualidum nequiquam umbone repellit
<il. lat. 954>	    alternisque ferox mutat congressibus ictus.
<il. lat. 955>	    Sudor agit riuos, ensem terit horridus ensis
<il. lat. 956>	    collatusque haeret pede pes et dextera dextrae.
<il. lat. 957>	    Hastam iam manibus saeuus librabat Achilles
<il. lat. 958>	    inque uirum magnis emissam uiribus egit,
<il. lat. 959>	    quam praeterlapsam uitauit callidus Hector.
<il. lat. 960>	    Exclamant Danai. Contra Priameius heros
<il. lat. 961>	    uibratum iaculum Vulcania torquet in arma.
<il. lat. 962>	    Nec successus adest: nam duro inflectitur auro
<il. lat. 963>	    dissiluitque mucro. Gemuerunt agmina Troum.
<il. lat. 964>	    Concurrunt iterum collatis fortiter armis
<il. lat. 965>	    inque uicem duros euitant comminus enses.
<il. lat. 966>	    Nec sufferre ualet ultra sortemque supremam
<il. lat. 967>	    stantemque Aeaciden defectis uiribus Hector.
<il. lat. 968>	    Dumque retro cedit fraternaque rebus in artis
<il. lat. 969>	    respicit auxilia et nullam uidet esse salutem,
<il. lat. 970>	    sensit adesse dolos. Quid agat? quae numina supplex
<il. lat. 971>	    inuocet? et toto languescunt corpore uires
<il. lat. 972>	    auxiliumque negant; retinet uix dextera ferrum,
<il. lat. 973>	    nox oculos inimica tegit nec subuenit ullum
<il. lat. 974>	    defesso auxilium; pugnat moriturus et alto
<il. lat. 975>	    corde premit gemitus. Instat Nereius heros
<il. lat. 976>	    turbatumque premit procul undique; tunc iacit hastam
<il. lat. 977>	    et medias rigida transfixit cuspide fauces.
<il. lat. 978>	    Exsultant Danai, Troes sua uulnera deflent.
<il. lat. 979>	    Tunc sic amissis infelix uiribus Hector:
<il. lat. 980>	    "En concede meos miseris genitoribus artus,
<il. lat. 981>	    quos pater infelix multo mercabitur auro:
<il. lat. 982>	    dona feres uictor. Priami nunc filius orat,
<il. lat. 983>	    te Priamus, dux ille ducum, quem Graecia solum
<il. lat. 984>	    pertimuit: si, nec precibus nec munere uictus,
<il. lat. 985>	    nec lacrimis miseri nec clara gente moueris,
<il. lat. 986>	    afflicti miserere patris: moueat tua Peleus
<il. lat. 987>	    pectora pro Priamo, pro nostro corpore Pyrrhus."
<il. lat. 988>	    Talia Priamides. Quem contra durus Achilles:
<il. lat. 989>	    "Quid mea supplicibus temptas inflectere dictis
<il. lat. 990>	    pectora, quem possem direptum more ferarum,
<il. lat. 991>	    si sineret natura, meis absumere malis?
<il. lat. 992>	    Te uero tristesque ferae cunctaeque uolucres
<il. lat. 993>	    diripient, auidosque canes tua uiscera pascent.
<il. lat. 994>	    Haec ex te capient Patrocli gaudia manes,
<il. lat. 995>	    si sapiunt umbrae." Dum talia magnus Achilles
<il. lat. 996>	    ore truci iactat, uitam miserabilis Hector
<il. lat. 997>	    reddidit. Hunc animi nondum satiatus Achilles
<il. lat. 998>	    deligat ad currum pedibusque exsanguia membra
<il. lat. 999>	    ter circum muros uictor trahit; altius ipsos
<il. lat. 1000>	    fert domini successus equos. Tum maximus heros
<il. lat. 1001>	    detulit ad Danaos foedatum puluere corpus.
<il. lat. 1002>	    Laetantur Danai, plangunt sua uulnera Troes
<il. lat. 1003>	    et pariter captos deflent cum funere muros.
<il. lat. 1004>	    Interea uictor defleti corpus amici
<il. lat. 1005>	    funerat Aeacides pompasque ad funera ducit.
<il. lat. 1006>	    Tum circa tumulum miseros rapit Hectoris artus
<il. lat. 1007>	    et uapido cineri ludorum indicit honores.
<il. lat. 1008>	    Tydides tyrsin cursu pedibusque ferocem
<il. lat. 1009>	    Merionem superat; luctando uincitur Aiax
<il. lat. 1010>	    cuius decepit uires Laertius astu;
<il. lat. 1011>	    caestibus aduersis cunctos superauit Epeos
<il. lat. 1012>	    et disco forti Polypoetes depulit omnes
<il. lat. 1013>	    Merionesque arcu. Tandem certamine misso
<il. lat. 1014>	    in sua castra redit turbis comitatus Achilles.
<il. lat. 1015>	    Flent miseri amissum Phryges Hectora totaque maesto
<il. lat. 1016>	    Troia sonat planctu; fundit miseranda querelas
<il. lat. 1017>	    infelix Hecube saeuisque arat unguibus ora
<il. lat. 1018>	    Andromacheque suas scindit de pectore uestes,
<il. lat. 1019>	    heu tanto spoliata uiro. Ruit omnis in uno
<il. lat. 1020>	    Hectore causa Phrygum, ruit hoc defensa senectus
<il. lat. 1021>	    afflicti miseranda patris, quem nec sua coniunx
<il. lat. 1022>	    turbaque natorum nec magni gloria regni
<il. lat. 1023>	    oblitum tenuit uitae, quin iret inermis
<il. lat. 1024>	    et solum inuicti castris se redderet hostis.
<il. lat. 1025>	    Mirantur Danaum proceres, miratur et ipse
<il. lat. 1026>	    Aeacides animum miseri senis; ille trementes
<il. lat. 1027>	    affusus genibus tendens ad sidera palmas
<il. lat. 1028>	    haec ait: "O Graiae gentis fortissime Achilles,
<il. lat. 1029>	    o regnis inimice meis, te Dardana solum
<il. lat. 1030>	    uicta tremit pubes, te sensit nostra senectus
<il. lat. 1031>	    crudelem nimium. Nunc sis mitissimus oro
<il. lat. 1032>	    et patris afflicti genibus miserere precantis
<il. lat. 1033>	    donaque quae porto miseri pro corpore nati
<il. lat. 1034>	    accipias; si nec precibus nec flecteris auro,
<il. lat. 1035>	    in senis extremis tua dextera saeuiat annis:
<il. lat. 1036>	    saltem saeua pater comitabor funera nati!
<il. lat. 1037>	    Nec uitam mihi nec magnos concedere honores,
<il. lat. 1038>	    sed funus crudele meum! Miserere parentis
<il. lat. 1039>	    et pater esse meo mitis de corpore disce.
<il. lat. 1040>	    Hectoris interitu uicisti Dardana regna,
<il. lat. 1041>	    uicisti Priamum: sortis reminiscere uictor
<il. lat. 1042>	    humanae uariosque ducum tu respice casus."
<il. lat. 1043>	    His tandem precibus grandaeuum motus Achilles
<il. lat. 1044>	    alleuat a terra corpusque exsangue parenti
<il. lat. 1045>	    reddidit Hectoreum. Post haec sua dona reportat
<il. lat. 1046>	    in patriam Priamus tristesque ex more suorum
<il. lat. 1047>	    apparat exsequias extremaque funera ducit.
<il. lat. 1048>	    Tum pyra construitur, qua bis sex corpora Graium
<il. lat. 1049>	    quadrupedesque adduntur equi currusque tubaeque
<il. lat. 1050>	    et clipei galeaeque cauae argutaque tela.
<il. lat. 1051>	    Haec super ingenti gemitu componitur Hector:
<il. lat. 1052>	    stant circum Iliades matres manibusque decoros
<il. lat. 1053>	    abrumpunt crines laniataque pectora plangunt:
<il. lat. 1054>	    illo namque rogo natorum funera cernunt.
<il. lat. 1055>	    Tollitur et iuuenum magno cum murmure clamor
<il. lat. 1056>	    flebilis: ardebat flamma namque Ilion illa.
<il. lat. 1057>	    Inter quos gemitus laniato pectore coniunx
<il. lat. 1058>	    prouolat Andromache mediosque immittere in ignes
<il. lat. 1059>	    se cupit Astyanacta tenens, quam iussa suarum
<il. lat. 1060>	    turba rapit. Contra tamen omnibus usque resistit,
<il. lat. 1061>	    donec collapsae ceciderunt robora flammae
<il. lat. 1062>	    inque leues abiit tantus dux ille fauillas.
<il. lat. 1063>	    Sed iam siste gradum finemque impone labori,
<il. lat. 1064>	    Calliope, uatisque tui moderare carinam,
<il. lat. 1065>	    Remis quem cernis stringentem litora paucis,
<il. lat. 1066>	    Iamque tenet portum metamque potentis Homeri.
<il. lat. 1067>	    Pieridum comitata cohors, summitte rudentes
<il. lat. 1068>	    Sanctaque uirgineos lauro redimita capillos
<il. lat. 1069>	    Ipsa tuas depone lyras. Ades, inclita Pallas,
<il. lat. 1070>	    Tuque faue cursu uatis iam, Phoebe, peracto. 



     

