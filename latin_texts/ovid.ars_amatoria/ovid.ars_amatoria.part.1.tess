<ov. ars am. 1.1>	Siquis in hoc artem populo non novit amandi,
<ov. ars am. 1.2>	Hoc legat et lecto carmine doctus amet.
<ov. ars am. 1.3>	Arte citae veloque rates remoque moventur,
<ov. ars am. 1.4>	Arte leves currus: arte regendus amor.
<ov. ars am. 1.5>	Curribus Automedon lentisque erat aptus habenis,
<ov. ars am. 1.6>	Tiphys in Haemonia puppe magister erat:
<ov. ars am. 1.7>	Me Venus artificem tenero praefecit Amori;
<ov. ars am. 1.8>	Tiphys et Automedon dicar Amoris ego.
<ov. ars am. 1.9>	Ille quidem ferus est et qui mihi saepe repugnet:
<ov. ars am. 1.10>	Sed puer est, aetas mollis et apta regi.
<ov. ars am. 1.11>	Phillyrides puerum cithara perfecit Achillem,
<ov. ars am. 1.12>	Atque animos placida contudit arte feros.
<ov. ars am. 1.13>	Qui totiens socios, totiens exterruit hostes,
<ov. ars am. 1.14>	Creditur annosum pertimuisse senem.
<ov. ars am. 1.15>	Quas Hector sensurus erat, poscente magistro
<ov. ars am. 1.16>	Verberibus iussas praebuit ille manus.
<ov. ars am. 1.17>	Aeacidae Chiron, ego sum praeceptor Amoris:
<ov. ars am. 1.18>	Saevus uterque puer, natus uterque dea.
<ov. ars am. 1.19>	Sed tamen et tauri cervix oneratur aratro,
<ov. ars am. 1.20>	Frenaque magnanimi dente teruntur equi;
<ov. ars am. 1.21>	Et mihi cedet Amor, quamvis mea vulneret arcu
<ov. ars am. 1.22>	Pectora, iactatas excutiatque faces.
<ov. ars am. 1.23>	Quo me fixit Amor, quo me violentius ussit,
<ov. ars am. 1.24>	Hoc melior facti vulneris ultor ero: 
<ov. ars am. 1.25>	Non ego, Phoebe, datas a te mihi mentiar artes,
<ov. ars am. 1.26>	Nec nos ariae voce monemur avis,
<ov. ars am. 1.27>	Nec mihi sunt visae Clio Cliusque sorores
<ov. ars am. 1.28>	Servanti pecudes vallibus, Ascra, tuis:
<ov. ars am. 1.29>	Usus opus movet hoc: vati parete perito;
<ov. ars am. 1.30>	Vera canam: coeptis, mater Amoris, ades!
<ov. ars am. 1.31>	Este procul, vittae tenues, insigne pudoris,
<ov. ars am. 1.32>	Quaeque tegis medios, instita longa, pedes.
<ov. ars am. 1.33>	Nos venerem tutam concessaque furta canemus,
<ov. ars am. 1.34>	Inque meo nullum carmine crimen erit.
<ov. ars am. 1.35>	Principio, quod amare velis, reperire labora,
<ov. ars am. 1.36>	Qui nova nunc primum miles in arma venis.
<ov. ars am. 1.37>	Proximus huic labor est placitam exorare puellam:
<ov. ars am. 1.38>	Tertius, ut longo tempore duret amor.
<ov. ars am. 1.39>	Hic modus, haec nostro signabitur area curru:
<ov. ars am. 1.40>	Haec erit admissa meta terenda rota.
<ov. ars am. 1.41>	Dum licet, et loris passim potes ire solutis,
<ov. ars am. 1.42>	Elige cui dicas 'tu mihi sola places.'
<ov. ars am. 1.43>	Haec tibi non tenues veniet delapsa per auras:
<ov. ars am. 1.44>	Quaerenda est oculis apta puella tuis.
<ov. ars am. 1.45>	Scit bene venator, cervis ubi retia tendat,
<ov. ars am. 1.46>	Scit bene, qua frendens valle moretur aper;
<ov. ars am. 1.47>	Aucupibus noti frutices; qui sustinet hamos,
<ov. ars am. 1.48>	Novit quae multo pisce natentur aquae:
<ov. ars am. 1.49>	Tu quoque, materiam longo qui quaeris amori,
<ov. ars am. 1.50>	Ante frequens quo sit disce puella loco.
<ov. ars am. 1.51>	Non ego quaerentem vento dare vela iubebo,
<ov. ars am. 1.52>	Nec tibi, ut invenias, longa terenda via est. 
<ov. ars am. 1.53>	Andromedan Perseus nigris portarit ab Indis,
<ov. ars am. 1.54>	Raptaque sit Phrygio Graia puella viro,
<ov. ars am. 1.55>	Tot tibi tamque dabit formosas Roma puellas,
<ov. ars am. 1.56>	'Haec habet' ut dicas 'quicquid in orbe fuit.'
<ov. ars am. 1.57>	Gargara quot segetes, quot habet Methymna racemos,
<ov. ars am. 1.58>	Aequore quot pisces, fronde teguntur aves,
<ov. ars am. 1.59>	Quot caelum stellas, tot habet tua Roma puellas:
<ov. ars am. 1.60>	Mater in Aeneae constitit urbe sui.
<ov. ars am. 1.61>	Seu caperis primis et adhuc crescentibus annis,
<ov. ars am. 1.62>	Ante oculos veniet vera puella tuos:
<ov. ars am. 1.63>	Sive cupis iuvenem, iuvenes tibi mille placebunt.
<ov. ars am. 1.64>	Cogeris voti nescius esse tui:
<ov. ars am. 1.65>	Seu te forte iuvat sera et sapientior aetas,
<ov. ars am. 1.66>	Hoc quoque, crede mihi, plenius agmen erit.
<ov. ars am. 1.67>	Tu modo Pompeia lentus spatiare sub umbra,
<ov. ars am. 1.68>	Cum sol Herculei terga leonis adit:
<ov. ars am. 1.69>	Aut ubi muneribus nati sua munera mater
<ov. ars am. 1.70>	Addidit, externo marmore dives opus.
<ov. ars am. 1.71>	Nec tibi vitetur quae, priscis sparsa tabellis,
<ov. ars am. 1.72>	Porticus auctoris Livia nomen habet:
<ov. ars am. 1.73>	Quaque parare necem miseris patruelibus ausae
<ov. ars am. 1.74>	Belides et stricto stat ferus ense pater.
<ov. ars am. 1.75>	Nec te praetereat Veneri ploratus Adonis,
<ov. ars am. 1.76>	Cultaque Iudaeo septima sacra Syro. 
<ov. ars am. 1.77>	Nec fuge linigerae Memphitica templa iuvencae:
<ov. ars am. 1.78>	Multas illa facit, quod fuit ipsa Iovi.
<ov. ars am. 1.79>	Et fora conveniunt (quis credere possit?) amori:
<ov. ars am. 1.80>	Flammaque in arguto saepe reperta foro:
<ov. ars am. 1.81>	Subdita qua Veneris facto de marmore templo
<ov. ars am. 1.82>	Appias expressis ara pulsat aquis,
<ov. ars am. 1.83>	Illo saepe loco capitur consultus Amori,
<ov. ars am. 1.84>	Quique aliis cavit, non cavet ipse sibi:
<ov. ars am. 1.85>	Illo saepe loco desunt sua verba diserto,
<ov. ars am. 1.86>	Resque novae veniunt, causaque agenda sua est.
<ov. ars am. 1.87>	Hunc Venus e templis, quae sunt confinia, ridet:
<ov. ars am. 1.88>	Qui modo patronus, nunc cupit esse cliens.
<ov. ars am. 1.89>	Sed tu praecipue curvis venare theatris:
<ov. ars am. 1.90>	Haec loca sunt voto fertiliora tuo.
<ov. ars am. 1.91>	Illic invenies quod ames, quod ludere possis,
<ov. ars am. 1.92>	Quodque semel tangas, quodque tenere velis.
<ov. ars am. 1.93>	Ut redit itque frequens longum formica per agmen,
<ov. ars am. 1.94>	Granifero solitum cum vehit ore cibum,
<ov. ars am. 1.95>	Aut ut apes saltusque suos et olentia nactae
<ov. ars am. 1.96>	Pascua per flores et thyma summa volant,
<ov. ars am. 1.97>	Sic ruit ad celebres cultissima femina ludos:
<ov. ars am. 1.98>	Copia iudicium saepe morata meum est.
<ov. ars am. 1.99>	Spectatum veniunt, veniunt spectentur ut ipsae:
<ov. ars am. 1.100>	Ille locus casti damna pudoris habet.
<ov. ars am. 1.101>	Primus sollicitos fecisti, Romule, ludos,
<ov. ars am. 1.102>	Cum iuvit viduos rapta Sabina viros. 
<ov. ars am. 1.103>	Tunc neque marmoreo pendebant vela theatro,
<ov. ars am. 1.104>	Nec fuerant liquido pulpita rubra croco;
<ov. ars am. 1.105>	Illic quas tulerant nemorosa Palatia, frondes
<ov. ars am. 1.106>	Simpliciter positae, scena sine arte fuit;
<ov. ars am. 1.107>	In gradibus sedit populus de caespite factis,
<ov. ars am. 1.108>	Qualibet hirsutas fronde tegente comas.
<ov. ars am. 1.109>	Respiciunt, oculisque notant sibi quisque puellam
<ov. ars am. 1.110>	Quam velit, et tacito pectore multa movent.
<ov. ars am. 1.111>	Dumque, rudem praebente modum tibicine Tusco,
<ov. ars am. 1.112>	Ludius aequatam ter pede pulsat humum,
<ov. ars am. 1.113>	In medio plausu (plausus tunc arte carebant)
<ov. ars am. 1.114>	Rex populo praedae signa petita dedit.
<ov. ars am. 1.115>	Protinus exiliunt, animum clamore fatentes,
<ov. ars am. 1.116>	Virginibus cupidas iniciuntque manus.
<ov. ars am. 1.117>	Ut fugiunt aquilas, timidissima turba, columbae,
<ov. ars am. 1.118>	Ut fugit invisos agna novella lupos:
<ov. ars am. 1.119>	Sic illae timuere viros sine more ruentes;
<ov. ars am. 1.120>	Constitit in nulla qui fuit ante color.
<ov. ars am. 1.121>	Nam timor unus erat, facies non una timoris:
<ov. ars am. 1.122>	Pars laniat crines, pars sine mente sedet;
<ov. ars am. 1.123>	Altera maesta silet, frustra vocat altera matrem:
<ov. ars am. 1.124>	Haec queritur, stupet haec; haec manet, illa fugit;
<ov. ars am. 1.125>	Ducuntur raptae, genialis praeda, puellae,
<ov. ars am. 1.126>	Et potuit multas ipse decere timor.
<ov. ars am. 1.127>	Siqua repugnarat nimium comitemque negabat,
<ov. ars am. 1.128>	Sublatam cupido vir tulit ipse sinu,
<ov. ars am. 1.129>	Atque ita 'quid teneros lacrimis corrumpis ocellos?
<ov. ars am. 1.130>	Quod matri pater est, hoc tibi' dixit 'ero.'
<ov. ars am. 1.131>	Romule, militibus scisti dare commoda solus:
<ov. ars am. 1.132>	Haec mihi si dederis commoda, miles ero.
<ov. ars am. 1.133>	Scilicet ex illo sollemnia more theatra
<ov. ars am. 1.134>	Nunc quoque formosis insidiosa manent. 
<ov. ars am. 1.135>	Nec te nobilium fugiat certamen equorum;
<ov. ars am. 1.136>	Multa capax populi commoda Circus habet.
<ov. ars am. 1.137>	Nil opus est digitis, per quos arcana loquaris,
<ov. ars am. 1.138>	Nec tibi per nutus accipienda nota est:
<ov. ars am. 1.139>	Proximus a domina, nullo prohibente, sedeto,
<ov. ars am. 1.140>	Iunge tuum lateri qua potes usque latus;
<ov. ars am. 1.141>	Et bene, quod cogit, si nolis, linea iungi,
<ov. ars am. 1.142>	Quod tibi tangenda est lege puella loci.
<ov. ars am. 1.143>	Hic tibi quaeratur socii sermonis origo,
<ov. ars am. 1.144>	Et moveant primos publica verba sonos.
<ov. ars am. 1.145>	Cuius equi veniant, facito, studiose, requiras:
<ov. ars am. 1.146>	Nec mora, quisquis erit, cui favet illa, fave.
<ov. ars am. 1.147>	At cum pompa frequens caelestibus ibit eburnis,
<ov. ars am. 1.148>	Tu Veneri dominae plaude favente manu;
<ov. ars am. 1.149>	Utque fit, in gremium pulvis si forte puellae
<ov. ars am. 1.150>	Deciderit, digitis excutiendus erit:
<ov. ars am. 1.151>	Etsi nullus erit pulvis, tamen excute nullum:
<ov. ars am. 1.152>	Quaelibet officio causa sit apta tuo.
<ov. ars am. 1.153>	Pallia si terra nimium demissa iacebunt,
<ov. ars am. 1.154>	Collige, et inmunda sedulus effer humo;
<ov. ars am. 1.155>	Protinus, officii pretium, patiente puella
<ov. ars am. 1.156>	Contingent oculis crura videnda tuis.
<ov. ars am. 1.157>	Respice praeterea, post vos quicumque sedebit,
<ov. ars am. 1.158>	Ne premat opposito mollia terga genu.
<ov. ars am. 1.159>	Parva leves capiunt animos: fuit utile multis
<ov. ars am. 1.160>	Pulvinum facili composuisse manu.
<ov. ars am. 1.161>	Profuit et tenui ventos movisse tabella,
<ov. ars am. 1.162>	Et cava sub tenerum scamna dedisse pedem.
<ov. ars am. 1.163>	Hos aditus Circusque novo praebebit amori,
<ov. ars am. 1.164>	Sparsaque sollicito tristis harena foro. 
<ov. ars am. 1.165>	Illa saepe puer Veneris pugnavit harena,
<ov. ars am. 1.166>	Et qui spectavit vulnera, vulnus habet.
<ov. ars am. 1.167>	Dum loquitur tangitque manum poscitque libellum
<ov. ars am. 1.168>	Et quaerit posito pignore, vincat uter,
<ov. ars am. 1.169>	Saucius ingemuit telumque volatile sensit,
<ov. ars am. 1.170>	Et pars spectati muneris ipse fuit.
<ov. ars am. 1.171>	Quid, modo cum belli navalis imagine Caesar
<ov. ars am. 1.172>	Persidas induxit Cecropiasque rates?
<ov. ars am. 1.173>	Nempe ab utroque mari iuvenes, ab utroque puellae
<ov. ars am. 1.174>	Venere, atque ingens orbis in Urbe fuit.
<ov. ars am. 1.175>	Quis non invenit turba, quod amaret, in illa?
<ov. ars am. 1.176>	Eheu, quam multos advena torsit amor!
<ov. ars am. 1.177>	Ecce, parat Caesar domito quod defuit orbi
<ov. ars am. 1.178>	Addere: nunc, oriens ultime, noster eris.
<ov. ars am. 1.179>	Parthe, dabis poenas: Crassi gaudete sepulti,
<ov. ars am. 1.180>	Signaque barbaricas non bene passa manus.
<ov. ars am. 1.181>	Ultor adest, primisque ducem profitetur in annis,
<ov. ars am. 1.182>	Bellaque non puero tractat agenda puer.
<ov. ars am. 1.183>	Parcite natales timidi numerare deorum:
<ov. ars am. 1.184>	Caesaribus virtus contigit ante diem.
<ov. ars am. 1.185>	Ingenium caeleste suis velocius annis
<ov. ars am. 1.186>	Surgit, et ignavae fert male damna morae.
<ov. ars am. 1.187>	Parvus erat, manibusque duos Tirynthius angues
<ov. ars am. 1.188>	Pressit, et in cunis iam Iove dignus erat. 
<ov. ars am. 1.189>	Nunc quoque qui puer es, quantus tum, Bacche, fuisti,
<ov. ars am. 1.190>	Cum timuit thyrsos India victa tuos?
<ov. ars am. 1.191>	Auspiciis annisque patris, puer, arma movebis,
<ov. ars am. 1.192>	Et vinces annis auspiciisque patris:
<ov. ars am. 1.193>	Tale rudimentum tanto sub nomine debes,
<ov. ars am. 1.194>	Nunc iuvenum princeps, deinde future senum;
<ov. ars am. 1.195>	Cum tibi sint fratres, fratres ulciscere laesos:
<ov. ars am. 1.196>	Cumque pater tibi sit, iura tuere patris.
<ov. ars am. 1.197>	Induit arma tibi genitor patriaeque tuusque:
<ov. ars am. 1.198>	Hostis ab invito regna parente rapit;
<ov. ars am. 1.199>	Tu pia tela feres, sceleratas ille sagittas:
<ov. ars am. 1.200>	Stabit pro signis iusque piumque tuis.
<ov. ars am. 1.201>	Vincuntur causa Parthi: vincantur et armis;
<ov. ars am. 1.202>	Eoas Latio dux meus addat opes.
<ov. ars am. 1.203>	Marsque pater Caesarque pater, date numen eunti:
<ov. ars am. 1.204>	Nam deus e vobis alter es, alter eris.
<ov. ars am. 1.205>	Auguror, en, vinces; votivaque carmina reddam,
<ov. ars am. 1.206>	Et magno nobis ore sonandus eris.
<ov. ars am. 1.207>	Consistes, aciemque meis hortabere verbis;
<ov. ars am. 1.208>	O desint animis ne mea verba tuis!
<ov. ars am. 1.209>	Tergaque Parthorum Romanaque pectora dicam,
<ov. ars am. 1.210>	Telaque, ab averso quae iacit hostis equo.
<ov. ars am. 1.211>	Qui fugis ut vincas, quid victo, Parthe, relinquis?
<ov. ars am. 1.212>	Parthe, malum iam nunc Mars tuus omen habet.
<ov. ars am. 1.213>	Ergo erit illa dies, qua tu, pulcherrime rerum,
<ov. ars am. 1.214>	Quattuor in niveis aureus ibis equis. 
<ov. ars am. 1.215>	Ibunt ante duces onerati colla catenis,
<ov. ars am. 1.216>	Ne possint tuti, qua prius, esse fuga.
<ov. ars am. 1.217>	Spectabunt laeti iuvenes mixtaeque puellae,
<ov. ars am. 1.218>	Diffundetque animos omnibus ista dies.
<ov. ars am. 1.219>	Atque aliqua ex illis cum regum nomina quaeret,
<ov. ars am. 1.220>	Quae loca, qui montes, quaeve ferantur aquae,
<ov. ars am. 1.221>	Omnia responde, nec tantum siqua rogabit;
<ov. ars am. 1.222>	Et quae nescieris, ut bene nota refer.
<ov. ars am. 1.223>	Hic est Euphrates, praecinctus harundine frontem:
<ov. ars am. 1.224>	Cui coma dependet caerula, Tigris erit.
<ov. ars am. 1.225>	Hos facito Armenios; haec est Danaia Persis:
<ov. ars am. 1.226>	Urbs in Achaemeniis vallibus ista fuit.
<ov. ars am. 1.227>	Ille vel ille, duces; et erunt quae nomina dicas,
<ov. ars am. 1.228>	Si poteris, vere, si minus, apta tamen.
<ov. ars am. 1.229>	Dant etiam positis aditum convivia mensis:
<ov. ars am. 1.230>	Est aliquid praeter vina, quod inde petas.
<ov. ars am. 1.231>	Saepe illic positi teneris adducta lacertis
<ov. ars am. 1.232>	Purpureus Bacchi cornua pressit Amor:
<ov. ars am. 1.233>	Vinaque cum bibulas sparsere Cupidinis alas,
<ov. ars am. 1.234>	Permanet et capto stat gravis ille loco.
<ov. ars am. 1.235>	Ille quidem pennas velociter excutit udas:
<ov. ars am. 1.236>	Sed tamen et spargi pectus amore nocet.
<ov. ars am. 1.237>	Vina parant animos faciuntque caloribus aptos:
<ov. ars am. 1.238>	Cura fugit multo diluiturque mero.
<ov. ars am. 1.239>	Tunc veniunt risus, tum pauper cornua sumit,
<ov. ars am. 1.240>	Tum dolor et curae rugaque frontis abit.
<ov. ars am. 1.241>	Tunc aperit mentes aevo rarissima nostro
<ov. ars am. 1.242>	Simplicitas, artes excutiente deo.
<ov. ars am. 1.243>	Illic saepe animos iuvenum rapuere puellae,
<ov. ars am. 1.244>	Et Venus in vinis ignis in igne fuit. 
<ov. ars am. 1.245>	Hic tu fallaci nimium ne crede lucernae:
<ov. ars am. 1.246>	Iudicio formae noxque merumque nocent.
<ov. ars am. 1.247>	Luce deas caeloque Paris spectavit aperto,
<ov. ars am. 1.248>	Cum dixit Veneri 'vincis utramque, Venus.'
<ov. ars am. 1.249>	Nocte latent mendae, vitioque ignoscitur omni,
<ov. ars am. 1.250>	Horaque formosam quamlibet illa facit.
<ov. ars am. 1.251>	Consule de gemmis, de tincta murice lana,
<ov. ars am. 1.252>	Consule de facie corporibusque diem.
<ov. ars am. 1.253>	Quid tibi femineos coetus venatibus aptos
<ov. ars am. 1.254>	Enumerem? numero cedet harena meo.
<ov. ars am. 1.255>	Quid referam Baias, praetextaque litora velis,
<ov. ars am. 1.256>	Et quae de calido sulpure fumat aqua?
<ov. ars am. 1.257>	Hinc aliquis vulnus referens in pectore dixit
<ov. ars am. 1.258>	'Non haec, ut fama est, unda salubris erat.'
<ov. ars am. 1.259>	Ecce suburbanae templum nemorale Dianae
<ov. ars am. 1.260>	Partaque per gladios regna nocente manu:
<ov. ars am. 1.261>	Illa, quod est virgo, quod tela Cupidinis odit,
<ov. ars am. 1.262>	Multa dedit populo vulnera, multa dabit.
<ov. ars am. 1.263>	Hactenus, unde legas quod ames, ubi retia ponas,
<ov. ars am. 1.264>	Praecipit imparibus vecta Thalea rotis.
<ov. ars am. 1.265>	Nunc tibi, quae placuit, quas sit capienda per artes,
<ov. ars am. 1.266>	Dicere praecipuae molior artis opus.
<ov. ars am. 1.267>	Quisquis ubique, viri, dociles advertite mentes,
<ov. ars am. 1.268>	Pollicitisque favens, vulgus, adeste meis.
<ov. ars am. 1.269>	Prima tuae menti veniat fiducia, cunctas
<ov. ars am. 1.270>	Posse capi; capies, tu modo tende plagas.
<ov. ars am. 1.271>	Vere prius volucres taceant, aestate cicadae,
<ov. ars am. 1.272>	Maenalius lepori det sua terga canis, 
<ov. ars am. 1.273>	Femina quam iuveni blande temptata repugnet:
<ov. ars am. 1.274>	Haec quoque, quam poteris credere nolle, volet.
<ov. ars am. 1.275>	Utque viro furtiva venus, sic grata puellae:
<ov. ars am. 1.276>	Vir male dissimulat: tectius illa cupit.
<ov. ars am. 1.277>	Conveniat maribus, nequam nos ante rogemus,
<ov. ars am. 1.278>	Femina iam partes victa rogantis agat.
<ov. ars am. 1.279>	Mollibus in pratis admugit femina tauro:
<ov. ars am. 1.280>	Femina cornipedi semper adhinnit equo.
<ov. ars am. 1.281>	Parcior in nobis nec tam furiosa libido:
<ov. ars am. 1.282>	Legitimum finem flamma virilis habet.
<ov. ars am. 1.283>	Byblida quid referam, vetito quae fratris amore
<ov. ars am. 1.284>	Arsit et est laqueo fortiter ulta nefas?
<ov. ars am. 1.285>	Myrrha patrem, sed non qua filia debet, amavit,
<ov. ars am. 1.286>	Et nunc obducto cortice pressa latet:
<ov. ars am. 1.287>	Illius lacrimis, quas arbore fundit odora,
<ov. ars am. 1.288>	Unguimur, et dominae nomina gutta tenet.
<ov. ars am. 1.289>	Forte sub umbrosis nemorosae vallibus Idae
<ov. ars am. 1.290>	Candidus, armenti gloria, taurus erat,
<ov. ars am. 1.291>	Signatus tenui media inter cornua nigro:
<ov. ars am. 1.292>	Una fuit labes, cetera lactis erant.
<ov. ars am. 1.293>	Illum Cnosiadesque Cydoneaeque iuvencae
<ov. ars am. 1.294>	Optarunt tergo sustinuisse suo.
<ov. ars am. 1.295>	Pasipha fieri gaudebat adultera tauri;
<ov. ars am. 1.296>	Invida formosas oderat illa boves.
<ov. ars am. 1.297>	Nota cano: non hoc, centum quae sustinet urbes,
<ov. ars am. 1.298>	Quamvis sit mendax, Creta negare potest.
<ov. ars am. 1.299>	Ipsa novas frondes et prata tenerrima tauro
<ov. ars am. 1.300>	Fertur inadsueta subsecuisse manu.
<ov. ars am. 1.301>	It comes armentis, nec ituram cura moratur
<ov. ars am. 1.302>	Coniugis, et Minos a bove victus erat. 
<ov. ars am. 1.303>	Quo tibi, Pasipha, pretiosas sumere vestes?
<ov. ars am. 1.304>	Ille tuus nullas sentit adulter opes.
<ov. ars am. 1.305>	Quid tibi cum speculo, montana armenta petenti?
<ov. ars am. 1.306>	Quid totiens positas fingis, inepta, comas?
<ov. ars am. 1.307>	Crede tamen speculo, quod te negat esse iuvencam.
<ov. ars am. 1.308>	Quam cuperes fronti cornua nata tuae!
<ov. ars am. 1.309>	Sive placet Minos, nullus quaeratur adulter:
<ov. ars am. 1.310>	Sive virum mavis fallere, falle viro!
<ov. ars am. 1.311>	In nemus et saltus thalamo regina relicto
<ov. ars am. 1.312>	Fertur, ut Aonio concita Baccha deo.
<ov. ars am. 1.313>	A, quotiens vaccam vultu spectavit iniquo,
<ov. ars am. 1.314>	Et dixit 'domino cur placet ista meo?
<ov. ars am. 1.315>	Aspice, ut ante ipsum teneris exultet in herbis:
<ov. ars am. 1.316>	Nec dubito, quin se stulta decere putet.'
<ov. ars am. 1.317>	Dixit, et ingenti iamdudum de grege duci
<ov. ars am. 1.318>	Iussit et inmeritam sub iuga curva trahi,
<ov. ars am. 1.319>	Aut cadere ante aras commentaque sacra coegit,
<ov. ars am. 1.320>	Et tenuit laeta paelicis exta manu.
<ov. ars am. 1.321>	Paelicibus quotiens placavit numina caesis,
<ov. ars am. 1.322>	Atque ait, exta tenens 'ite, placete meo!'
<ov. ars am. 1.323>	Et modo se Europen fieri, modo postulat Io,
<ov. ars am. 1.324>	Altera quod bos est, altera vecta bove.
<ov. ars am. 1.325>	Hanc tamen implevit, vacca deceptus acerna,
<ov. ars am. 1.326>	Dux gregis, et partu proditus auctor erat.
<ov. ars am. 1.327>	Cressa Thyesteo si se abstinuisset amore
<ov. ars am. 1.328>	(Et quantum est uno posse carere viro?),
<ov. ars am. 1.329>	Non medium rupisset iter, curruque retorto
<ov. ars am. 1.330>	Auroram versis Phoebus adisset equis.
<ov. ars am. 1.331>	Filia purpureos Niso furata capillos
<ov. ars am. 1.332>	Pube premit rabidos inguinibusque canes. 
<ov. ars am. 1.333>	Qui Martem terra, Neptunum effugit in undis,
<ov. ars am. 1.334>	Coniugis Atrides victima dira fuit.
<ov. ars am. 1.335>	Cui non defleta est Ephyraeae flamma Cresae,
<ov. ars am. 1.336>	Et nece natorum sanguinolenta parens?
<ov. ars am. 1.337>	Flevit Amyntorides per inania lumina Phoenix:
<ov. ars am. 1.338>	Hippolytum pavidi diripuistis equi.
<ov. ars am. 1.339>	Quid fodis inmeritis, Phineu, sua lumina natis?
<ov. ars am. 1.340>	Poena reversura est in caput ista tuum.
<ov. ars am. 1.341>	Omnia feminea sunt ista libidine mota;
<ov. ars am. 1.342>	Acrior est nostra, plusque furoris habet.
<ov. ars am. 1.343>	Ergo age, ne dubita cunctas sperare puellas;
<ov. ars am. 1.344>	Vix erit e multis, quae neget, una, tibi.
<ov. ars am. 1.345>	Quae dant quaeque negant, gaudent tamen esse rogatae:
<ov. ars am. 1.346>	Ut iam fallaris, tuta repulsa tua est.
<ov. ars am. 1.347>	Sed cur fallaris, cum sit nova grata voluptas
<ov. ars am. 1.348>	Et capiant animos plus aliena suis?
<ov. ars am. 1.349>	Fertilior seges est alienis semper in agris,
<ov. ars am. 1.350>	Vicinumque pecus grandius uber habet.
<ov. ars am. 1.351>	Sed prius ancillam captandae nosse puellae
<ov. ars am. 1.352>	Cura sit: accessus molliet illa tuos.
<ov. ars am. 1.353>	Proxima consiliis dominae sit ut illa, videto,
<ov. ars am. 1.354>	Neve parum tacitis conscia fida iocis.
<ov. ars am. 1.355>	Hanc tu pollicitis, hanc tu corrumpe rogando:
<ov. ars am. 1.356>	Quod petis, ex facili, si volet illa, feres.
<ov. ars am. 1.357>	Illa leget tempus (medici quoque tempora servant)
<ov. ars am. 1.358>	Quo facilis dominae mens sit et apta capi.
<ov. ars am. 1.359>	Mens erit apta capi tum, cum laetissima rerum
<ov. ars am. 1.360>	Ut seges in pingui luxuriabit humo.
<ov. ars am. 1.361>	Pectora dum gaudent nec sunt adstricta dolore,
<ov. ars am. 1.362>	Ipsa patent, blanda tum subit arte Venus. 
<ov. ars am. 1.363>	Tum, cum tristis erat, defensa est Ilios armis:
<ov. ars am. 1.364>	Militibus gravidum laeta recepit equum.
<ov. ars am. 1.365>	Tum quoque temptanda est, cum paelice laesa dolebit:
<ov. ars am. 1.366>	Tum facies opera, ne sit inulta, tua.
<ov. ars am. 1.367>	Hanc matutinos pectens ancilla capillos
<ov. ars am. 1.368>	Incitet, et velo remigis addat opem,
<ov. ars am. 1.369>	Et secum tenui suspirans murmure dicat
<ov. ars am. 1.370>	'At, puto, non poteras ipsa referre vicem.'
<ov. ars am. 1.371>	Tum de te narret, tum persuadentia verba
<ov. ars am. 1.372>	Addat, et insano iuret amore mori.
<ov. ars am. 1.373>	Sed propera, ne vela cadant auraeque residant:
<ov. ars am. 1.374>	Ut fragilis glacies, interit ira mora.
<ov. ars am. 1.375>	Quaeris, an hanc ipsam prosit violare ministram?
<ov. ars am. 1.376>	Talibus admissis alea grandis inest.
<ov. ars am. 1.377>	Haec a concubitu fit sedula, tardior illa,
<ov. ars am. 1.378>	Haec dominae munus te parat, illa sibi.
<ov. ars am. 1.379>	Casus in eventu est: licet hic indulgeat ausis,
<ov. ars am. 1.380>	Consilium tamen est abstinuisse meum.
<ov. ars am. 1.381>	Non ego per praeceps et acuta cacumina vadam,
<ov. ars am. 1.382>	Nec iuvenum quisquam me duce captus erit.
<ov. ars am. 1.383>	Si tamen illa tibi, dum dat recipitque tabellas,
<ov. ars am. 1.384>	Corpore, non tantum sedulitate placet,
<ov. ars am. 1.385>	Fac domina potiare prius, comes illa sequatur:
<ov. ars am. 1.386>	Non tibi ab ancilla est incipienda venus.
<ov. ars am. 1.387>	Hoc unum moneo, siquid modo creditur arti,
<ov. ars am. 1.388>	Nec mea dicta rapax per mare ventus agit:
<ov. ars am. 1.389>	Aut non temptaris aut perfice! tollitur index,
<ov. ars am. 1.390>	Cum semel in partem criminis ipsa venit.
<ov. ars am. 1.391>	Non avis utiliter viscatis effugit alis;
<ov. ars am. 1.392>	Non bene de laxis cassibus exit aper. 
<ov. ars am. 1.393>	Saucius arrepto piscis teneatur ab hamo:
<ov. ars am. 1.394>	Perprime temptatam, nec nisi victor abi.
<ov. ars am. 1.395>	 Tunc neque te prodet communi noxia culpa,
<ov. ars am. 1.396>	Factaque erunt dominae dictaque nota tibi. 
<ov. ars am. 1.397>	Sed bene celetur: bene si celabitur index,
<ov. ars am. 1.398>	Notitiae suberit semper amica tuae.
<ov. ars am. 1.399>	Tempora qui solis operosa colentibus arva,
<ov. ars am. 1.400>	Fallitur, et nautis aspicienda putat;
<ov. ars am. 1.401>	Nec semper credenda ceres fallacibus arvis,
<ov. ars am. 1.402>	Nec semper viridi concava puppis aquae,
<ov. ars am. 1.403>	Nec teneras semper tutum captare puellas:
<ov. ars am. 1.404>	Saepe dato melius tempore fiet idem.
<ov. ars am. 1.405>	Sive dies suberit natalis, sive Kalendae,
<ov. ars am. 1.406>	Quas Venerem Marti continuasse iuvat,
<ov. ars am. 1.407>	Sive erit ornatus non ut fuit ante sigillis,
<ov. ars am. 1.408>	Sed regum positas Circus habebit opes,
<ov. ars am. 1.409>	Differ opus: tunc tristis hiems, tunc Pliades instant,
<ov. ars am. 1.410>	Tunc tener aequorea mergitur Haedus aqua;
<ov. ars am. 1.411>	Tunc bene desinitur: tunc siquis creditur alto,
<ov. ars am. 1.412>	Vix tenuit lacerae naufraga membra ratis.
<ov. ars am. 1.413>	Tu licet incipias qua flebilis Allia luce
<ov. ars am. 1.414>	Vulneribus Latiis sanguinolenta fluit,
<ov. ars am. 1.415>	Quaque die redeunt, rebus minus apta gerendis,
<ov. ars am. 1.416>	Culta Palaestino septima festa Syro.
<ov. ars am. 1.417>	Magna superstitio tibi sit natalis amicae:
<ov. ars am. 1.418>	Quaque aliquid dandum est, illa sit atra dies. 
<ov. ars am. 1.419>	Cum bene vitaris, tamen auferet; invenit artem
<ov. ars am. 1.420>	Femina, qua cupidi carpat amantis opes.
<ov. ars am. 1.421>	Institor ad dominam veniet discinctus emacem,
<ov. ars am. 1.422>	Expediet merces teque sedente suas:
<ov. ars am. 1.423>	Quas illa, inspicias, sapere ut videare, rogabit:
<ov. ars am. 1.424>	Oscula deinde dabit; deinde rogabit, emas.
<ov. ars am. 1.425>	Hoc fore contentam multos iurabit in annos,
<ov. ars am. 1.426>	Nunc opus esse sibi, nunc bene dicet emi.
<ov. ars am. 1.427>	Si non esse domi, quos des, causabere nummos,
<ov. ars am. 1.428>	Littera poscetur --- ne didicisse iuvet.
<ov. ars am. 1.429>	Quid, quasi natali cum poscit munera libo,
<ov. ars am. 1.430>	Et, quotiens opus est, nascitur illa, sibi?
<ov. ars am. 1.431>	Quid, cum mendaci damno maestissima plorat,
<ov. ars am. 1.432>	Elapsusque cava fingitur aure lapis?
<ov. ars am. 1.433>	Multa rogant utenda dari, data reddere nolunt:
<ov. ars am. 1.434>	Perdis, et in damno gratia nulla tuo.
<ov. ars am. 1.435>	Non mihi, sacrilegas meretricum ut persequar artes,
<ov. ars am. 1.436>	Cum totidem linguis sint satis ora decem.
<ov. ars am. 1.437>	Cera vadum temptet, rasis infusa tabellis:
<ov. ars am. 1.438>	Cera tuae primum conscia mentis eat.
<ov. ars am. 1.439>	Blanditias ferat illa tuas imitataque amantem
<ov. ars am. 1.440>	Verba; nec exiguas, quisquis es, adde preces.
<ov. ars am. 1.441>	Hectora donavit Priamo prece motus Achilles;
<ov. ars am. 1.442>	Flectitur iratus voce rogante deus.
<ov. ars am. 1.443>	Promittas facito: quid enim promittere laedit?
<ov. ars am. 1.444>	Pollicitis dives quilibet esse potest.
<ov. ars am. 1.445>	Spes tenet in tempus, semel est si credita, longum:
<ov. ars am. 1.446>	Illa quidem fallax, sed tamen apta dea est.
<ov. ars am. 1.447>	Si dederis aliquid, poteris ratione relinqui:
<ov. ars am. 1.448>	Praeteritum tulerit, perdideritque nihil. 
<ov. ars am. 1.449>	At quod non dederis, semper videare daturus:
<ov. ars am. 1.450>	Sic dominum sterilis saepe fefellit ager:
<ov. ars am. 1.451>	Sic, ne perdiderit, non cessat perdere lusor,
<ov. ars am. 1.452>	Et revocat cupidas alea saepe manus.
<ov. ars am. 1.453>	Hoc opus, hic labor est, primo sine munere iungi;
<ov. ars am. 1.454>	Ne dederit gratis quae dedit, usque dabit.
<ov. ars am. 1.455>	Ergo eat et blandis peraretur littera verbis,
<ov. ars am. 1.456>	Exploretque animos, primaque temptet iter.
<ov. ars am. 1.457>	Littera Cydippen pomo perlata fefellit,
<ov. ars am. 1.458>	Insciaque est verbis capta puella suis.
<ov. ars am. 1.459>	Disce bonas artes, moneo, Romana iuventus,
<ov. ars am. 1.460>	Non tantum trepidos ut tueare reos;
<ov. ars am. 1.461>	Quam populus iudexque gravis lectusque senatus,
<ov. ars am. 1.462>	Tam dabit eloquio victa puella manus.
<ov. ars am. 1.463>	Sed lateant vires, nec sis in fronte disertus;
<ov. ars am. 1.464>	Effugiant voces verba molesta tuae.
<ov. ars am. 1.465>	Quis, nisi mentis inops, tenerae declamat amicae?
<ov. ars am. 1.466>	Saepe valens odii littera causa fuit.
<ov. ars am. 1.467>	Sit tibi credibilis sermo consuetaque verba,
<ov. ars am. 1.468>	Blanda tamen, praesens ut videare loqui.
<ov. ars am. 1.469>	Si non accipiet scriptum, inlectumque remittet,
<ov. ars am. 1.470>	Lecturam spera, propositumque tene.
<ov. ars am. 1.471>	Tempore difficiles veniunt ad aratra iuvenci,
<ov. ars am. 1.472>	Tempore lenta pati frena docentur equi:
<ov. ars am. 1.473>	Ferreus adsiduo consumitur anulus usu,
<ov. ars am. 1.474>	Interit adsidua vomer aduncus humo.
<ov. ars am. 1.475>	Quid magis est saxo durum, quid mollius unda?
<ov. ars am. 1.476>	Dura tamen molli saxa cavantur aqua.
<ov. ars am. 1.477>	Penelopen ipsam, persta modo, tempore vinces:
<ov. ars am. 1.478>	Capta vides sero Pergama, capta tamen. 
<ov. ars am. 1.479>	Legerit, et nolit rescribere? cogere noli:
<ov. ars am. 1.480>	Tu modo blanditias fac legat usque tuas.
<ov. ars am. 1.481>	Quae voluit legisse, volet rescribere lectis:
<ov. ars am. 1.482>	Per numeros venient ista gradusque suos.
<ov. ars am. 1.483>	Forsitan et primo veniet tibi littera tristis,
<ov. ars am. 1.484>	Quaeque roget, ne se sollicitare velis.
<ov. ars am. 1.485>	Quod rogat illa, timet; quod non rogat, optat, ut instes;
<ov. ars am. 1.486>	Insequere, et voti postmodo compos eris.
<ov. ars am. 1.487>	Interea, sive illa toro resupina feretur,
<ov. ars am. 1.488>	Lecticam dominae dissimulanter adi,
<ov. ars am. 1.489>	Neve aliquis verbis odiosas offerat auris,
<ov. ars am. 1.490>	Qua potes ambiguis callidus abde notis.
<ov. ars am. 1.491>	Seu pedibus vacuis illi spatiosa teretur
<ov. ars am. 1.492>	Porticus, hic socias tu quoque iunge moras:
<ov. ars am. 1.493>	Et modo praecedas facito, modo terga sequaris,
<ov. ars am. 1.494>	Et modo festines, et modo lentus eas:
<ov. ars am. 1.495>	Nec tibi de mediis aliquot transire columnas
<ov. ars am. 1.496>	Sit pudor, aut lateri continuasse latus;
<ov. ars am. 1.497>	Nec sine te curvo sedeat speciosa theatro:
<ov. ars am. 1.498>	Quod spectes, umeris adferet illa suis.
<ov. ars am. 1.499>	Illam respicias, illam mirere licebit:
<ov. ars am. 1.500>	Multa supercilio, multa loquare notis.
<ov. ars am. 1.501>	Et plaudas, aliquam mimo saltante puellam:
<ov. ars am. 1.502>	Et faveas illi, quisquis agatur amans.
<ov. ars am. 1.503>	Cum surgit, surges; donec sedet illa, sedebis;
<ov. ars am. 1.504>	Arbitrio dominae tempora perde tuae.
<ov. ars am. 1.505>	Sed tibi nec ferro placeat torquere capillos,
<ov. ars am. 1.506>	Nec tua mordaci pumice crura teras.
<ov. ars am. 1.507>	Ista iube faciant, quorum Cybelea mater
<ov. ars am. 1.508>	Concinitur Phrygiis exululata modis.
<ov. ars am. 1.509>	Forma viros neglecta decet; Minoida Theseus
<ov. ars am. 1.510>	Abstulit, a nulla tempora comptus acu. 
<ov. ars am. 1.511>	Hippolytum Phaedra, nec erat bene cultus, amavit;
<ov. ars am. 1.512>	Cura deae silvis aptus Adonis erat.
<ov. ars am. 1.513>	Munditie placeant, fuscentur corpora Campo:
<ov. ars am. 1.514>	Sit bene conveniens et sine labe toga:
<ov. ars am. 1.515>	Lingula ne rigeat, careant rubigine dentes,
<ov. ars am. 1.516>	Nec vagus in laxa pes tibi pelle natet:
<ov. ars am. 1.517>	Nec male deformet rigidos tonsura capillos:
<ov. ars am. 1.518>	Sit coma, sit trita barba resecta manu.
<ov. ars am. 1.519>	Et nihil emineant, et sint sine sordibus ungues:
<ov. ars am. 1.520>	Inque cava nullus stet tibi nare pilus.
<ov. ars am. 1.521>	Nec male odorati sit tristis anhelitus oris:
<ov. ars am. 1.522>	Nec laedat naris virque paterque gregis.
<ov. ars am. 1.523>	Cetera lascivae faciant, concede, puellae,
<ov. ars am. 1.524>	Et siquis male vir quaerit habere virum.
<ov. ars am. 1.525>	Ecce, suum vatem Liber vocat; hic quoque amantes
<ov. ars am. 1.526>	Adiuvat, et flammae, qua calet ipse, favet.
<ov. ars am. 1.527>	Cnosis in ignotis amens errabat harenis,
<ov. ars am. 1.528>	Qua brevis aequoreis Dia feritur aquis.
<ov. ars am. 1.529>	Utque erat e somno tunica velata recincta,
<ov. ars am. 1.530>	Nuda pedem, croceas inreligata comas,
<ov. ars am. 1.531>	Thesea crudelem surdas clamabat ad undas,
<ov. ars am. 1.532>	Indigno teneras imbre rigante genas.
<ov. ars am. 1.533>	Clamabat, flebatque simul, sed utrumque decebat;
<ov. ars am. 1.534>	Non facta est lacrimis turpior illa suis.
<ov. ars am. 1.535>	Iamque iterum tundens mollissima pectora palmis
<ov. ars am. 1.536>	'Perfidus ille abiit; quid mihi fiet?' ait.
<ov. ars am. 1.537>	'Quid mihi fiet?' ait: sonuerunt cymbala toto
<ov. ars am. 1.538>	Litore, et adtonita tympana pulsa manu. 
<ov. ars am. 1.539>	Excidit illa metu, rupitque novissima verba;
<ov. ars am. 1.540>	Nullus in exanimi corpore sanguis erat.
<ov. ars am. 1.541>	Ecce Mimallonides sparsis in terga capillis:
<ov. ars am. 1.542>	Ecce leves satyri, praevia turba dei:
<ov. ars am. 1.543>	Ebrius, ecce, senex pando Silenus asello
<ov. ars am. 1.544>	Vix sedet, et pressas continet ante iubas.
<ov. ars am. 1.545>	Dum sequitur Bacchas, Bacchae fugiuntque petuntque
<ov. ars am. 1.546>	Quadrupedem ferula dum malus urget eques,
<ov. ars am. 1.547>	In caput aurito cecidit delapsus asello:
<ov. ars am. 1.548>	Clamarunt satyri 'surge age, surge, pater.'
<ov. ars am. 1.549>	Iam deus in curru, quem summum texerat uvis,
<ov. ars am. 1.550>	Tigribus adiunctis aurea lora dabat:
<ov. ars am. 1.551>	Et color et Theseus et vox abiere puellae:
<ov. ars am. 1.552>	Terque fugam petiit, terque retenta metu est.
<ov. ars am. 1.553>	Horruit, ut graciles, agitat quas ventus, aristae,
<ov. ars am. 1.554>	Ut levis in madida canna palude tremit.
<ov. ars am. 1.555>	Cui deus 'en, adsum tibi cura fidelior' inquit:
<ov. ars am. 1.556>	'Pone metum: Bacchi, Cnosias, uxor eris.
<ov. ars am. 1.557>	Munus habe caelum; caelo spectabere sidus;
<ov. ars am. 1.558>	Saepe reges dubiam Cressa Corona ratem.'
<ov. ars am. 1.559>	Dixit, et e curru, ne tigres illa timeret,
<ov. ars am. 1.560>	Desilit; inposito cessit harena pede:
<ov. ars am. 1.561>	Implicitamque sinu (neque enim pugnare valebat)
<ov. ars am. 1.562>	Abstulit; in facili est omnia posse deo.
<ov. ars am. 1.563>	Pars 'Hymenaee' canunt, pars clamant 'Euhion, euhoe!'
<ov. ars am. 1.564>	Sic coeunt sacro nupta deusque toro.
<ov. ars am. 1.565>	Ergo ubi contigerint positi tibi munera Bacchi,
<ov. ars am. 1.566>	Atque erit in socii femina parte tori,
<ov. ars am. 1.567>	Nycteliumque patrem nocturnaque sacra precare,
<ov. ars am. 1.568>	Ne iubeant capiti vina nocere tuo. 
<ov. ars am. 1.569>	Hic tibi multa licet sermone latentia tecto
<ov. ars am. 1.570>	Dicere, quae dici sentiat illa sibi:
<ov. ars am. 1.571>	Blanditiasque leves tenui perscribere vino,
<ov. ars am. 1.572>	Ut dominam in mensa se legat illa tuam:
<ov. ars am. 1.573>	Atque oculos oculis spectare fatentibus ignem:
<ov. ars am. 1.574>	Saepe tacens vocem verbaque vultus habet.
<ov. ars am. 1.575>	Fac primus rapias illius tacta labellis
<ov. ars am. 1.576>	Pocula, quaque bibet parte puella, bibas:
<ov. ars am. 1.577>	Et quemcumque cibum digitis libaverit illa,
<ov. ars am. 1.578>	Tu pete, dumque petis, sit tibi tacta manus.
<ov. ars am. 1.579>	Sint etiam tua vota, viro placuisse puellae:
<ov. ars am. 1.580>	Utilior vobis factus amicus erit.
<ov. ars am. 1.581>	Huic, si sorte bibes, sortem concede priorem:
<ov. ars am. 1.582>	Huic detur capiti missa corona tuo.
<ov. ars am. 1.583>	Sive erit inferior, seu par, prior omnia sumat:
<ov. ars am. 1.584>	Nec dubites illi verba secunda loqui.
<ov. ars am. 1.585>	Tuta frequensque via est, per amici fallere nomen:
<ov. ars am. 1.586>	Tuta frequensque licet sit via, crimen habet.
<ov. ars am. 1.587>	Inde procurator nimium quoque multa procurat,
<ov. ars am. 1.588>	Et sibi mandatis plura videnda putat.
<ov. ars am. 1.589>	Certa tibi a nobis dabitur mensura bibendi:
<ov. ars am. 1.590>	Officium praestent mensque pedesque suum.
<ov. ars am. 1.591>	Iurgia praecipue vino stimulata caveto,
<ov. ars am. 1.592>	Et nimium faciles ad fera bella manus.
<ov. ars am. 1.593>	Occidit Eurytion stulte data vina bibendo;
<ov. ars am. 1.594>	Aptior est dulci mensa merumque ioco. 
<ov. ars am. 1.595>	Si vox est, canta: si mollia brachia, salta:
<ov. ars am. 1.596>	Et quacumque potes dote placere, place.
<ov. ars am. 1.597>	Ebrietas ut vera nocet, sic ficta iuvabit:
<ov. ars am. 1.598>	Fac titubet blaeso subdola lingua sono,
<ov. ars am. 1.599>	Ut, quicquid facias dicasve protervius aequo,
<ov. ars am. 1.600>	Credatur nimium causa fuisse merum.
<ov. ars am. 1.601>	Et bene dic dominae, bene, cum quo dormiat illa;
<ov. ars am. 1.602>	Sed, male sit, tacita mente precare, viro.
<ov. ars am. 1.603>	At cum discedet mensa conviva remota,
<ov. ars am. 1.604>	Ipsa tibi accessus turba locumque dabit.
<ov. ars am. 1.605>	Insere te turbae, leviterque admotus eunti
<ov. ars am. 1.606>	Velle latus digitis, et pede tange pedem.
<ov. ars am. 1.607>	Conloquii iam tempus adest; fuge rustice longe
<ov. ars am. 1.608>	Hinc pudor; audentem Forsque Venusque iuvat.
<ov. ars am. 1.609>	Non tua sub nostras veniat facundia leges:
<ov. ars am. 1.610>	Fac tantum cupias, sponte disertus eris.
<ov. ars am. 1.611>	Est tibi agendus amans, imitandaque vulnera verbis;
<ov. ars am. 1.612>	Haec tibi quaeratur qualibet arte fides.
<ov. ars am. 1.613>	Nec credi labor est: sibi quaeque videtur amanda;
<ov. ars am. 1.614>	Pessima sit, nulli non sua forma placet.
<ov. ars am. 1.615>	Saepe tamen vere coepit simulator amare,
<ov. ars am. 1.616>	Saepe, quod incipiens finxerat esse, fuit.
<ov. ars am. 1.617>	Quo magis, o, faciles imitantibus este, puellae:
<ov. ars am. 1.618>	Fiet amor verus, qui modo falsus erat.
<ov. ars am. 1.619>	Blanditiis animum furtim deprendere nunc sit,
<ov. ars am. 1.620>	Ut pendens liquida ripa subestur aqua.
<ov. ars am. 1.621>	Nec faciem, nec te pigeat laudare capillos
<ov. ars am. 1.622>	Et teretes digitos exiguumque pedem:
<ov. ars am. 1.623>	Delectant etiam castas praeconia formae;
<ov. ars am. 1.624>	Virginibus curae grataque forma sua est.
<ov. ars am. 1.625>	Nam cur in Phrygiis Iunonem et Pallada silvis
<ov. ars am. 1.626>	Nunc quoque iudicium non tenuisse pudet? 
<ov. ars am. 1.627>	Laudatas ostendit avis Iunonia pinnas:
<ov. ars am. 1.628>	Si tacitus spectes, illa recondit opes.
<ov. ars am. 1.629>	Quadrupedes inter rapidi certamina cursus
<ov. ars am. 1.630>	Depexaeque iubae plausaque colla iuvant.
<ov. ars am. 1.631>	Nec timide promitte: trahunt promissa puellas;
<ov. ars am. 1.632>	Pollicito testes quoslibet adde deos.
<ov. ars am. 1.633>	Iuppiter ex alto periuria ridet amantum,
<ov. ars am. 1.634>	Et iubet Aeolios inrita ferre notos.
<ov. ars am. 1.635>	Per Styga Iunoni falsum iurare solebat
<ov. ars am. 1.636>	Iuppiter; exemplo nunc favet ipse suo.
<ov. ars am. 1.637>	Expedit esse deos, et, ut expedit, esse putemus;
<ov. ars am. 1.638>	Dentur in antiquos tura merumque focos;
<ov. ars am. 1.639>	Nec secura quies illos similisque sopori
<ov. ars am. 1.640>	Detinet; innocue vivite: numen adest;
<ov. ars am. 1.641>	Reddite depositum; pietas sua foedera servet:
<ov. ars am. 1.642>	Fraus absit; vacuas caedis habete manus.
<ov. ars am. 1.643>	Ludite, si sapitis, solas impune puellas:
<ov. ars am. 1.644>	Hac minus est una fraude tuenda fides.
<ov. ars am. 1.645>	Fallite fallentes: ex magna parte profanum
<ov. ars am. 1.646>	Sunt genus: in laqueos quos posuere, cadant.
<ov. ars am. 1.647>	Dicitur Aegyptos caruisse iuvantibus arva
<ov. ars am. 1.648>	Imbribus, atque annos sicca fuisse novem,
<ov. ars am. 1.649>	Cum Thrasius Busirin adit, monstratque piari
<ov. ars am. 1.650>	Hospitis adfuso sanguine posse Iovem.
<ov. ars am. 1.651>	Illi Busiris 'fies Iovis hostia primus,'
<ov. ars am. 1.652>	Inquit 'et Aegypto tu dabis hospes aquam.'
<ov. ars am. 1.653>	Et Phalaris tauro violenti membra Perilli
<ov. ars am. 1.654>	Torruit: infelix inbuit auctor opus.
<ov. ars am. 1.655>	Iustus uterque fuit: neque enim lex aequior ulla est,
<ov. ars am. 1.656>	Quam necis artifices arte perire sua.
<ov. ars am. 1.657>	Ergo ut periuras merito periuria fallant,
<ov. ars am. 1.658>	Exemplo doleat femina laesa suo. 
<ov. ars am. 1.659>	Et lacrimae prosunt: lacrimis adamanta movebis:
<ov. ars am. 1.660>	Fac madidas videat, si potes, illa genas.
<ov. ars am. 1.661>	Si lacrimae (neque enim veniunt in tempore semper)
<ov. ars am. 1.662>	Deficient, uda lumina tange manu.
<ov. ars am. 1.663>	Quis sapiens blandis non misceat oscula verbis?
<ov. ars am. 1.664>	Illa licet non det, non data sume tamen.
<ov. ars am. 1.665>	Pugnabit primo fortassis, et 'improbe' dicet:
<ov. ars am. 1.666>	Pugnando vinci se tamen illa volet.
<ov. ars am. 1.667>	Tantum ne noceant teneris male rapta labellis,
<ov. ars am. 1.668>	Neve queri possit dura fuisse, cave.
<ov. ars am. 1.669>	Oscula qui sumpsit, si non et cetera sumet,
<ov. ars am. 1.670>	Haec quoque, quae data sunt, perdere dignus erit.
<ov. ars am. 1.671>	Quantum defuerat pleno post oscula voto?
<ov. ars am. 1.672>	Ei mihi, rusticitas, non pudor ille fuit.
<ov. ars am. 1.673>	Vim licet appelles: grata est vis ista puellis:
<ov. ars am. 1.674>	Quod iuvat, invitae saepe dedisse volunt.
<ov. ars am. 1.675>	Quaecumque est veneris subita violata rapina,
<ov. ars am. 1.676>	Gaudet, et inprobitas muneris instar habet.
<ov. ars am. 1.677>	At quae cum posset cogi, non tacta recessit,
<ov. ars am. 1.678>	Ut simulet vultu gaudia, tristis erit.
<ov. ars am. 1.679>	Vim passa est Phoebe: vis est allata sorori;
<ov. ars am. 1.680>	Et gratus raptae raptor uterque fuit.
<ov. ars am. 1.681>	Fabula nota quidem, sed non indigna referri,
<ov. ars am. 1.682>	Scyrias Haemonio iuncta puella viro.
<ov. ars am. 1.683>	Iam dea laudatae dederat mala praemia formae
<ov. ars am. 1.684>	Colle sub Idaeo vincere digna duas:
<ov. ars am. 1.685>	Iam nurus ad Priamum diverso venerat orbe,
<ov. ars am. 1.686>	Graiaque in Iliacis moenibus uxor erat:
<ov. ars am. 1.687>	Iurabant omnes in laesi verba mariti:
<ov. ars am. 1.688>	Nam dolor unius publica causa fuit. 
<ov. ars am. 1.689>	Turpe, nisi hoc matris precibus tribuisset, Achilles
<ov. ars am. 1.690>	Veste virum longa dissimulatus erat.
<ov. ars am. 1.691>	Quid facis, Aeacide? non sunt tua munera lanae;
<ov. ars am. 1.692>	Tu titulos alia Palladis arte petas.
<ov. ars am. 1.693>	Quid tibi cum calathis? clipeo manus apta ferendo est:
<ov. ars am. 1.694>	Pensa quid in dextra, qua cadet Hector, habes?
<ov. ars am. 1.695>	Rece succinctos operoso stamine fusos!
<ov. ars am. 1.696>	Quassanda est ista Pelias hasta manu.
<ov. ars am. 1.697>	Forte erat in thalamo virgo regalis eodem;
<ov. ars am. 1.698>	Haec illum stupro comperit esse virum.
<ov. ars am. 1.699>	Viribus illa quidem victa est, ita credere oportet:
<ov. ars am. 1.700>	Sed voluit vinci viribus illa tamen.
<ov. ars am. 1.701>	Saepe 'mane!' dixit, cum iam properaret Achilles;
<ov. ars am. 1.702>	Fortia nam posita sumpserat arma colo.
<ov. ars am. 1.703>	Vis ubi nunc illa est? Quid blanda voce moraris
<ov. ars am. 1.704>	Auctorem stupri, Dedamia, tui?
<ov. ars am. 1.705>	Scilicet ut pudor est quaedam coepisse priorem,
<ov. ars am. 1.706>	Sic alio gratum est incipiente pati.
<ov. ars am. 1.707>	A! nimia est iuveni propriae fiducia formae,
<ov. ars am. 1.708>	Expectat siquis, dum prior illa roget.
<ov. ars am. 1.709>	Vir prior accedat, vir verba precantia dicat:
<ov. ars am. 1.710>	Excipiet blandas comiter illa preces.
<ov. ars am. 1.711>	Ut potiare, roga: tantum cupit illa rogari;
<ov. ars am. 1.712>	Da causam voti principiumque tui.
<ov. ars am. 1.713>	Iuppiter ad veteres supplex herodas ibat:
<ov. ars am. 1.714>	Corrupit magnum nulla puella Iovem.
<ov. ars am. 1.715>	Si tamen a precibus tumidos accedere fastus
<ov. ars am. 1.716>	Senseris, incepto parce referque pedem.
<ov. ars am. 1.717>	Quod refugit, multae cupiunt: odere quod instat;
<ov. ars am. 1.718>	Lenius instando taedia tolle tui.
<ov. ars am. 1.719>	Nec semper veneris spes est profitenda roganti:
<ov. ars am. 1.720>	Intret amicitiae nomine tectus amor. 
<ov. ars am. 1.721>	Hoc aditu vidi tetricae data verba puellae:
<ov. ars am. 1.722>	Qui fuerat cultor, factus amator erat.
<ov. ars am. 1.723>	Candidus in nauta turpis color, aequoris unda
<ov. ars am. 1.724>	Debet et a radiis sideris esse niger:
<ov. ars am. 1.725>	Turpis et agricolae, qui vomere semper adunco
<ov. ars am. 1.726>	Et gravibus rastris sub Iove versat humum.
<ov. ars am. 1.727>	Et tibi, Palladiae petitur cui fama coronae,
<ov. ars am. 1.728>	Candida si fuerint corpora, turpis eris.
<ov. ars am. 1.729>	Palleat omnis amans: hic est color aptus amanti;
<ov. ars am. 1.730>	Hoc decet, hoc stulti non valuisse putant.
<ov. ars am. 1.731>	Pallidus in Side silvis errabat Orion,
<ov. ars am. 1.732>	Pallidus in lenta nade Daphnis erat.
<ov. ars am. 1.733>	Arguat et macies animum: nec turpe putaris
<ov. ars am. 1.734>	Palliolum nitidis inposuisse comis.
<ov. ars am. 1.735>	Attenuant iuvenum vigilatae corpora noctes
<ov. ars am. 1.736>	Curaque et in magno qui fit amore dolor.
<ov. ars am. 1.737>	Ut voto potiare tuo, miserabilis esto,
<ov. ars am. 1.738>	Ut qui te videat, dicere possit 'amas.'
<ov. ars am. 1.739>	Conquerar, an moneam mixtum fas omne nefasque?
<ov. ars am. 1.740>	Nomen amicitia est, nomen inane fides.
<ov. ars am. 1.741>	Ei mihi, non tutum est, quod ames, laudare sodali;
<ov. ars am. 1.742>	Cum tibi laudanti credidit, ipse subit.
<ov. ars am. 1.743>	At non Actorides lectum temeravit Achillis:
<ov. ars am. 1.744>	Quantum ad Pirithoum, Phaedra pudica fuit.
<ov. ars am. 1.745>	Hermionam Pylades quo Pallada Phoebus, amabat,
<ov. ars am. 1.746>	Quodque tibi geminus, Tyndari, Castor, erat.
<ov. ars am. 1.747>	Siquis idem sperat, laturas poma myricas
<ov. ars am. 1.748>	Speret, et e medio flumine mella petat. 
<ov. ars am. 1.749>	Nil nisi turpe iuvat: curae sua cuique voluptas:
<ov. ars am. 1.750>	Haec quoque ab alterius grata dolore venit.
<ov. ars am. 1.751>	Heu facinus! non est hostis metuendus amanti;
<ov. ars am. 1.752>	Quos credis fidos, effuge, tutus eris.
<ov. ars am. 1.753>	Cognatum fratremque cave carumque sodalem:
<ov. ars am. 1.754>	Praebebit veros haec tibi turba metus.
<ov. ars am. 1.755>	Finiturus eram, sed sunt diversa puellis
<ov. ars am. 1.756>	Pectora: mille animos excipe mille modis.
<ov. ars am. 1.757>	Nec tellus eadem parit omnia; vitibus illa
<ov. ars am. 1.758>	Convenit, haec oleis; hac bene farra virent.
<ov. ars am. 1.759>	Pectoribus mores tot sunt, quot in ore figurae;
<ov. ars am. 1.760>	Qui sapit, innumeris moribus aptus erit,
<ov. ars am. 1.761>	Utque leves Proteus modo se tenuabit in undas,
<ov. ars am. 1.762>	Nunc leo, nunc arbor, nunc erit hirtus aper.
<ov. ars am. 1.763>	Hi iaculo pisces, illi capiuntur ab hamis:
<ov. ars am. 1.764>	Hos cava contento retia fune trahunt.
<ov. ars am. 1.765>	Nec tibi conveniet cunctos modus unus ad annos:
<ov. ars am. 1.766>	Longius insidias cerva videbit anus.
<ov. ars am. 1.767>	Si doctus videare rudi, petulansve pudenti,
<ov. ars am. 1.768>	Diffidet miserae protinus illa sibi.
<ov. ars am. 1.769>	Inde fit, ut quae se timuit committere honesto,
<ov. ars am. 1.770>	Vilis ad amplexus inferioris eat.
<ov. ars am. 1.771>	Pars superat coepti, pars est exhausta laboris.
<ov. ars am. 1.772>	Hic teneat nostras ancora iacta rates. 

