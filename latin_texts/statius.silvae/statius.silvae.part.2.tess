<stat. silv. 2.1.1>	Quod tibi praerepti. Melior, solamen alumni,
<stat. silv. 2.1.2>	improbus ante rogos et adhuc vivente favilla
<stat. silv. 2.1.3>	ordiar ': abruptis etiam nunc flebile venis
<stat. silv. 2.1.4>	vulnus hiat, magnaeque patet via lubrica plagae,
<stat. silv. 2.1.5>	cum iam egomet cantus et verba medentia saevus
<stat. silv. 2.1.6>	consero. tu planctus lamentaque fortia mavis
<stat. silv. 2.1.7>	odistique chelyn surdaque averteris aure.
<stat. silv. 2.1.8>	intempesta cano: citius me tigris abactis
<stat. silv. 2.1.9>	fetibus orbatique velint audire leones,
<stat. silv. 2.1.10>	nec si tergeminum Sicula de virgine carmen
<stat. silv. 2.1.11>	affluat aut silvis chelys intellecta ferisque,
<stat. silv. 2.1.12>	mulceat insanos gemitus, stat pectore demens
<stat. silv. 2.1.13>	luctus et admoto latrant praecordia tactu.
<stat. silv. 2.1.14>	Nemo vetat: satiare malis aegrumque dolorem
<stat. silv. 2.1.15>	libertate doma. iam flendi expleta voluptas
<stat. silv. 2.1.16>	iamque preces fessus non indignans amicas?
<stat. silv. 2.1.17>	iamne canam? lacrimis en et mea carmina in ipso
<stat. silv. 2.1.18>	ore natant tristesque cadunt in verba liturae.
<stat. silv. 2.1.19>	ipse etenim tecum nigrae solemnia pompae
<stat. silv. 2.1.20>	spectatumque Urbi scelus et puerile feretrum
<stat. silv. 2.1.21>	produxi, saevos damnati turis acervos
<stat. silv. 2.1.22>	plorantemque animam supra sua funera vidi,
<stat. silv. 2.1.23>	teque patrum gemitus superantem et brachia matrum
<stat. silv. 2.1.24>	complexumque rogos ignemque haurire parantem
<stat. silv. 2.1.25>	vix tenui similis comes offendique tenendo.
<stat. silv. 2.1.26>	et nunc, heu, vittis et frontis honore soluto
<stat. silv. 2.1.27>	infaustus vates versa mea pectora tecum
<stat. silv. 2.1.28>	plango lyra, sed tu comitem sociumque doloris,
<stat. silv. 2.1.29>	si merui luctusque tui consortia sensi,
<stat. silv. 2.1.30>	iam lenis patiare precor, me fulmine in ipso
<stat. silv. 2.1.31>	audivere patres, ego iuxta busta profusis
<stat. silv. 2.1.32>	matribus atque piis cecini solacia natis
<stat. silv. 2.1.33>	et mihi, cum proprios gemerem defectus ad ignes—
<stat. silv. 2.1.34>	quem, Natura!—patrem, nec te lugere severus
<stat. silv. 2.1.35>	arceo, sed confer gemitus pariterque fleamus.
<stat. silv. 2.1.36>	Iamdudum dignos aditus laudumque tuarum,
<stat. silv. 2.1.37>	o merito dilecte puer, primordia quaerens
<stat. silv. 2.1.38>	distrahor. hinc anni stantes in limine vitae,
<stat. silv. 2.1.39>	hinc me forma rapit, rapit inde modestia praecox
<stat. silv. 2.1.40>	et pudor et tenero probitas maturior aevo.
<stat. silv. 2.1.41>	o ubi purpureo suffusus sanguine candor
<stat. silv. 2.1.42>	sidereique orbes radiataque lumina caelo
<stat. silv. 2.1.43>	et castigatae collecta modestia frontis
<stat. silv. 2.1.44>	ingenuique super crines mediisque decorae
<stat. silv. 2.1.45>	margo comae? blandis ubinam ora arguta querelis
<stat. silv. 2.1.46>	osculaque impliciti vernos redolentia flores
<stat. silv. 2.1.47>	et mixtae risu lacrimae penitusque loquentis
<stat. silv. 2.1.48>	Hyblaeis vox mixta favis? cui sibila serpens
<stat. silv. 2.1.49>	poneret et saevae vellent servire novercae.
<stat. silv. 2.1.50>	nil veris adfingo bonis, heu lactea colla!
<stat. silv. 2.1.51>	brachia, quo numquam domini sine pondere cervix!
<stat. silv. 2.1.52>	o ubi venturae spes non longinqua iuventae
<stat. silv. 2.1.53>	atque genis optatus honos iurataque multum
<stat. silv. 2.1.54>	barba tibi? cuncta in cineres gravis intulit hora
<stat. silv. 2.1.55>	hostilisque dies: nobis meminisse relictum.
<stat. silv. 2.1.56>	quis tua colloquiis hilaris mulcebit amatis pectora?
<stat. silv. 2.1.57>	quis curas mentisque arcana remittet?
<stat. silv. 2.1.58>	accensum quis bile fera famulisque tumentem
<stat. silv. 2.1.59>	leniet ardentique in se deflectet ab ira?
<stat. silv. 2.1.60>	inceptas quis ab ore dapes libataque vina
<stat. silv. 2.1.61>	auferet et dulci turbabit cuncta rapina?
<stat. silv. 2.1.62>	quis matutinos abrumpet murmure somnos
<stat. silv. 2.1.63>	impositus stratis abitusque morabitur artis
<stat. silv. 2.1.64>	nexibus atque ipso revocabit ad oscula poste 3?
<stat. silv. 2.1.65>	obvius intranti rursus quis in ora manusque
<stat. silv. 2.1.66>	prosiliet brevibusque umeros circumdabit ulnis?
<stat. silv. 2.1.67>	muta domus, fateor, desolatique penates,
<stat. silv. 2.1.68>	et situs in thalamis et maesta silentia mensis!
<stat. silv. 2.1.69>	Quid mirum, tanto si te pius altor honorat
<stat. silv. 2.1.70>	funere? tu domino requies portusque senectae,
<stat. silv. 2.1.71>	tu modo deliciae, dulces modo pectore curae,
<stat. silv. 2.1.72>	non te barbaricae versabat turbo catastae,
<stat. silv. 2.1.73>	nec mixtus Phariis venalis mercibus infans
<stat. silv. 2.1.74>	compositosque sales meditataque verba locutus
<stat. silv. 2.1.75>	quaesisti lascivus enim tardeque parasti.
<stat. silv. 2.1.76>	hic domus, hinc ortus, dominique penatibus olim
<stat. silv. 2.1.77>	carus uterque parens atque in tua gaudia liber,
<stat. silv. 2.1.78>	ne quererere genus, raptum sed protinus alvo
<stat. silv. 2.1.79>	sustulit exsultans ac prima lucida voce
<stat. silv. 2.1.80>	astra salutantem dominus sibi mente dicavit,
<stat. silv. 2.1.81>	amplexusqne sinu tulit et genuisse putavit,
<stat. silv. 2.1.82>	fas mihi sanctorum venia dixisse parentum,
<stat. silv. 2.1.83>	tuque, oro, Natura, sinas, cui prima per orbem
<stat. silv. 2.1.84>	iura animis sancire datum: non omnia sanguis
<stat. silv. 2.1.85>	proximus aut serie generis demissa propago
<stat. silv. 2.1.86>	alligat; interius nova saepe adscitaque serpunt
<stat. silv. 2.1.87>	pignora conexis. natos genuisse necesse est,
<stat. silv. 2.1.88>	elegisse iuvat, tenero sic blandus Achilli
<stat. silv. 2.1.89>	semifer Haemonium vincebat Pelea Chiron,
<stat. silv. 2.1.90>	nec senior Peleus natum comitatus in arma
<stat. silv. 2.1.91>	Troica, sed claro Phoenix haerebat alumno.
<stat. silv. 2.1.92>	optabat longe reditus Pallantis ovantis
<stat. silv. 2.1.93>	Evander, fidus pugnas spectabat Acoetes.
<stat. silv. 2.1.94>	cumque procul nitidis genitor cessaret ab astris,
<stat. silv. 2.1.95>	fluctivagus volucrem comebat Persea Dictys.
<stat. silv. 2.1.96>	quid referam altricum victas pietate parentes?
<stat. silv. 2.1.97>	quid te post cineres deceptaque funera matris
<stat. silv. 2.1.98>	tutius Inoo reptantem pectore, Baeche?
<stat. silv. 2.1.99>	iam secura patris Tuscis regnabat in undis
<stat. silv. 2.1.100>	Ilia. portantem lassabat Romulus Accam.
<stat. silv. 2.1.101>	vidi ego transertos alieno in robore ramos
<stat. silv. 2.1.102>	altius ire suis. et te iam fecerat illi
<stat. silv. 2.1.103>	mens animusque patrem, necdum moresve decorve:
<stat. silv. 2.1.104>	tu tamen et iunctas etiam nunc murmure voces
<stat. silv. 2.1.105>	vagitumque rudem fletusque infantis amabas.
<stat. silv. 2.1.106>	Ille, velut primos exspiraturus ad austros
<stat. silv. 2.1.107>	mollibus in pratis alte flos improbus exstat,
<stat. silv. 2.1.108>	sic tener ante diem vultu gressuque superbo
<stat. silv. 2.1.109>	vicerat aequales multumque reliquerat annos,
<stat. silv. 2.1.110>	sive catenatis curvatus membra palaestris
<stat. silv. 2.1.111>	staret: Amyclaea conceptum matre putares,
<stat. silv. 2.1.112>	Oebaliden illo praeceps mutaret Apollo,
<stat. silv. 2.1.113>	Alcides pensaret Hylan: seu Graius amictu
<stat. silv. 2.1.114>	Attica facundi decurreret orsa Menandri:
<stat. silv. 2.1.115>	laudaret gavisa sonum crinemque decorum
<stat. silv. 2.1.116>	fregisset rosea lasciva Thalia corona;
<stat. silv. 2.1.117>	Maeonium sive ille senem Troiaeque labores
<stat. silv. 2.1.118>	diceret aut casus tarde remeantis Ulixis:
<stat. silv. 2.1.119>	ipse pater sensus, ipsi stupuere magistri,
<stat. silv. 2.1.120>	scilicet infausta Lachesis cunabula dextra
<stat. silv. 2.1.121>	attigit, et gremio puerum complexa fovebat
<stat. silv. 2.1.122>	Invidia: illa genas et adultum comere crinem,
<stat. silv. 2.1.123>	haec monstrare artes et verba infigere, quae nunc
<stat. silv. 2.1.124>	plangimus. Herculeos annis aequare labores
<stat. silv. 2.1.125>	coeperat adsurgens, sed adhuc infantia iuxta;
<stat. silv. 2.1.126>	iam tamen et validi gressus mensuraque maior
<stat. silv. 2.1.127>	cultibus et visae puero decrescere vestes,
<stat. silv. 2.1.128>	cum tibi quas vestes, quae non gestamina mitis
<stat. silv. 2.1.129>	festinabat erus! brevibus non stringere laenis
<stat. silv. 2.1.130>	pectora et angustante alas artare lacerna;
<stat. silv. 2.1.131>	enormes non ille sinus, sed semper ad annos
<stat. silv. 2.1.132>	texta legens modo puniceo velabat amictu,
<stat. silv. 2.1.133>	nunc herbas imitante sinu, nunc dulce rubenti
<stat. silv. 2.1.134>	murice, nunc vivis digitos incendere gemmis
<stat. silv. 2.1.135>	gaudebat: non turba comes, non munera cessant:
<stat. silv. 2.1.136>	sola verecundo deerat praetexta decori.
<stat. silv. 2.1.137>	Haec fortuna domus, subitas inimica levavit
<stat. silv. 2.1.138>	Parca manus, quo, diva, feros gravis exseris ungues?
<stat. silv. 2.1.139>	non te forma movet, non te lacrimabilis aetas?
<stat. silv. 2.1.140>	hunc nec saeva viro potuisset carpere Procne,
<stat. silv. 2.1.141>	nec fera crudeles Colchis durasset in iras,
<stat. silv. 2.1.142>	editus Aeolia nec si foret iste Creusa:
<stat. silv. 2.1.143>	torvus ab hoc Athamas insanos flecteret arcus,
<stat. silv. 2.1.144>	hunc quamquam Hectoreos cineres Troiamque perosus
<stat. silv. 2.1.145>	turribus e Phrygiis flesset missurus Ulixes
<stat. silv. 2.1.146>	septima lux, et iam frigentia lumina torpent,
<stat. silv. 2.1.147>	iam complexa manu crinem tenet infera Iuno.
<stat. silv. 2.1.148>	ille tamen, Parcis fragiles urgentibus annos,
<stat. silv. 2.1.149>	te vultu moriente videt linguaque cadente
<stat. silv. 2.1.150>	murmurat: in te omnes vacui iam pectoris efflat
<stat. silv. 2.1.151>	reliquias., solum meminit solumque vocantem
<stat. silv. 2.1.152>	exaudit tibique ora movet, tibi verba relinquit
<stat. silv. 2.1.153>	et prohibet gemitus consolaturque dolentem.
<stat. silv. 2.1.154>	gratum est, Fata. tamen, quod non mors lenta iacentis
<stat. silv. 2.1.155>	exedit puerile decus, manesque subivit
<stat. silv. 2.1.156>	integer et nullo temeratus corpora damno,
<stat. silv. 2.1.157>	qualis erat. Quid ego exsequias et prodiga flammis
<stat. silv. 2.1.158>	dona loquar maestoque ardentia funera luxu?
<stat. silv. 2.1.159>	quod tibi purpureo tristis rogus aggere crevit.
<stat. silv. 2.1.160>	quod Cilicum flores, quod munera graminis Indi,
<stat. silv. 2.1.161>	quodque Arabes Phariique Palaestinique liquores
<stat. silv. 2.1.162>	arsuram lavere comam? cupit omnia ferre
<stat. silv. 2.1.163>	prodigus et totos Melior succendere census,
<stat. silv. 2.1.164>	desertas exosus opes: sed non capit ignis
<stat. silv. 2.1.165>	invidus, atque artae desunt in munera flammae.
<stat. silv. 2.1.166>	horror habet sensus, qualem te funere summo
<stat. silv. 2.1.167>	atque rogum iuxta, Melior placidissime quondam,
<stat. silv. 2.1.168>	extimui! tune ille hilaris comisque videri?
<stat. silv. 2.1.169>	unde animi saevaeque manus et barbarus horror,
<stat. silv. 2.1.170>	dum modo fusus humi lucem aversaris iniquam,
<stat. silv. 2.1.171>	nunc torvus pariter vestes et pectora rumpis
<stat. silv. 2.1.172>	dilectosque premis visus et frigida lambis
<stat. silv. 2.1.173>	oscula? erant illic genitor materque iacentis
<stat. silv. 2.1.174>	maesta, sed attoniti te spectavere parentes.
<stat. silv. 2.1.175>	quid mirum .' plebs cuncta nefas et praevia flerunt
<stat. silv. 2.1.176>	agmina, Flaminio quae limite Molvius agger
<stat. silv. 2.1.177>	transvehit, immeritus flammis dum tristibus infans
<stat. silv. 2.1.178>	traditur, et gemitum formaque aevoque meretur:
<stat. silv. 2.1.179>	talis in Isthmiaeos probatus ab aequore portus
<stat. silv. 2.1.180>	naufragus imposita iacuit sub matre Palaemon;
<stat. silv. 2.1.181>	sic et in anguiferae ludentem gramine Lernae
<stat. silv. 2.1.182>	rescissum squamis avidus bibit ignis Ophelten.
<stat. silv. 2.1.183>	Pone metus Letique minas desiste vereri:
<stat. silv. 2.1.184>	illum nec temo latrabit Cerberus ore,
<stat. silv. 2.1.185>	nulla soror flammis, nulla adsurgentibus hydris
<stat. silv. 2.1.186>	terrebit; quin ipse avidae trux navita cumbae
<stat. silv. 2.1.187>	interius steriles ripas et adusta subibit
<stat. silv. 2.1.188>	litora, ne puero dura ascendisse facultas.
<stat. silv. 2.1.189>	Quid mihi gaudenti proles Cyllenia virga
<stat. silv. 2.1.190>	nuntiat? estne aliquid tam saevo in tempore laetum?
<stat. silv. 2.1.191>	noverat effigies generosique ardua Blaesi
<stat. silv. 2.1.192>	ora puer, dum saepe domi nova serta ligantem
<stat. silv. 2.1.193>	te videt et similes tergentem pectore ceras,
<stat. silv. 2.1.194>	hunc ubi Lethaei lustrantem gurgitis oras
<stat. silv. 2.1.195>	Ausonios inter proceres seriemque Quirini
<stat. silv. 2.1.196>	adgnovit, timide primum vestigia iungit
<stat. silv. 2.1.197>	accessu tacito summosque lacessit amictus,
<stat. silv. 2.1.198>	inde magis sequitur; neque enim magis ille trahentem
<stat. silv. 2.1.199>	spernit et ignota credit de stirpe nepotum.
<stat. silv. 2.1.200>	mox ubi delicias et rari pignus amici
<stat. silv. 2.1.201>	sensit et amissi puerum solacia Blaesi,
<stat. silv. 2.1.202>	tollit humo magnaque ligat cervice diuque
<stat. silv. 2.1.203>	ipse manu gaudens vehit et, quae munera mollis
<stat. silv. 2.1.204>	Elysii, steriles ramos mutasque volucres
<stat. silv. 2.1.205>	porgit et obtunso pallentes germine flores.
<stat. silv. 2.1.206>	nee prohibet meminisse tui, sed pectora blandus
<stat. silv. 2.1.207>	miscet et alternum pueri partitur amorem.
<stat. silv. 2.1.208>	Hic finis rapto, quin tu iam vulnera sedas
<stat. silv. 2.1.209>	et tollis mersum luctu caput? omnia functa
<stat. silv. 2.1.210>	aut moritura vides: obeunt noctesque diesque
<stat. silv. 2.1.211>	astraque, nec solidis prodest sua machina terris,
<stat. silv. 2.1.212>	nam populus mortale genus plebisque caducae
<stat. silv. 2.1.213>	quis fleat interitus? hos bella, hos aequora poscunt;
<stat. silv. 2.1.214>	his amor exitio, furor his et saeva cupido,
<stat. silv. 2.1.215>	ut sileain morbos; hos ora rigentia Brumae,
<stat. silv. 2.1.216>	illos implacido letalis Sirius igni,
<stat. silv. 2.1.217>	hos manet imbrifero pallens Autumnus hiatu.
<stat. silv. 2.1.218>	quicquid init ortus, finem timet, ibimus omnes,
<stat. silv. 2.1.219>	ibimus: immensis urnam quatit Aeacus umbris,
<stat. silv. 2.1.220>	ast hic quem gemimus. felix hominesque deosque
<stat. silv. 2.1.221>	et dubius casus et caecae lubrica vitae
<stat. silv. 2.1.222>	effugit, immunis fatis, non ille rogavit,
<stat. silv. 2.1.223>	non timuit meruitve mori: nos anxia plebes,
<stat. silv. 2.1.224>	nos miseri, quibus unde dies suprema, quis aevi
<stat. silv. 2.1.225>	exitus, incertum, quibus instet fulmen ab astris,
<stat. silv. 2.1.226>	quae nubes fatale sonet, nil flecteris istis?
<stat. silv. 2.1.227>	sed flectere libens, ades huc emissus ab atro
<stat. silv. 2.1.228>	limine, cui soli cuncta impetrare facultas.
<stat. silv. 2.1.229>	Glaucia 2—insontes animas nec portitor arcet
<stat. silv. 2.1.230>	nee durae comes ille ferae—: tu pectora mulce,
<stat. silv. 2.1.231>	tu prohibe manare genas noctesque beatas
<stat. silv. 2.1.232>	dulcibus alloquiis et vivis vultibus imple,
<stat. silv. 2.1.233>	et periisse nega. desolatamque sororem,
<stat. silv. 2.1.234>	qui potes, et miseros perge insinuare parentes.

<stat. silv. 2.2.1>	Est inter notos Sirenum nomine muros
<stat. silv. 2.2.2>	saxaque Tyrrhenae templis onerata Minervae
<stat. silv. 2.2.3>	celsa Dicarchei speculatrix villa profundi,
<stat. silv. 2.2.4>	qua Bromio dilectus ager. collesque per altos
<stat. silv. 2.2.5>	uritur et prelis non invidet uva Falernis.
<stat. silv. 2.2.6>	huc me post patrii laetum quinquennia lustri,
<stat. silv. 2.2.7>	cum stadio iam pigra quies canusque sederet
<stat. silv. 2.2.8>	pulvis ad Ambracias conversa gymnade frondes,
<stat. silv. 2.2.9>	trans gentile fretum placidi facundia Polli
<stat. silv. 2.2.10>	detulit et nitidae iuvenilis gratia Pollae.
<stat. silv. 2.2.11>	flectere iam cupidum gressus, qua limite noto
<stat. silv. 2.2.12>	Appia longarum teritur regina viarum.
<stat. silv. 2.2.13>	Sed iuvere morae, placido lunata recessi!
<stat. silv. 2.2.14>	hinc atque hinc curvas perrumpunt aequora rupes,
<stat. silv. 2.2.15>	dat natura locum montique intervenit unum
<stat. silv. 2.2.16>	litus et in terras scopulis pendentibus exit.
<stat. silv. 2.2.17>	gratia prima loci, gemina testudine fumant
<stat. silv. 2.2.18>	balnea, et e terris occurrit dulcis amaro
<stat. silv. 2.2.19>	nympha mari. levis hic Phorci chorus udaque crines
<stat. silv. 2.2.20>	Cymodoce viridisque cupit Galatea lavari.
<stat. silv. 2.2.21>	ante domum tumidae moderator caerulus undae
<stat. silv. 2.2.22>	excubat, innocui custos laris: huius amico
<stat. silv. 2.2.23>	spumant templa salo. felicia rura tuetur
<stat. silv. 2.2.24>	Alcides; gaudet gemino sub numine portus:
<stat. silv. 2.2.25>	hic servat terras, hic saevis fluctibus obstat.
<stat. silv. 2.2.26>	mira quies pelagi: ponunt hic lassa furorem
<stat. silv. 2.2.27>	aequora, et insani spirant clementius austri,
<stat. silv. 2.2.28>	hic praeceps minus audet hiems, nulloque tumultu
<stat. silv. 2.2.29>	stagna modesta iacent dominique imitantia mores.
<stat. silv. 2.2.30>	Inde per obliquas erepit porticus arces,
<stat. silv. 2.2.31>	urbis opus, longoque domat saxa aspera dorso,
<stat. silv. 2.2.32>	qua prius obscuro permixti pulvere soles
<stat. silv. 2.2.33>	et feritas inamoena viae, nunc ire voluptas:
<stat. silv. 2.2.34>	qualis, si subeas Ephyres Baccheidos altum
<stat. silv. 2.2.35>	culmen, ab Inoo fert semita tecta Lechaeo.
<stat. silv. 2.2.36>	Non, mihi si cunctos Helicon indulgeat amnes
<stat. silv. 2.2.37>	et superet Pimplea sitim largeque volantis
<stat. silv. 2.2.38>	ungula sedet equi reseretque arcana pudicos
<stat. silv. 2.2.39>	Phemonoe fontes vel quos meus auspice Phoebo
<stat. silv. 2.2.40>	altius immersa turbavit Pollius urna,
<stat. silv. 2.2.41>	innumeras valeam species cultusque locorum
<stat. silv. 2.2.42>	Pieriis aequare modis, vix ordine longo
<stat. silv. 2.2.43>	suffecere oculi, vix, dum per singula ducor,
<stat. silv. 2.2.44>	suffecere gradus, quae rerum turba! locine
<stat. silv. 2.2.45>	ingenium an domini mirer prius? haec domus ortus
<stat. silv. 2.2.46>	aspicit et Phoebi tenerum iubar; illa cadentem
<stat. silv. 2.2.47>	detinet exactamque negat dimittere lucem,
<stat. silv. 2.2.48>	cum iam fessa dies et in aequora montis opaci
<stat. silv. 2.2.49>	umbra cadit vitreoque natant praetoria ponto,
<stat. silv. 2.2.50>	haec pelagi clamore fremunt, haec tecta sonoros
<stat. silv. 2.2.51>	ignorant fluctus terraeque silentia malunt.
<stat. silv. 2.2.52>	his favit natura locis, hic victa colenti
<stat. silv. 2.2.53>	cessit et ignotos docilis mansuevit in usus.
<stat. silv. 2.2.54>	mons erat hic, ubi plana vides; et lustra fuerunt,
<stat. silv. 2.2.55>	quae nunc tecta subis; ubi nunc nemora ardua cernis,
<stat. silv. 2.2.56>	hic nec terra fuit: domuit possessor, et illum
<stat. silv. 2.2.57>	formantem rupes expugnantemque secuta
<stat. silv. 2.2.58>	gaudet humus, nunc cerne iugum discentia saxa
<stat. silv. 2.2.59>	intrantesque domos iussumque recedere montem,
<stat. silv. 2.2.60>	iam Methymnaei vatis manus et chelys una
<stat. silv. 2.2.61>	Thebais et Getici cedat tibi gloria plectri:
<stat. silv. 2.2.62>	et tu saxa moves, et te nemora alta sequuntur.
<stat. silv. 2.2.63>	Quid referam veteres ceraeque aerisque figuras,
<stat. silv. 2.2.64>	si quid Apellei gaudent animasse colores,
<stat. silv. 2.2.65>	si quid adhuc vacua, tamen admirabile, Pisa
<stat. silv. 2.2.66>	Phidiacae rasere manus, quod ab arte Myronis
<stat. silv. 2.2.67>	aut Polycliteo iussum est quod vivere caelo,
<stat. silv. 2.2.68>	aeraque ab Isthmiacis auro potiora favillis,
<stat. silv. 2.2.69>	ora ducum ac vatum sapientumque ora priorum,
<stat. silv. 2.2.70>	quos tibi cura sequi, quos toto pectore sentis,
<stat. silv. 2.2.71>	expers curarum atque animum virtute quieta
<stat. silv. 2.2.72>	compositus semperque tuus? quid mille revolvam
<stat. silv. 2.2.73>	culmina visendique vices? sua cuique voluptas
<stat. silv. 2.2.74>	atque omni proprium thalamo mare, transque iacentem
<stat. silv. 2.2.75>	Nerea diversis servit sua terra fenestris:
<stat. silv. 2.2.76>	haec videt Inarimen, illinc Prochyta aspera paret;
<stat. silv. 2.2.77>	armiger hac magni patet Hectoris, inde malignum
<stat. silv. 2.2.78>	aera respirat pelago circumflua Nesis;
<stat. silv. 2.2.79>	inde vagis omen felix Euploea carinis
<stat. silv. 2.2.80>	quaeque ferit curvos exserta Megalia fluctus,
<stat. silv. 2.2.81>	angitur et domino contra recubante proculque
<stat. silv. 2.2.82>	Surrentina tuus spectat praetoria Limon.
<stat. silv. 2.2.83>	una tamen cunctis, procul eminet una diaetis,
<stat. silv. 2.2.84>	quae tibi Parthenopen derecto limite ponti
<stat. silv. 2.2.85>	ingerit: hic Grais penitus delecta metallis
<stat. silv. 2.2.86>	saxa; quod Eoae respergit vena Syenes,
<stat. silv. 2.2.87>	Synnade quod maesta Phrygiae fodere secures
<stat. silv. 2.2.88>	per Cybeles lugentis agros, ubi marmore picto
<stat. silv. 2.2.89>	candida purpureo distinguitur area gyro;
<stat. silv. 2.2.90>	hic et Amyclaei caesum de monte Lycurgi
<stat. silv. 2.2.91>	quod viret et molles imitatur rupibus herbas,
<stat. silv. 2.2.92>	hic Nomadum lucent flaventia saxa Thasosque
<stat. silv. 2.2.93>	et Chios et gaudens fluctus spectare Carystos:
<stat. silv. 2.2.94>	omnia Chalcidicas turres obversa salutant,
<stat. silv. 2.2.95>	macte animo, quod Graia probas, quod Graia frequentas
<stat. silv. 2.2.96>	arva: nec invideant quae te genuere Dicarchi
<stat. silv. 2.2.97>	moenia! nos docto melius potiemur alumno.
<stat. silv. 2.2.98>	Quid nunc ruris opes pontoque novalia dicam
<stat. silv. 2.2.99>	iniecta et madidas Baccheo nectare rupes?
<stat. silv. 2.2.100>	saepe per autumnum iam pubescente Lyaeo
<stat. silv. 2.2.101>	conscendit scopulos noctisque occulta sub umbra
<stat. silv. 2.2.102>	palmite maturo rorantia lumina tersit
<stat. silv. 2.2.103>	Nereis et dulces rapuit de collibus uvas.
<stat. silv. 2.2.104>	saepe et vicino sparsa est vindemia fluctu,
<stat. silv. 2.2.105>	et Satyri cecidere vadis, nudamque per undas
<stat. silv. 2.2.106>	Dorida montani cupierunt prendere Panes.
<stat. silv. 2.2.107>	Sis felix, tellus, dominis ambobus in annos
<stat. silv. 2.2.108>	Mygdonii Pyliique senis nec nobile mutes
<stat. silv. 2.2.109>	servitium, nec te cultu Tirynthia vincat
<stat. silv. 2.2.110>	aula Dicarcheique sinus, nec saepius isti
<stat. silv. 2.2.111>	blanda Therapnaei placent vineta Galaesi.
<stat. silv. 2.2.112>	hic ubi Pierias exercet Pollius artes,
<stat. silv. 2.2.113>	seu volvit monitus, quos dat Gargettius auctor,
<stat. silv. 2.2.114>	seu nostram quatit ille chelyn seu dissona nectit
<stat. silv. 2.2.115>	carmina sive minax ultorem stringit iambon:
<stat. silv. 2.2.116>	hinc levis e scopulis meliora ad carmina Siren
<stat. silv. 2.2.117>	advolat, hinc motis audit Tritonia cristis.
<stat. silv. 2.2.118>	tune rapidi ponunt flatus, maria ipsa vetantur
<stat. silv. 2.2.119>	obstrepere, emergunt pelago doctamque trahuntur
<stat. silv. 2.2.120>	ad chelyn et blandi scopulis delphines aderrant.
<stat. silv. 2.2.121>	Vive, Midae gazis et Lydo ditior auro,
<stat. silv. 2.2.122>	Troica et Euphratae supra diademata felix,
<stat. silv. 2.2.123>	quem non ambigui fasces, non mobile vulgus,
<stat. silv. 2.2.124>	non leges, non castra ferent, qui pectore magno
<stat. silv. 2.2.125>	spemque metumque domas voto sublimior omni,
<stat. silv. 2.2.126>	exemptus fatis indignantemque refellens
<stat. silv. 2.2.127>	Fortunam; dubio quem non in turbine rerum
<stat. silv. 2.2.128>	deprendet suprema dies, sed abire paratum
<stat. silv. 2.2.129>	ac plenum vita. nos. vilis turba, caducis
<stat. silv. 2.2.130>	deservire bonis semperque optare parati,
<stat. silv. 2.2.131>	spargimur in casus: celsa tu mentis ab arce
<stat. silv. 2.2.132>	despicis errantes humanaque gaudia rides,
<stat. silv. 2.2.133>	tempus erat. eum te geminae suffragia terrae
<stat. silv. 2.2.134>	diriperent celsusque duas veherere per urbes,
<stat. silv. 2.2.135>	inde Dicarcheis multum venerande colonis,
<stat. silv. 2.2.136>	hine adscite meis, pariterque his largus et illis
<stat. silv. 2.2.137>	ac iuvenile calens plectrique errore superbus,
<stat. silv. 2.2.138>	at nunc discussa rerum caligine verum
<stat. silv. 2.2.139>	aspicis—illo alii rursus iactantur in alto—,
<stat. silv. 2.2.140>	et tua securos portus placidamque quietem
<stat. silv. 2.2.141>	intravit non quassa ratis, sic perge nee umquam
<stat. silv. 2.2.142>	emeritam in nostras puppem dimitte procellas.
<stat. silv. 2.2.143>	tuque, nurus inter longe praedocta Latinas
<stat. silv. 2.2.148>	parque viro mentem, cui non praecordia curae,
<stat. silv. 2.2.149>	non frontem vertere minae, sed candida semper
<stat. silv. 2.2.150>	gaudia et in vultu curarum ignara voluptas;
<stat. silv. 2.2.151>	non tibi sepositas infelix strangulat arca
<stat. silv. 2.2.152>	divitias avidique animum dispendia torquent
<stat. silv. 2.2.153>	fenoris: expositi census et docta fruendi
<stat. silv. 2.2.154>	temperies. non ulla deo meliore cohaerent
<stat. silv. 2.2.155>	pectora, non alias docuit Concordia mentes.
<stat. silv. 2.2.143>	discite securi, quorum de pectore mixtae
<stat. silv. 2.2.144>	in longum coiere faces sanetusque pudicae
<stat. silv. 2.2.145>	servat amicitiae leges amor. ite per annos
<stat. silv. 2.2.146>	saeculaque et priscae titulos praecedite famae.

<stat. silv. 2.3.1>	Stat, quae perspicuas nitidi Melioris opacet
<stat. silv. 2.3.2>	arbor aquas complexa lacus, quae robore ab imo
<stat. silv. 2.3.3>	incurvata vadis redit inde cacumine recto
<stat. silv. 2.3.4>	ardua, ceu mediis iterum nascatur ab undis
<stat. silv. 2.3.5>	atque habitet vitreum tacitis radicibus amnem.
<stat. silv. 2.3.6>	quid Phoebum tam parva rogem? vos dicite causas,
<stat. silv. 2.3.7>	Naides. et faciles, satis est, date carmina Fauni.
<stat. silv. 2.3.8>	Nympharum tenerae fugiebant Pana catervae;
<stat. silv. 2.3.9>	ille quidem it, cunctas tamquam velit, et tamen unam
<stat. silv. 2.3.10>	in Pholoen. silvis haec fluminibusque sequentis
<stat. silv. 2.3.11>	nunc hirtos gressus, nunc improba cornua vitat,
<stat. silv. 2.3.12>	iamque et belligerum Iani nemus atraque Caci
<stat. silv. 2.3.13>	rura Quirinalesque fuga suspensa per agros
<stat. silv. 2.3.14>	Caelica tesca subit; ibi demum victa labore,
<stat. silv. 2.3.15>	fessa metu, qua nunc placidi Melioris aperti
<stat. silv. 2.3.16>	stant sine fraude lares, flavos collegit amictus
<stat. silv. 2.3.17>	artius et niveae posuit se margine ripae,
<stat. silv. 2.3.18>	insequitur velox pecorum deus et sua credit
<stat. silv. 2.3.19>	conubia; ardenti ianuam suspiria librat
<stat. silv. 2.3.20>	pectore, iam praedae levis imminet, ecce citatos
<stat. silv. 2.3.21>	advertit Diana gradus, dum per iuga septem
<stat. silv. 2.3.22>	errat Aventinaeque legit vestigia cervae.
<stat. silv. 2.3.23>	paenituit vidisse deam. conversaque fidas
<stat. silv. 2.3.24>	ad comites: "numquamne avidis arcebo rapinis
<stat. silv. 2.3.25>	hoc petulans foedumque pecus, semperque pudici
<stat. silv. 2.3.26>	decrescet mihi turba chori?" sic deinde locuta
<stat. silv. 2.3.27>	depromit pharetra telum breve, quod neque flexis
<stat. silv. 2.3.28>	cornibus aut solito torquet stridore, sed una
<stat. silv. 2.3.29>	emisit contenta manu laevamque soporae
<stat. silv. 2.3.30>	Naidos aversa fertur tetigisse sagitta.
<stat. silv. 2.3.31>	illa diem pariter surgens hostemque protervum
<stat. silv. 2.3.32>	vidit et in fontem, niveos ne panderet artus,
<stat. silv. 2.3.33>	sic tota cum veste ruit. stagnisque sub altis
<stat. silv. 2.3.34>	Pana sequi credens ima latus implicat alga.
<stat. silv. 2.3.35>	quid faceret subito deceptus praedo? nec altis
<stat. silv. 2.3.36>	credere corpus aquis hirtae sibi conscius audet
<stat. silv. 2.3.37>	pellis et a tenero nandi rudis: omnia questus,
<stat. silv. 2.3.38>	immitem Bromium, stagna invida et invida tela,
<stat. silv. 2.3.39>	primaevam visu platanum, cui longa propago
<stat. silv. 2.3.40>	innumeraeque manus et iturus in aethera vertex,
<stat. silv. 2.3.41>	deposuit iuxta vivamque adgessit harenam
<stat. silv. 2.3.42>	optatisque aspergit aquis et talia mandat:
<stat. silv. 2.3.43>	"vive diu nostri pignus memorabile voti,
<stat. silv. 2.3.44>	arbor, et haec durae latebrosa cubilia nymphae
<stat. silv. 2.3.45>	tu saltem declinis ama, preme frondibus undam.
<stat. silv. 2.3.46>	illa quidem meruit, sed ne, precor, igne superno
<stat. silv. 2.3.47>	aestuet aut dura feriatur grandine; tantum
<stat. silv. 2.3.48>	spargere tu laticem et foliis turbare memento.
<stat. silv. 2.3.49>	tunc ego teque diu recolam dominamque benignae
<stat. silv. 2.3.50>	sedis et inlaesa tutabor utramque senecta,
<stat. silv. 2.3.51>	ut Iovis, ut Phoebi frondes, ut discolor umbra
<stat. silv. 2.3.52>	populus et nostrae stupeant tua germina pinus."
<stat. silv. 2.3.53>	sic ait. illa dei veteres animata calores
<stat. silv. 2.3.54>	uberibus stagnis obliquo pendula trunco
<stat. silv. 2.3.55>	incubat atque umbris scrutatur amantibus undas,
<stat. silv. 2.3.56>	sperat et amplexus, sed aquarum spiritus arcet
<stat. silv. 2.3.57>	nec patitur tactus, tandem eluctata sub auras
<stat. silv. 2.3.58>	libratur fundo rursusque enode cacumen
<stat. silv. 2.3.59>	ingeniosa levat, veluti descendat in imos
<stat. silv. 2.3.60>	stirpe lacus alia. iam nec Phoebeia Nais
<stat. silv. 2.3.61>	odit et exclusos invitat gurgite ramos
<stat. silv. 2.3.62>	Haec tibi parva quidem genitali luce paramus
<stat. silv. 2.3.63>	dona, sed ingenti forsan victura sub aevo.
<stat. silv. 2.3.64>	tu, cuius placido posuere in pectore sedem
<stat. silv. 2.3.65>	blandus honos hilarisque tamen cum pondere virtus,
<stat. silv. 2.3.66>	cui nec pigra quies nec iniqua potentia nec spes
<stat. silv. 2.3.67>	improba, sed medius per honesta et dulcia limes,
<stat. silv. 2.3.68>	incorrupte fidem nullosque experte tumultus
<stat. silv. 2.3.69>	et secrete, palam quom digeris ordine vitam,
<stat. silv. 2.3.70>	idem auri facilis contemptor et optimus idem
<stat. silv. 2.3.71>	cornere divitias opibusque immittere lucem:
<stat. silv. 2.3.72>	hac longum florens animi morumque iuventa
<stat. silv. 2.3.73>	Iliacos aequare senes et vincere persta,
<stat. silv. 2.3.74>	quos pater Elysium, genetrix quos detulit annos:
<stat. silv. 2.3.75>	hoc illi duras exoravere sorores,
<stat. silv. 2.3.76>	hoc, quae te sub teste situm fugitura tacentem
<stat. silv. 2.3.77>	ardua magnanimi revirescet gloria Blaesi.

<stat. silv. 2.4.1>	Psittace, dux volucrum, domini facunda voluptas,
<stat. silv. 2.4.2>	humanae sollers imitator, psittace, linguae,
<stat. silv. 2.4.3>	quis tua tam subito praeclusit murmura fato?
<stat. silv. 2.4.4>	hesternas, miserande, dapes moriturus inisti
<stat. silv. 2.4.5>	nobiscum, et gratae carpentem munera mensae
<stat. silv. 2.4.6>	errantemque toris mediae plus tempore noctis
<stat. silv. 2.4.7>	vidimus, adfatus etiam meditataque verba
<stat. silv. 2.4.8>	reddideras. at nunc aeterna silentia Lethes
<stat. silv. 2.4.9>	ille canorus habes, cedat Phaethontia vulgi
<stat. silv. 2.4.10>	fabula: non soli celebrant sua funera cygni.
<stat. silv. 2.4.11>	At tibi quanta domus rutila testudine fulgens,
<stat. silv. 2.4.12>	conexusque ebori virgarum argenteus ordo,
<stat. silv. 2.4.13>	argutumque tuo stridentia limina cornu,
<stat. silv. 2.4.14>	et, querulae iam sponte, fores! vacat ille beatus
<stat. silv. 2.4.15>	carcer et augusti nusquam convicia tecti!
<stat. silv. 2.4.16>	Huc doctae stipentur aves, quis nobile fandi
<stat. silv. 2.4.17>	ius Natura dedit: plangat Phoebeius ales
<stat. silv. 2.4.18>	auditasque memor penitus dimittere voces
<stat. silv. 2.4.19>	sturnus et Aonio versae certamine picae,
<stat. silv. 2.4.20>	quique refert iungens iterata vocabula perdix,
<stat. silv. 2.4.21>	et quae Bistonio queritur soror orba cubili:
<stat. silv. 2.4.22>	ferte simul gemitus cognataque ducite flammis
<stat. silv. 2.4.23>	funera et hoc cunctae miserandum addiscite carmen:
<stat. silv. 2.4.24>	"Occidit aeriae celeberrima gloria gentis
<stat. silv. 2.4.25>	psittacus, ille plagae viridis regnator Eoae;
<stat. silv. 2.4.26>	quem non gemmata volucris Iunonia cauda
<stat. silv. 2.4.27>	vinceret aspectu, gelidi non Phasidis ales,
<stat. silv. 2.4.28>	nec quas umenti Numidae rapuere sub austro,
<stat. silv. 2.4.29>	ille salutator regum nomenque locutus
<stat. silv. 2.4.30>	Caesareum et queruli quondam vice functus amici,
<stat. silv. 2.4.31>	nunc conviva levis monstrataque reddere verba
<stat. silv. 2.4.32>	tam facilis! quo tu, Melior dilecte, recluso
<stat. silv. 2.4.33>	numquam solus eras. at non inglorius umbris
<stat. silv. 2.4.34>	mittitur: Assyrio cineres adolentur amomo
<stat. silv. 2.4.35>	et tenues Arabum respirant gramine plumae
<stat. silv. 2.4.36>	Sicaniisque crocis; senio nec fessus inerti
<stat. silv. 2.4.37>	scandet odoratos Phoenix felicior ignes."

<stat. silv. 2.5.1>	Quid tibi nunc strata mansuescere profuit ira?
<stat. silv. 2.5.2>	quid scelus humanasque animo dediscere caedes
<stat. silv. 2.5.3>	imperiumque pati et domino parere minori?
<stat. silv. 2.5.4>	quid? quod abire domo rursusque in claustra reverti
<stat. silv. 2.5.5>	suetus et a capta iam sponte recedere praeda
<stat. silv. 2.5.6>	insertasque manus laxo dimittere morsu?
<stat. silv. 2.5.7>	occidis, altarum vastator docte ferarum,
<stat. silv. 2.5.8>	non grege Massylo curvaque indagine clausus,
<stat. silv. 2.5.9>	non formidato supra venabula saltu
<stat. silv. 2.5.10>	incitus aut caeco foveae deceptus hiatu,
<stat. silv. 2.5.11>	sed victus fugiente fera. stat cardine aperto
<stat. silv. 2.5.12>	infelix cavea et clausas circum undique portas
<stat. silv. 2.5.13>	hoc licuisse nefas placidi tumuere leones,
<stat. silv. 2.5.14>	tum cunctis cecidere iubae, puduitque relatum
<stat. silv. 2.5.15>	aspicere, et totas duxere in lumina frontes.
<stat. silv. 2.5.16>	at non te primo fusum novus obruit ictu
<stat. silv. 2.5.17>	ille pudor: mansere animi, virtusque cadenti
<stat. silv. 2.5.18>	a media iam morte redit, nec protinus omnes
<stat. silv. 2.5.19>	terga dedere minae, sicut sibi conscius alti
<stat. silv. 2.5.20>	vulneris adversum moriens it miles in hostem
<stat. silv. 2.5.21>	attollitque manum et ferro labente minatur:
<stat. silv. 2.5.22>	sic piger ille gradu solitoque exutus honore
<stat. silv. 2.5.23>	firmat hians oculos animamque hostemque requirit.
<stat. silv. 2.5.24>	Magna tamen subiti tecum solacia leti,
<stat. silv. 2.5.25>	victe. feres, quod te maesti populusque patresque,
<stat. silv. 2.5.26>	ceu notus caderes tristi gladiator harena,
<stat. silv. 2.5.27>	ingemuere mori; magni quod Caesaris ora
<stat. silv. 2.5.28>	inter tot Scythicas Libycasque, et litore Rheni
<stat. silv. 2.5.29>	et Pharia de gente feras, quas perdere vile est,
<stat. silv. 2.5.30>	unius amissi tetigit iactura leonis.

<stat. silv. 2.6.1>	Saeve nimis, lacrimis quisquis discrimina ponis
<stat. silv. 2.6.2>	lugendique modos, miserum est primaeva parenti
<stat. silv. 2.6.3>	pignora surgentesque—nefas!—accendere natos;
<stat. silv. 2.6.4>	durum et deserti praerepta coniuge partem
<stat. silv. 2.6.5>	conclamare tori, maesta et lamenta sororum
<stat. silv. 2.6.6>	et fratrum gemitus: alte tamen ac procul intrat
<stat. silv. 2.6.7>	altius in sensus maioraque vulnera vincit
<stat. silv. 2.6.8>	plaga minor, famulum—quia rerum nomina caeca
<stat. silv. 2.6.9>	sic miscet Fortuna manu nec pectora novit—,
<stat. silv. 2.6.10>	sed famulum gemis, Urse, pium, sed amore fideque
<stat. silv. 2.6.11>	has meritum lacrimas, cui maior stemmate iuncto
<stat. silv. 2.6.12>	libertas ex mente fuit. ne comprime fletus,
<stat. silv. 2.6.13>	ne pudeat; rumpat frenos dolor iste diesque,
<stat. silv. 2.6.14>	si tam dura placent—hominem gemis—heu mihi! subdo
<stat. silv. 2.6.15>	ipse faces—, hominem, Urse, tuum, cui dulce volenti
<stat. silv. 2.6.16>	servitium, cui triste nihil, qui sponte sibique
<stat. silv. 2.6.17>	imperiosus erat. quisnam haec in funera missos
<stat. silv. 2.6.18>	castiget luctus? gemit inter bella peremptum
<stat. silv. 2.6.19>	Parthus equum, fidosque canes flevere Molossi,
<stat. silv. 2.6.20>	et volucres habuere rogum cervusque Maronem.
<stat. silv. 2.6.21>	quid, si nec famulus? vidi ipse habitusque notavi
<stat. silv. 2.6.22>	te tantum cupientis erum; sed maior in ore
<stat. silv. 2.6.23>	spiritus et tenero manifesti in sanguine mores.
<stat. silv. 2.6.24>	optarent multum Graiae cuperentque Latinae
<stat. silv. 2.6.25>	sic peperisse nurus, non talem Cressa superbum
<stat. silv. 2.6.26>	callida sollicito revocavit Thesea filo,
<stat. silv. 2.6.27>	nec Paris Oebalios talis visurus amores
<stat. silv. 2.6.28>	rusticus invitas deiecit in aequora pinus.
<stat. silv. 2.6.29>	non fallo aut cantus adsueta licentia ducit:
<stat. silv. 2.6.30>	vidi et adhuc video, qualem nec bella canentem
<stat. silv. 2.6.31>	litore virgineo Thetis occultavit Achillen,
<stat. silv. 2.6.32>	nec circum saevi fugientem moenia Phoebi
<stat. silv. 2.6.33>	Troilon Haemoniae deprendit lancea dextrae.
<stat. silv. 2.6.34>	qualis eras! procul en cunctis puerisque virisque
<stat. silv. 2.6.35>	pulchrior et tantum domino minor! illius unus
<stat. silv. 2.6.36>	ante decor, quantum praecedit clara minores
<stat. silv. 2.6.37>	luna faces quantumque alios premit. Hesperos ignes.
<stat. silv. 2.6.38>	non tibi femineum vultu decus oraque supra
<stat. silv. 2.6.39>	mollis honos, quales dubiae post crimina formae
<stat. silv. 2.6.40>	de sexu transire iubent, torvoque virilis
<stat. silv. 2.6.41>	gratia; nec petulans acies blandique severo
<stat. silv. 2.6.42>	igne oculi, qualis, bellus iam casside, visu
<stat. silv. 2.6.43>	Parthenopaeus erat; simplexque horrore decoro
<stat. silv. 2.6.44>	crinis, et obsessae nondum primoque micantes
<stat. silv. 2.6.45>	flore genae: talem Ledaeo gurgite pubem
<stat. silv. 2.6.46>	educat Eurotas, teneri sic integer aevi
<stat. silv. 2.6.47>	Elin adit primosque Iovi puer adprobat annos,
<stat. silv. 2.6.48>	nam pudor unde novae menti tranquillaque morum
<stat. silv. 2.6.49>	temperies teneroque animus maturior aevo,
<stat. silv. 2.6.50>	carmine quo repetisse queam? saepe ille volentem
<stat. silv. 2.6.51>	castigabat enim studioque altisque iuvabat
<stat. silv. 2.6.52>	consiliis; tecum tristisque hilarisque nec umquam
<stat. silv. 2.6.53>	ille suus vultumque tuo sumebat ab ore:
<stat. silv. 2.6.54>	dignus et Haemonium Pyladen praecedere fama
<stat. silv. 2.6.55>	Cecropiamque fidem, sed laudum terminus esto,
<stat. silv. 2.6.56>	quem fortuna sinit: non mente fidelior aegra
<stat. silv. 2.6.57>	speravit tardi reditus Eumaeus Ulixis.
<stat. silv. 2.6.58>	Quis deus aut quisnam tam tristia vulnera casus
<stat. silv. 2.6.59>	eligit? unde manus Fatis tam certa nocendi?
<stat. silv. 2.6.60>	o quam divitiis censuque exutus opinio
<stat. silv. 2.6.61>	fortior, Urse, fores! si vel fumante ruina
<stat. silv. 2.6.62>	ructassent dites Vesuvina incendia Locroe
<stat. silv. 2.6.63>	seu Pollentinos mersissent flumina saltus
<stat. silv. 2.6.64>	seu Lucanus Acir seu Thybridis impetus altas
<stat. silv. 2.6.65>	in dextrum torsisset aquas, paterere serena
<stat. silv. 2.6.66>	fronte deos; sive alma fidem messesque negasset
<stat. silv. 2.6.67>	Cretaque Cyreneque et qua tibi cumque beato
<stat. silv. 2.6.68>	larga redit Fortuna sinu. sed gnara dolorum
<stat. silv. 2.6.69>	Invidia infelix animi vitalia vidit
<stat. silv. 2.6.70>	laedendique vias. vitae modo cardine adultae
<stat. silv. 2.6.71>	nectere temptabat iuvenum pulcherrimus ille
<stat. silv. 2.6.72>	cum tribus Eleis unam trieterida lustris.
<stat. silv. 2.6.73>	attendit torvo tristis Rhamnusia vultu,
<stat. silv. 2.6.74>	ac primum implevitque toros oculisque nitorem
<stat. silv. 2.6.75>	addidit ac solito sublimius ora levavit,
<stat. silv. 2.6.76>	heu! misero letale favens. seseque videndo
<stat. silv. 2.6.77>	torsit et invidia mortemque amplexa iacenti
<stat. silv. 2.6.78>	iniecit nexu carpsitque immitis adunca
<stat. silv. 2.6.79>	ora verenda manu. quinto vix Phosphoros ortu
<stat. silv. 2.6.80>	rorantem sternebat equum: iam litora duri
<stat. silv. 2.6.81>	saeva. Philete. senis, durumque Acheronta videbas,
<stat. silv. 2.6.82>	quo domini clamate sono! non saevius atros
<stat. silv. 2.6.83>	nigrasset planctu genetrix tibi salva lacertos,
<stat. silv. 2.6.84>	nec pater; et certe qui vidit funera frater
<stat. silv. 2.6.85>	erubuit vinci, sed nec servilis adempto
<stat. silv. 2.6.86>	ignis: odoriferos exhausit flamma Sabaeos
<stat. silv. 2.6.87>	et Cilicum messes, Phariaeque exempta volucri
<stat. silv. 2.6.88>	cinnama et Assyrio manantes gramine sucos
<stat. silv. 2.6.89>	et domini fletus: hos tantum hausere favillae,
<stat. silv. 2.6.90>	hos bibit usque rogus; nec quod tibi Setia canos
<stat. silv. 2.6.91>	restinxit cineres, gremio nec lubricus ossa
<stat. silv. 2.6.92>	quod vallavit onyx, miseris acceptius umbris
<stat. silv. 2.6.93>	quam gemitus, sed et ipse iuvat 1? quid terga dolori,
<stat. silv. 2.6.94>	Urse, damus? quid damna foves et pectore iniquo
<stat. silv. 2.6.95>	vulnus amas? ubi nota reis facundia raptis?
<stat. silv. 2.6.96>	quid caram crucias tam saevis luctibus umbram?
<stat. silv. 2.6.97>	eximius licet ille animi meritusque doleri:
<stat. silv. 2.6.98>	solvisti, subit ille pios carpitque quietem
<stat. silv. 2.6.99>	Elysiam clarosque illic fortasse parentes
<stat. silv. 2.6.100>	invenit; aut illi per amoena silentia Lethes
<stat. silv. 2.6.101>	forsan Avernales adludunt undique mixtae
<stat. silv. 2.6.102>	Naides, obliquoque notat Proserpina vultu.
<stat. silv. 2.6.103>	pone, precor, questus; alium tibi Fata Phileton,
<stat. silv. 2.6.104>	forsan et ipse dabit moresque habitusque decoros
<stat. silv. 2.6.105>	monstrabit gaudens similemque docebit amorem.

<stat. silv. 2.7.1>	Lucani proprium diem frequentet,
<stat. silv. 2.7.2>	quisquis collibus Isthmiae Diones
<stat. silv. 2.7.3>	docto pectora concitatus oestro
<stat. silv. 2.7.4>	pendentis bibit ungulae liquorem.
<stat. silv. 2.7.5>	ipsi, quos penes est honor canendi,
<stat. silv. 2.7.6>	vocalis citharae repertor Arcas
<stat. silv. 2.7.7>	et tu Bassaridum rotator Euhan
<stat. silv. 2.7.8>	et Paean et Hyantiae sorores,
<stat. silv. 2.7.9>	laetae purpureas novate vittas,
<stat. silv. 2.7.10>	crinem comite, candidamque vestem
<stat. silv. 2.7.11>	perfundant hederae recentiores.
<stat. silv. 2.7.12>	docti largius evagentur amnes,
<stat. silv. 2.7.13>	et plus Aoniae virete silvae,
<stat. silv. 2.7.14>	et, si qua patet aut diem recepit,
<stat. silv. 2.7.15>	sertis mollibus expleatur umbra.
<stat. silv. 2.7.16>	centum Thespiacis odora lucis
<stat. silv. 2.7.17>	stent altaria victimaeque centum,
<stat. silv. 2.7.18>	quas Dirce lavat aut alit Cithaeron:
<stat. silv. 2.7.19>	Lucanum canimus, favete linguis,
<stat. silv. 2.7.20>	vestra est ista dies, favete, Musae,
<stat. silv. 2.7.21>	dum qui vos geminas tulit per artes,
<stat. silv. 2.7.22>	et vinctae pede vocis et solutae.
<stat. silv. 2.7.23>	Romani colitur chori sacerdos.
<stat. silv. 2.7.24>	Felix—heu nimis!—et beata tellus,
<stat. silv. 2.7.25>	quae pronos Hyperionis meatus
<stat. silv. 2.7.26>	summis Oceani vides in undis
<stat. silv. 2.7.27>	stridoremque rotae cadentis audis,
<stat. silv. 2.7.28>	quae Tritonidi fertiles Athenas
<stat. silv. 2.7.29>	unctis, Baetica, provocas trapetis:
<stat. silv. 2.7.30>	Lucanum potes imputare terris!
<stat. silv. 2.7.31>	hoc plus quam Senecam dedisse mundo
<stat. silv. 2.7.32>	aut dulcem generasse Gallionem.
<stat. silv. 2.7.33>	attollat refluos in astra fontes
<stat. silv. 2.7.34>	Graio nobilior Melcte Baetis 2;
<stat. silv. 2.7.35>	Baetim, Mantua, provocare noli.
<stat. silv. 2.7.36>	Natum protinus atque humum per ipsam
<stat. silv. 2.7.37>	primo murmure dulce vagientem
<stat. silv. 2.7.38>	blando Calliope sinu recepit,
<stat. silv. 2.7.39>	tum primum posito remissa luctu
<stat. silv. 2.7.40>	longos Orpheos exuit dolores
<stat. silv. 2.7.41>	et dixit: "puer o dicate Musis,
<stat. silv. 2.7.42>	longaevos cito transiture vates,
<stat. silv. 2.7.43>	non tu flumina nee greges ferarum
<stat. silv. 2.7.44>	nee plectro Getieas movebis ornos,
<stat. silv. 2.7.45>	sed septem iuga Martiumque Thybrim
<stat. silv. 2.7.46>	et doctos equites et eloquente
<stat. silv. 2.7.47>	cantu purpureum trabes senatum,
<stat. silv. 2.7.48>	nocturnas alii Phrygum ruinas
<stat. silv. 2.7.49>	et tardi reducis vias Ulixis
<stat. silv. 2.7.50>	et puppem temerariam Minervae,
<stat. silv. 2.7.51>	trita vatibus orbita, sequantur:
<stat. silv. 2.7.52>	tu carus Latio memorque gentis
<stat. silv. 2.7.53>	carmen fortior exseris togatum.
<stat. silv. 2.7.54>	ac primum teneris adhuc in annis
<stat. silv. 2.7.55>	hides Hectora Thessalosque currus
<stat. silv. 2.7.56>	et supplex Priami potentis aurum,
<stat. silv. 2.7.57>	et sedes reserabis inferorum,
<stat. silv. 2.7.58>	ingratus Nero dulcibus theatris
<stat. silv. 2.7.59>	et noster tibi proferetur Orpheus.
<stat. silv. 2.7.60>	dices culminibus Remi vagantis
<stat. silv. 2.7.61>	infandos domini nocentis ignes.
<stat. silv. 2.7.62>	hinc castae titulum decusque Pollae-
<stat. silv. 2.7.63>	iocunda dabis adlocutione.
<stat. silv. 2.7.64>	mox coepta generosior iuventa
<stat. silv. 2.7.65>	albos ossibus Italis Philippos
<stat. silv. 2.7.66>	et Pharsalica bella detonabis,
<stat. silv. 2.7.67>	convulsum ducis inter arma divi,
<stat. silv. 2.7.68>	libertate gravem pia Catonem
<stat. silv. 2.7.69>	et gratum popularitate Magnum.
<stat. silv. 2.7.70>	tu Pelusiaci scelus Canopi
<stat. silv. 2.7.71>	deflebis pius et Pharo cruenta
<stat. silv. 2.7.72>	Pompeio dabis altius sepulcrum.
<stat. silv. 2.7.73>	haec primo iuvenis canes sub aevo,
<stat. silv. 2.7.74>	ante annos Culicis Maroniani.
<stat. silv. 2.7.75>	cedet Musa rudis ferocis Enni
<stat. silv. 2.7.76>	et docti furor arduus Lucreti,
<stat. silv. 2.7.77>	et qui per freta duxit Argonautas,
<stat. silv. 2.7.78>	et qui corpora prima transfigurat.
<stat. silv. 2.7.79>	quid maius loquar? ipsa te Latinis
<stat. silv. 2.7.80>	Aeneis venerabitur canentem.
<stat. silv. 2.7.81>	nec solum dabo carminum nitorem,
<stat. silv. 2.7.82>	sed taedis genialibus dicabo
<stat. silv. 2.7.83>	doctam atque ingenio tuo decoram,
<stat. silv. 2.7.84>	qualem blanda Venus daretque Iuno
<stat. silv. 2.7.85>	forma, simplicitate, comitate,
<stat. silv. 2.7.86>	censu, sanguine, gratia, decore,
<stat. silv. 2.7.87>	et vestros hymenaeon ante postes
<stat. silv. 2.7.88>	festis cantibus ipsa personabo.
<stat. silv. 2.7.89>	o saevae nimium gravesque Parcae!
<stat. silv. 2.7.90>	o numquam data longa fata summis!
<stat. silv. 2.7.91>	cur plus, ardua, casibus patetis?
<stat. silv. 2.7.92>	cur saeva vice magna non senescunt?
<stat. silv. 2.7.93>	sic natum Nasamonii Tonantis
<stat. silv. 2.7.94>	post ortus obitusque fulminatos
<stat. silv. 2.7.95>	angusto Babylon premit sepulcro.
<stat. silv. 2.7.96>	sic fixum Paridis manu frementis
<stat. silv. 2.7.97>	Peliden Thetis horruit cadentem.
<stat. silv. 2.7.98>	sic ripis ego murmurantis Hebri
<stat. silv. 2.7.99>	non mutum caput Orpheos sequebar.
<stat. silv. 2.7.100>	sic et tu—rabidi nefas tyranni!—iussus
<stat. silv. 2.7.101>	praecipitem subire Lethen,
<stat. silv. 2.7.102>	dum pugnas canis arduaque voce
<stat. silv. 2.7.103>	das solacia grandibus sepulcris,
<stat. silv. 2.7.104>	—o dirum scelus! o scelus!—tacebis."
<stat. silv. 2.7.105>	sic fata est leviterque decidentes
<stat. silv. 2.7.106>	abrasit lacrimas nitente plectro.
<stat. silv. 2.7.107>	At tu, seu rapidum poli per axem
<stat. silv. 2.7.108>	Famae curribus arduis levatus,
<stat. silv. 2.7.109>	qua surgunt animae potentiores,
<stat. silv. 2.7.110>	terras despicis et sepulcra rides;
<stat. silv. 2.7.111>	seu pacis merito nemus reclusi
<stat. silv. 2.7.112>	felix Elysii tenes in oris,
<stat. silv. 2.7.113>	quo Pharsalica turba congregatio,
<stat. silv. 2.7.114>	et te nobile carmen insonantem
<stat. silv. 2.7.115>	Pompei comitantur et Catones,
<stat. silv. 2.7.116>	seu magna sacer et superbus umbra
<stat. silv. 2.7.117>	noscis Tartaron et procul noeentum
<stat. silv. 2.7.118>	audis verbera pallidumque visa
<stat. silv. 2.7.119>	matris lampade respicis Neronem,
<stat. silv. 2.7.120>	adsis lucidus et vocante Polla
<stat. silv. 2.7.121>	unum, quaeso, diem deos silentum
<stat. silv. 2.7.122>	exores: solet hoc patere limen
<stat. silv. 2.7.123>	ad nuptas redeuntibus maritis.
<stat. silv. 2.7.124>	haec te non thiasis procax dolosis
<stat. silv. 2.7.125>	falsi numinis induit figura,
<stat. silv. 2.7.126>	ipsum sed colit et frequentat ipsum
<stat. silv. 2.7.127>	imis altius insitum medullis,
<stat. silv. 2.7.128>	ac solacia vana subministrat
<stat. silv. 2.7.129>	vultus, qui simili notatus auro
<stat. silv. 2.7.130>	stratis praenitet incubatque somno
<stat. silv. 2.7.131>	securae. procul hinc abite, Mortes:
<stat. silv. 2.7.132>	haec vitae genialis est origo.
<stat. silv. 2.7.133>	cedat luctus atrox genisque manent
<stat. silv. 2.7.134>	iam dulces lacrimae dolorque festus,
<stat. silv. 2.7.135>	quicquid fleverat ante, nunc adoret.

