<stat. silv. 3.1.1>	Intermissa tibi renovat, Tirynthie, sacra
<stat. silv. 3.1.2>	Pollius et causas designat desidis anni,
<stat. silv. 3.1.3>	quod coleris maiore tholo, nec litora pauper
<stat. silv. 3.1.4>	nuda tenes tectumque vagis habitabile nautis,
<stat. silv. 3.1.5>	sed nitidos postes Graisque effulta metallis
<stat. silv. 3.1.6>	culmina, ceu taedis iterum lustratus honesti
<stat. silv. 3.1.7>	ignis ab Oetaea conscendens aethera flamma,
<stat. silv. 3.1.8>	vix oculis animoque fides, tune ille reclusi
<stat. silv. 3.1.9>	liminis et parvae custos inglorius arae?
<stat. silv. 3.1.10>	unde haec aula recens fulgorque inopinus agresti
<stat. silv. 3.1.11>	Alcidae? sunt fata deum, sunt fata locorum!
<stat. silv. 3.1.12>	o velox pietas! steriles hic nuper harenas,
<stat. silv. 3.1.13>	adsparsum pelago montis latus hirtaque dumis
<stat. silv. 3.1.14>	saxa nec ulla pati faciles vestigia terras
<stat. silv. 3.1.15>	cernere erat. quaenam subito fortuna rigentes
<stat. silv. 3.1.16>	ditavit scopulos? Tyrione haec moenia plectro
<stat. silv. 3.1.17>	an Getica venere lyra? stupet ipse labores
<stat. silv. 3.1.18>	annus, et angusti bisseno limite menses
<stat. silv. 3.1.19>	longaevum mirantur opus. deus attulit arces
<stat. silv. 3.1.20>	erexitque suas atque obluctantia saxa
<stat. silv. 3.1.21>	summovit nitens et magno pectore montem
<stat. silv. 3.1.22>	reppulit: immitem credas iussisse novercam.
<stat. silv. 3.1.23>	Ergo age. seu patrios liber iam legibus Argos
<stat. silv. 3.1.24>	incolis et mersum tumulis Eurysthea calcas,
<stat. silv. 3.1.25>	sive tui solium Iovis et virtute parata
<stat. silv. 3.1.26>	astra tenes, haustumque tibi succincta beati
<stat. silv. 3.1.27>	nectaris excluso melior Phryge porrigit Hebe:
<stat. silv. 3.1.28>	huc ades et genium templis nascentibus infer,
<stat. silv. 3.1.29>	non te Lenia nocens nec pauperis arva Molorchi
<stat. silv. 3.1.30>	nec formidatus Nemees ager antraque poscunt
<stat. silv. 3.1.31>	Thracia nee Pharii polluta altaria regis,
<stat. silv. 3.1.32>	sed felix simplexque domus fraudumque malarum
<stat. silv. 3.1.33>	inscia et hospitibus superis dignissima sedes,
<stat. silv. 3.1.34>	pone truces arcus agmenque immite pharetrae
<stat. silv. 3.1.35>	et regum multo perfusum sanguine robur,
<stat. silv. 3.1.36>	instratumque umeris dimitte ingentibus hostem:
<stat. silv. 3.1.37>	hic tibi Sidonio celsum pulvinar acantho
<stat. silv. 3.1.38>	texitur et signis crescit torus asper eburnis.
<stat. silv. 3.1.39>	pacatus mitisque veni nec turbidus ira
<stat. silv. 3.1.40>	nec famulare timens, sed quem te Maenalis Auge
<stat. silv. 3.1.41>	confectum thiasis et multo fratre madentem
<stat. silv. 3.1.42>	detinuit qualemque vagae post crimina noctis
<stat. silv. 3.1.43>	Thespius obstupuit, totiens socer, hic tibi festa
<stat. silv. 3.1.44>	gymnas, et insontes iuvenum sine caestibus irae
<stat. silv. 3.1.45>	annua veloci peragunt certamina lustro.
<stat. silv. 3.1.46>	hic templis inscriptus avo gaudente sacerdos
<stat. silv. 3.1.47>	parvus adhuc similisque tui. cum prima
<stat. silv. 3.1.48>	novercae monstra manu premeres atque exanimata doleres.
<stat. silv. 3.1.49>	Sed quaenam subiti, veneranda, exordia templi,
<stat. silv. 3.1.50>	dic age, Calliope; socius tibi grande sonabit
<stat. silv. 3.1.51>	Alcides tensoque modos mutabitur arcu.
<stat. silv. 3.1.52>	Tempus erat. caeli cum torrentissimus axis
<stat. silv. 3.1.53>	incumbit terris ictusque Hyperione multo
<stat. silv. 3.1.54>	acer anhelantes incendit Sirius agros,
<stat. silv. 3.1.55>	iamque dies aderat, profugis cum regibus aptum
<stat. silv. 3.1.56>	fumat Aricinum Triviae nemus et face multa
<stat. silv. 3.1.57>	conscius Hippolyti splendet lacus; ipsa coronat
<stat. silv. 3.1.58>	emeritos Diana canes et spicula terget
<stat. silv. 3.1.59>	et tutas sinit ire feras, omnisque pudicis
<stat. silv. 3.1.60>	Itala terra focis Hecateidas excedit idus.
<stat. silv. 3.1.61>	ast ego, Dardaniae quamvis sub collibus Albae
<stat. silv. 3.1.62>	rus proprium magnique ducis mihi munere currens
<stat. silv. 3.1.63>	unda domi curas mulcere aestusque levare
<stat. silv. 3.1.64>	sufficerent, notas Sirenum nomine rupes
<stat. silv. 3.1.65>	facundique larem Polli non hospes habebam,
<stat. silv. 3.1.66>	assidue moresque viri pacemque novosque
<stat. silv. 3.1.67>	Pieridum flores intactaque carmina discens.
<stat. silv. 3.1.68>	forte diem Triviae dum litore ducimus udo
<stat. silv. 3.1.69>	angustasque fores adsuetaque tecta gravati
<stat. silv. 3.1.70>	frondibus et patula defendimus arbore soles,
<stat. silv. 3.1.71>	delituit caelum et subitis lux candida cessit
<stat. silv. 3.1.72>	nubibus ac tenuis graviore favonius austro
<stat. silv. 3.1.73>	immaduit; qualem Libyae Saturnia nimbum
<stat. silv. 3.1.74>	attulit, Iliaco dum dives Elissa marito
<stat. silv. 3.1.75>	donatur testesque ululant per devia nymphae.
<stat. silv. 3.1.76>	diffugimus. festasque dapes redimitaque vina
<stat. silv. 3.1.77>	abripiunt famuli: nec quo convivia migrent,
<stat. silv. 3.1.78>	quamvis innumerae gaudentia rura superne
<stat. silv. 3.1.79>	insedere domus et multo culmine dives
<stat. silv. 3.1.80>	mons nitet: instantes sed proxima quaerere nimbi
<stat. silv. 3.1.81>	suadebant laesique fides reditura sereni.
<stat. silv. 3.1.82>	stabat dicta sacri tenuis casa nomine templi
<stat. silv. 3.1.83>	et magnum Alciden humili lare parva premebat,
<stat. silv. 3.1.84>	fluctivagos nautas scrutatoresque profundi
<stat. silv. 3.1.85>	vix operire capax, huc omnis turba coimus,
<stat. silv. 3.1.86>	huc epulae ditesque tori coetusque ministrum
<stat. silv. 3.1.87>	stipantur nitidaeque cohors gratissima Pollae.
<stat. silv. 3.1.88>	non cepere fores, angustaque deficit aedes.
<stat. silv. 3.1.89>	erubuit risitque deus dilectaque Polli
<stat. silv. 3.1.90>	corda subit blandisque virum complectitur ulnis.
<stat. silv. 3.1.91>	"tune," inquit. " largitor opum, qui mente profusa
<stat. silv. 3.1.92>	tecta Dicarchei pariter iuvenemque replesti
<stat. silv. 3.1.93>	Parthenopen? nostro qui tot fastigia monti,
<stat. silv. 3.1.94>	tot virides lucos, tot saxa imitantia vultus
<stat. silv. 3.1.95>	aeraque, tot scripto viventes lumine ceras
<stat. silv. 3.1.96>	fixisti? quid enim ista domus, quid terra, priusquam
<stat. silv. 3.1.97>	te gauderet, erat? longo tu tramite nudos
<stat. silv. 3.1.98>	texisti scopulos, fueratque ubi semita tantum,
<stat. silv. 3.1.99>	nunc tibi distinctis stat porticus alta columnis,
<stat. silv. 3.1.100>	ne sorderet iter. curvi tu litoris ora
<stat. silv. 3.1.101>	clausisti calidas gemina testudine nymphas.
<stat. silv. 3.1.102>	vix opera enumerem; mihi pauper et indigus uni
<stat. silv. 3.1.103>	Pollius: et tales hilaris tamen intro penates
<stat. silv. 3.1.104>	et litus, quod pandis, amo. sed proxima sedem
<stat. silv. 3.1.105>	despicit ei tacite ridet mea limina Iuno.
<stat. silv. 3.1.106>	da templum dignasque tuis conatibus aras.
<stat. silv. 3.1.107>	quas puppes velis nolint transire secundis,
<stat. silv. 3.1.108>	quo pater aetherius mensisque accita deorum
<stat. silv. 3.1.109>	turba et ab excelso veniat soror hospita templo.
<stat. silv. 3.1.110>	nec te, quod solidus contra riget umbo maligni
<stat. silv. 3.1.111>	montis et immenso non umquam exesus ab aevo,
<stat. silv. 3.1.112>	terreat: ipse adero et conamina tanta iuvabo
<stat. silv. 3.1.113>	asperaque invitae perfringam viscera terrae.
<stat. silv. 3.1.114>	incipe et Herculeis fidens hortatibus aude.
<stat. silv. 3.1.115>	non Amphioniae steterint velocius arces
<stat. silv. 3.1.116>	Pergameusve labor." dixit mentemque reliquit.
<stat. silv. 3.1.117>	Nec mora. eum scripta formatur imagine tela.
<stat. silv. 3.1.118>	innumerae coiere manus: his caedere silvas
<stat. silv. 3.1.119>	et levare trabes, illis immergere curae
<stat. silv. 3.1.120>	fundamenta solo. coquitur pars umida terrae
<stat. silv. 3.1.121>	protectura hiemes atque exclusura pruinas,
<stat. silv. 3.1.122>	indomitusque silex curva fornace liquescit.
<stat. silv. 3.1.123>	praecipuus sed enim labor est exscindere dextra
<stat. silv. 3.1.124>	oppositas rupes et saxa negantia ferro,
<stat. silv. 3.1.125>	hic pater ipse loci positis Tirynthius armis
<stat. silv. 3.1.126>	insudat validaque solum deforme bipenni,
<stat. silv. 3.1.127>	cum grave nocturna caelum subtexitur umbra,
<stat. silv. 3.1.128>	ipse fodit, ditesque Caprae viridesque resultant
<stat. silv. 3.1.129>	Taurubulae, et terris ingens redit aequoris echo,
<stat. silv. 3.1.130>	non tam grande sonat motis incudibus Aetne,
<stat. silv. 3.1.131>	cum Brontes Steropesque ferit, nec maior ab antris
<stat. silv. 3.1.132>	Lemniacis fragor est. ubi flammeus aegida cadat
<stat. silv. 3.1.133>	Mulciber et castis exornat Pallada donis,
<stat. silv. 3.1.134>	decrescunt scopuli, et rosea sub luce reversi
<stat. silv. 3.1.135>	artifices mirantur opus. vix annus anhelat
<stat. silv. 3.1.136>	alter, et ingenti dives Tirynthius arce
<stat. silv. 3.1.137>	despectat fluctus et iunctae tecta novercae
<stat. silv. 3.1.138>	provocat et dignis invitat Pallada templis,
<stat. silv. 3.1.139>	iam placidae dant signa tubae, iam fortibus ardens
<stat. silv. 3.1.140>	fumat harena sacris, hos nec Pisaeus honores
<stat. silv. 3.1.141>	Iuppiter aut Cirrhae pater aspernetur opacae,
<stat. silv. 3.1.142>	nil his triste locis; cedat lacrimabilis Isthmos,
<stat. silv. 3.1.143>	cedat atrox Nemec: litat hic felicior infans.
<stat. silv. 3.1.144>	ipsae pumiceis virides Nereides antris
<stat. silv. 3.1.145>	exsiliunt ultro: scopulis umentibus haerent
<stat. silv. 3.1.146>	nec pudet occulte nudas spectare palaestras.
<stat. silv. 3.1.147>	spectat et Ieario nemorosus palmite Gaurus
<stat. silv. 3.1.148>	silvaque, quae fixam pelago Nesida coronat,
<stat. silv. 3.1.149>	et placidus Limon omenque Euploea carinis
<stat. silv. 3.1.150>	et Lucrina Venus, Phrygioque e vertice Graias
<stat. silv. 3.1.151>	addisces, Misene, tubas, ridetque benigna
<stat. silv. 3.1.152>	Parthenope gentile sacrum nudosque virorum
<stat. silv. 3.1.153>	certatus et parva suae simulacra coronae.
<stat. silv. 3.1.154>	Quin age et ipse libens proprii certaminis actus
<stat. silv. 3.1.155>	invicta dignare manu; seu nubila disco
<stat. silv. 3.1.156>	findere seu volucres zephyros praecedere telo
<stat. silv. 3.1.157>	seu tibi dulce manu Libycas nodare palaestras,
<stat. silv. 3.1.158>	indulge sacris, et, si tibi poma supersunt
<stat. silv. 3.1.159>	Hesperidum, gremio venerabilis ingere Pollae;
<stat. silv. 3.1.160>	nam capit et tantum non degenerabit honorem.
<stat. silv. 3.1.161>	quod si dulce decus viridesque resumeret annos,
<stat. silv. 3.1.162>	—da veniam, Alcide—fors huic et pensa tulisses.
<stat. silv. 3.1.163>	Haec ego nascentes laetus bacchatus ad aras
<stat. silv. 3.1.164>	libamenta tuli. nunc ipse in limine—cerno
<stat. silv. 3.1.165>	solventem voces et talia dicta ferentem:
<stat. silv. 3.1.166>	"macte animis opibusque meos imitate labores,
<stat. silv. 3.1.167>	qui rigidas rupes infecundaeque pudenda
<stat. silv. 3.1.168>	naturae deserta domas et vertis in usum
<stat. silv. 3.1.169>	lustra habitata feris foedeque latentia profers
<stat. silv. 3.1.170>	numina, quae tibi nunc meritorum praemia solvam?
<stat. silv. 3.1.171>	quas referam grates? Parcarum fila tenebo
<stat. silv. 3.1.172>	extendamque colus—duram seio vincere Mortem—,
<stat. silv. 3.1.173>	avertam luctus et tristia damna vetabo
<stat. silv. 3.1.174>	teque nihil laesum viridi renovabo senecta
<stat. silv. 3.1.175>	concedamque diu iuvenes spectare nepotes,
<stat. silv. 3.1.176>	donec et hic sponsae maturus et illa marito,
<stat. silv. 3.1.177>	rursus et ex illis soboles nova grexque protervus
<stat. silv. 3.1.178>	nunc umeris inreptet avi. nunc agmine blando
<stat. silv. 3.1.179>	certatim placidae concurrat ad oscula Pollae.
<stat. silv. 3.1.180>	nam templis numquam statuetur terminus aevi.
<stat. silv. 3.1.181>	dum me flammigeri portabit machina caeli,
<stat. silv. 3.1.182>	nec mihi plus Nemee priscumque habitabitur Argos
<stat. silv. 3.1.183>	nee Tiburna domus solisque cubilia Gades."
<stat. silv. 3.1.184>	sic ait; et tangens surgentem altaribus ignem
<stat. silv. 3.1.185>	populeaque movens albentia tempora silva
<stat. silv. 3.1.186>	et Styga et aetherii iuravit fulmina patris.

<stat. silv. 3.2.1>	Di, quibus audaces amor est servare carinas
<stat. silv. 3.2.2>	saevaque ventosi mulcere pericula ponti,
<stat. silv. 3.2.3>	sternite molle fretum placidumque advertite votis
<stat. silv. 3.2.4>	concilium, et lenis non obstrepat unda precanti:
<stat. silv. 3.2.5>	"grande tuo rarumque damus, Neptune, profundo
<stat. silv. 3.2.6>	depositum, iuvenis dubio committitur alto
<stat. silv. 3.2.7>	Maecius atque animae partem super aequora nostrae
<stat. silv. 3.2.8>	maiorem transferre parat, proferte benigna
<stat. silv. 3.2.9>	sidera et antemnae gemino considite cornu,
<stat. silv. 3.2.10>	Oebalii fratres; vobis pontusque polusque
<stat. silv. 3.2.11>	luceat: Iliacae longe nimbosa sororis
<stat. silv. 3.2.12>	astra fugate, precor, totoque excludite caelo,
<stat. silv. 3.2.13>	vos quoque caeruleum ponti. Nereides, agmen,
<stat. silv. 3.2.14>	quis honor et regni cessit fortuna secundi
<stat. silv. 3.2.15>	—dicere quae magni fas sit mihi sidera ponti—,
<stat. silv. 3.2.16>	surgite de vitreis spumosae Doridos antris
<stat. silv. 3.2.17>	Baianosque sinus et feta tepentibus undis
<stat. silv. 3.2.18>	litora tranquillo certatim ambite natatu.
<stat. silv. 3.2.19>	quaerentes ubi celsa ratis, quam scandere gaudet
<stat. silv. 3.2.20>	nobilis Ausoniae Celer armipotentis alumnus.
<stat. silv. 3.2.21>	nee quaerenda diu: modo nam trans aequora terris
<stat. silv. 3.2.22>	prima Dicarcheis Pharium gravis intulit annum,
<stat. silv. 3.2.23>	prima salutavit Capreas et margine dextro
<stat. silv. 3.2.24>	sparsit Tyrrhenae Mareotica vina Minervae,
<stat. silv. 3.2.25>	huius utrumque latus molli praecingite gyro,
<stat. silv. 3.2.26>	partitaeque vices vos stuppea tendite mali
<stat. silv. 3.2.27>	vincula, vos summis adnectite sipara velis,
<stat. silv. 3.2.28>	vos zephyris aperite sinus; pars transtra reponat,
<stat. silv. 3.2.29>	pars demittat aquis curvae moderamina puppis;
<stat. silv. 3.2.30>	sint quibus exploret plumbo gravis alta molybdus,
<stat. silv. 3.2.31>	quaeque secuturam religent post terga phaselon
<stat. silv. 3.2.32>	uncaque summersae penitus retinacula vellant;
<stat. silv. 3.2.33>	temperet haec aestus pelagusque inclinet ad ortus:
<stat. silv. 3.2.34>	officio careat glaucarum nulla sororum,
<stat. silv. 3.2.35>	hinc multo Proteus geminoque hinc corpore Triton
<stat. silv. 3.2.36>	praenatet, et subitis qui perdidit inguina monstris
<stat. silv. 3.2.37>	Glaucus adhuc patriis quotiens adlabitur oris
<stat. silv. 3.2.38>	litoream blanda feriens Anthedona cauda,
<stat. silv. 3.2.39>	tu tamen ante omnes, diva cum matre Palaemon,
<stat. silv. 3.2.40>	annue, si vestras amor est mihi pandere Thebas,
<stat. silv. 3.2.41>	nec cano degeneri Phoebeum Amphiona plectro.
<stat. silv. 3.2.42>	et pater, Aeolio frangit qui carcere ventos,
<stat. silv. 3.2.43>	cui varii flatus omnisque per aequora mundi
<stat. silv. 3.2.44>	spiritus atque hiemes nimbosaque nubila parent,
<stat. silv. 3.2.45>	artius obiecto Borean Eurumque Notumque
<stat. silv. 3.2.46>	monte premat: soli Zephyro sit copia caeli,
<stat. silv. 3.2.47>	solus agat puppes summasque supernatet undas
<stat. silv. 3.2.48>	assiduus pelago; donec tua turbine nullo
<stat. silv. 3.2.49>	laeta Paraetoniis adsignet carbasa ripis."
<stat. silv. 3.2.50>	Audimur. vocat ipse ratem nautasque morantes
<stat. silv. 3.2.51>	increpat, ecce meum timido iam frigore pectus
<stat. silv. 3.2.52>	labitur et nequeo, quamvis monet ominis horror,
<stat. silv. 3.2.53>	claudere suspensos oculorum in margine fletus,
<stat. silv. 3.2.54>	iamque ratem terris divisit fune soluto
<stat. silv. 3.2.55>	navita et angustum deiecit in aequora pontem.
<stat. silv. 3.2.56>	saevus et e puppi longo clamore magister
<stat. silv. 3.2.57>	dissipat amplexus atque oscula fida revellit,
<stat. silv. 3.2.58>	nec longum cara licet in cervice morari,
<stat. silv. 3.2.59>	attamen in terras e plebe novissimus omni
<stat. silv. 3.2.60>	ibo nec egrediar nisi iam cedente carina.
<stat. silv. 3.2.61>	Quis rude et abscissum miseris animantibus aequor
<stat. silv. 3.2.62>	fecit iter solidaeque pios telluris alumnos
<stat. silv. 3.2.63>	expulit in fluctus pelagoque immisit hianti
<stat. silv. 3.2.64>	audax ingenii? nec enim temeraria virtus
<stat. silv. 3.2.65>	illa magis, summae gelidum quae Pelion Ossae
<stat. silv. 3.2.66>	iunxit anhelantemque iugis bis pressit Olympum.
<stat. silv. 3.2.67>	usque adeone parum lentas transire paludes
<stat. silv. 3.2.68>	stagnaque et angustos summittere pontibus amnes?
<stat. silv. 3.2.69>	imus in abruptum gentilesque undique terras
<stat. silv. 3.2.70>	fugimus exigua clausi trabe et aere nudo.
<stat. silv. 3.2.71>	inde furor ventis indignataeque procellae
<stat. silv. 3.2.72>	et caeli fremitus et fulmina plura Tonanti.
<stat. silv. 3.2.73>	ante rates pigro torpebant aequora somno,
<stat. silv. 3.2.74>	nec spumare Thetis nee spargere nubila fluctus
<stat. silv. 3.2.75>	audebant, visis tumuerunt puppibus undae,
<stat. silv. 3.2.76>	inque hominem surrexit hiems, tune nubila Plias
<stat. silv. 3.2.77>	Oleniumque pecus, solito tune peior Orion,
<stat. silv. 3.2.78>	iusta queror; fugit ecce vagas ratis acta per undas
<stat. silv. 3.2.79>	paulatim minor et longe servantia vincit
<stat. silv. 3.2.80>	lumina tot gracili ligno complexa timores.
<stat. silv. 3.2.81>	quaeque super reliquos te, nostri pignus amoris,
<stat. silv. 3.2.82>	portatura, Celer, quo nunc ego pectore somnos
<stat. silv. 3.2.83>	quove queam perferre dies? quis cuncta paventi
<stat. silv. 3.2.84>	nuntius, an facili te praetermiserit unda
<stat. silv. 3.2.85>	Lucani rabida ora maris, num torta Charybdis
<stat. silv. 3.2.86>	fluctuet aut Siculi populatrix virgo profundi,
<stat. silv. 3.2.87>	quos tibi currenti praeceps gerat Hadria mores,
<stat. silv. 3.2.88>	quae pax Carpathio, quali te subvehat aura
<stat. silv. 3.2.89>	Doris Agenorei furtis blandita iuvenci?
<stat. silv. 3.2.90>	sed merui questus, quid enim te castra petente
<stat. silv. 3.2.91>	non vel ad ignotos ibam comes impiger Indos
<stat. silv. 3.2.92>	Cimmeriumque chaos? starent prope bellica regis
<stat. silv. 3.2.93>	signa mei, seu tela manu seu frena teneres,
<stat. silv. 3.2.94>	armatis seu iura dares; operumque tuorum
<stat. silv. 3.2.95>	etsi non socius, certe mirator adessem.
<stat. silv. 3.2.96>	si quondam magno Phoenix reverendus Achilli
<stat. silv. 3.2.97>	litus ad Iliacum Thymbraeaque Pergama venit
<stat. silv. 3.2.98>	imbellis tumidoque nihil iuratus Atridae,
<stat. silv. 3.2.99>	cur nobis ignavus amor: sed pectore fido
<stat. silv. 3.2.100>	numquam abero longisque sequar tua carbasa votis.
<stat. silv. 3.2.101>	Isi, Phoroneis olim stabulata sub antris,
<stat. silv. 3.2.102>	nunc regina Phari numenque orientis anheli,
<stat. silv. 3.2.103>	excipe multisono puppem Mareotida sistro,
<stat. silv. 3.2.104>	ac iuvenem egregium, Latius cui ductor Eoa
<stat. silv. 3.2.105>	signa Palaestinasque dedit frenare cohortes,
<stat. silv. 3.2.106>	ipsa manu placida per limina festa sacrosque
<stat. silv. 3.2.107>	duc portus urbesque tuas. te praeside noscat,
<stat. silv. 3.2.108>	unde paludosi fecunda licentia Nili,
<stat. silv. 3.2.109>	cur vada desidant et ripa coerceat undas
<stat. silv. 3.2.110>	Cecropio stagnata luto, cur invida Memphis,
<stat. silv. 3.2.111>	curve Therapnaei lasciviat ora Canopi,
<stat. silv. 3.2.112>	cur servet Pharias Lethaeus ianitor aras,
<stat. silv. 3.2.113>	vilia cur magnos aequent animalia divos;
<stat. silv. 3.2.114>	quae sibi praesternat vivax altaria Phoenix,
<stat. silv. 3.2.115>	quos dignetur agros aut quo se gurgite Nili
<stat. silv. 3.2.116>	mergat adoratus trepidis pastoribus Apis.
<stat. silv. 3.2.117>	duc et ad Emathios manes, ubi belliger urbis
<stat. silv. 3.2.118>	conditor Hyblaeo perfusus nectare durat,
<stat. silv. 3.2.119>	anguiferamque domum, blando qua mersa veneno
<stat. silv. 3.2.120>	Actias Ausonias fugit Cleopatra catenas.
<stat. silv. 3.2.121>	usque et in Assyrias sedes mandataque castra
<stat. silv. 3.2.122>	prosequere et Marti iuvenem, dea, trade Latino,
<stat. silv. 3.2.123>	nec novus hospes erit: puer his sudavit in arvis
<stat. silv. 3.2.124>	notus adhuc tantum maioris lumine clavi,
<stat. silv. 3.2.125>	iam tamen et turmas facili praevertere gyro
<stat. silv. 3.2.126>	fortis et Eoas iaculo damnare sagittas.
<stat. silv. 3.2.127>	Ergo erit illa dies, qua te maiora daturus
<stat. silv. 3.2.128>	Caesar ab emerito iubeat discedere bello,
<stat. silv. 3.2.129>	at nos hoc iterum stantes in litore vastos
<stat. silv. 3.2.130>	cernemus fluctus aliasque rogabimus auras.
<stat. silv. 3.2.131>	o tum quantus ego aut quanta votiva movebo
<stat. silv. 3.2.132>	plectra lyra! cum me magna cervice ligatum
<stat. silv. 3.2.133>	attolles umeris atque in mea pectora primum
<stat. silv. 3.2.134>	incumbes c puppe novus servataque reddes
<stat. silv. 3.2.135>	colloquia inque vicem medios narrabimus annos,
<stat. silv. 3.2.136>	tu rapidum Euphraten et regia Bactra sacrasque
<stat. silv. 3.2.137>	antiquae Babylonis opes et Zeugma, Latinae
<stat. silv. 3.2.138>	pacis iter, quam dulce nemus florentis Idymes,
<stat. silv. 3.2.139>	quo pretiosa Tyros rubeat, quo purpura suco
<stat. silv. 3.2.140>	Sidoniis iterata cadis, ubi germine primum
<stat. silv. 3.2.141>	candida felices sudent opobalsama virgae:
<stat. silv. 3.2.142>	ast ego, devictis dederim quae busta Pelasgis
<stat. silv. 3.2.143>	quaeve laboratas claudat mihi pagina Thebas.

<stat. silv. 3.3.1>	Summa deum, Pietas, cuius gratissima caelo
<stat. silv. 3.3.2>	rara profanatas inspectant numina terras,
<stat. silv. 3.3.3>	huc vittata comam niveoque insignis amictu,
<stat. silv. 3.3.4>	qualis adhuc praesens nullaque expulsa nocentum
<stat. silv. 3.3.5>	fraude rudes populos atque aurea regna colebas,
<stat. silv. 3.3.6>	mitibus exsequiis ades et lugentis Etrusci
<stat. silv. 3.3.7>	cerne pios fletus laudataque lumina terge.
<stat. silv. 3.3.8>	nam quis inexpleto rumpentem pectora questu
<stat. silv. 3.3.9>	complexumque rogos incumbentemque favillis
<stat. silv. 3.3.10>	aspiciens non aut primaevae funera plangi
<stat. silv. 3.3.11>	coniugis aut nati modo pubescentia credat
<stat. silv. 3.3.12>	ora rapi flammis? pater est, qui fletur. adeste
<stat. silv. 3.3.13>	dique hominesque sacris, procul hinc, procul ite nocentes,
<stat. silv. 3.3.14>	si cui corde nefas tacitum fessique senectus
<stat. silv. 3.3.15>	longa patris, si quis pulsatae conscius umquam
<stat. silv. 3.3.16>	matris et inferna rigidum timet Aeacon urna:
<stat. silv. 3.3.17>	insontes castosque voco. tenet ecce seniles
<stat. silv. 3.3.18>	leniter implicitos vultus sanctamque parentis
<stat. silv. 3.3.19>	canitiem spargit lacrimis animaeque supremum
<stat. silv. 3.3.20>	frigus amat; celeres genitoris filius annos
<stat. silv. 3.3.21>	—mira fides!—nigrasque putat properasse sorores,
<stat. silv. 3.3.22>	exsultent placidi Lethaea ad flumina manes,
<stat. silv. 3.3.23>	Elysiae gaudete domus; date serta per aras
<stat. silv. 3.3.24>	festaque pallentes hilarent altaria lucos,
<stat. silv. 3.3.25>	felix, haec, nimium felix plorataque nato
<stat. silv. 3.3.26>	umbra venit, longe Furiarum sibila, longe
<stat. silv. 3.3.27>	tergeminus custos, penitus via longa patescat
<stat. silv. 3.3.28>	manibus egregiis, eat horrendumque silentis
<stat. silv. 3.3.29>	accedat domini solium gratesque supremas
<stat. silv. 3.3.30>	perferat et totidem iuveni roget anxius annos.
<stat. silv. 3.3.31>	Macte pio gemitu! dabimus solacia dignis
<stat. silv. 3.3.32>	luctibus Aoniasque tuo sacrabimus ultro
<stat. silv. 3.3.33>	inferias, Etrusce, seni! tu largus Eoa
<stat. silv. 3.3.34>	germina, tu messes Cilicumque Arabumque superbas
<stat. silv. 3.3.35>	merge rogis; ferat ignis opes heredis et alto
<stat. silv. 3.3.36>	aggere missuri nitido pia nubila caelo
<stat. silv. 3.3.37>	stipentur cineres: nos non arsura feremus
<stat. silv. 3.3.38>	munera, venturosque tuus durabit in annos
<stat. silv. 3.3.39>	me monstrante dolor, neque enim mihi flere parentem
<stat. silv. 3.3.40>	ignotum, similis gemui proiectus ad ignem.
<stat. silv. 3.3.41>	ille mihi tua damna dies compescere cantu
<stat. silv. 3.3.42>	suadet: et ipse tuli quos nunc tibi confero questus.
<stat. silv. 3.3.43>	Non tibi clara quidem, senior placidissime, gentis
<stat. silv. 3.3.44>	linea nee proavis demissum stemma, sed ingens
<stat. silv. 3.3.45>	supplevit fortuna genus culpamque parentum
<stat. silv. 3.3.46>	occuluit. nec enim dominos de plebe tulisti,
<stat. silv. 3.3.47>	sed quibus occasus pariter famulantur et ortus,
<stat. silv. 3.3.48>	nec pudor iste tibi: quid enim terrisque poloque
<stat. silv. 3.3.49>	parendi sine lege manet? vice cuncta reguntur
<stat. silv. 3.3.50>	alternisque premunt, propriis sub regibus omnis
<stat. silv. 3.3.51>	terra; premit felix regum diademata Roma;
<stat. silv. 3.3.52>	hanc ducibus frenare datum; mox crescit in illos
<stat. silv. 3.3.53>	imperium superis, sed habent et numina legem:
<stat. silv. 3.3.54>	servit et astrorum velox chorus et vaga servit
<stat. silv. 3.3.55>	luna nec iniussae totiens redit orbita lueis,
<stat. silv. 3.3.56>	et—modo si fas est aequare iacentia summis—
<stat. silv. 3.3.57>	pertulit et saevi Tirynthius horrida regis
<stat. silv. 3.3.58>	pacta, nec erubuit famulantis fistula Phoebi.
<stat. silv. 3.3.59>	Sed neque barbaricis Latio transmissus ab oris:
<stat. silv. 3.3.60>	Smyrna tibi gentile solum portusque verendo
<stat. silv. 3.3.61>	fonte Meles Hermique vadum, quo Lydius intrat
<stat. silv. 3.3.62>	Bacchus et aurato reficit sua cornua limo.
<stat. silv. 3.3.63>	laeta dehinc series variisque ex ordine curis
<stat. silv. 3.3.64>	auctus honos; semperque gradi prope numina, semper
<stat. silv. 3.3.65>	Caesareum coluisse latus sacrisque deorum
<stat. silv. 3.3.66>	arcanis haerere datum. Tibereia primum
<stat. silv. 3.3.67>	aula tibi vixdum ora nova imitante iuventa
<stat. silv. 3.3.68>	panditur—hic annis multa super indole victis
<stat. silv. 3.3.69>	libertas oblata venit—nec proximus heres,
<stat. silv. 3.3.70>	immitis quamquam et Furiis agitatus, abegit.
<stat. silv. 3.3.71>	huic et in Arctoas tenuis comes usque pruinas
<stat. silv. 3.3.72>	terribilem adfatu passus visuque tyrannum
<stat. silv. 3.3.73>	immanemque suis, ut qui metuenda ferarum
<stat. silv. 3.3.74>	corda domant mersasque iubent iam sanguine tacto
<stat. silv. 3.3.75>	reddere ab ore manus et nulla vivere praeda.
<stat. silv. 3.3.76>	praecipuos sed enim merito surrexit in actus
<stat. silv. 3.3.77>	nondum stelligerum senior dimissus in axem
<stat. silv. 3.3.78>	Claudius et longo transmittit habere nepoti.
<stat. silv. 3.3.79>	quis superos metuens pariter tot templa, tot aras
<stat. silv. 3.3.80>	promeruisse datur? summi Iovis aliger Areas
<stat. silv. 3.3.81>	nuntius; imbrifera potitur Thaumantide Iuno;
<stat. silv. 3.3.82>	stat celer obsequio iussa ad Neptunia Triton:
<stat. silv. 3.3.83>	tu totiens mutata ducum iuga rite tulisti
<stat. silv. 3.3.84>	integer, inque omni felix tua cumba profundo.
<stat. silv. 3.3.85>	Iamque piam lux alta domum praecelsaque toto
<stat. silv. 3.3.86>	intravit Fortuna gradu; iam creditur uni
<stat. silv. 3.3.87>	sanctarum digestus opum partaeque per omnis
<stat. silv. 3.3.88>	divitiae populos magnique impendia mundi,
<stat. silv. 3.3.89>	quicquid ab auriferis eiectat Hiberia fossis,
<stat. silv. 3.3.90>	Dalmatico quod monte nitet, quod messibus Afris
<stat. silv. 3.3.91>	verritur, aestiferi quicquid terit area Nili,
<stat. silv. 3.3.92>	quodque legit mersus pelagi scrutator Eoi,
<stat. silv. 3.3.93>	et Lacedaemonii pecuaria culta Galaesi
<stat. silv. 3.3.94>	perspicuaeque nives Massylaque robora et Indi
<stat. silv. 3.3.95>	dentis honos: uni parent commissa ministro,
<stat. silv. 3.3.96>	quae Boreas quaeque Eurus atrox, quae nubilus Auster
<stat. silv. 3.3.97>	invehit: hibernos citius numeraveris imbres
<stat. silv. 3.3.98>	silvarumque comas, vigil idem animique sagacis
<stat. silv. 3.3.99>	et citus evolvit quantum Romana sub omni
<stat. silv. 3.3.100>	pila die quantumque tribus, quid templa, quid alti
<stat. silv. 3.3.101>	undarum cursus, quid propugnacula poseant
<stat. silv. 3.3.102>	aequoris aut longe series porrecta viarum;
<stat. silv. 3.3.103>	quod domini celsis niteat laquearibus aurum,
<stat. silv. 3.3.104>	quae divum in vultus igni formanda liquescat
<stat. silv. 3.3.105>	massa, quid Ausoniae scriptum crepet igne Monetae,
<stat. silv. 3.3.106>	hinc tibi rara quies animoque exclusa voluptas,
<stat. silv. 3.3.107>	exiguaeque dapes et numquam laesa profundo
<stat. silv. 3.3.108>	cura mero; sed iura tamen genialia cordi
<stat. silv. 3.3.109>	et mentem vincire toris ac iungere festa
<stat. silv. 3.3.110>	conubia et fidos domino genuisse clientes.
<stat. silv. 3.3.111>	Quis sublime genus formamque insignis Etruscae
<stat. silv. 3.3.112>	nesciat? haud quamquam proprio mihi cognita visu,
<stat. silv. 3.3.113>	sed decus eximium famae par reddit imago,
<stat. silv. 3.3.114>	vultibus et similis natorum gratia monstrat,
<stat. silv. 3.3.115>	nec vulgare genus; fasces summamque curulem
<stat. silv. 3.3.116>	frater et Ausonios enses mandataque fidus
<stat. silv. 3.3.117>	signa tulit, cum prima truces amentia Dacos
<stat. silv. 3.3.118>	impulit et magno gens est damnata triumpho,
<stat. silv. 3.3.119>	sic quicquid patrio cessatum a sanguine, mater
<stat. silv. 3.3.120>	reddidit, obscurumque latus clarescere vidit
<stat. silv. 3.3.121>	conubio gavisa domus, nec pignora longe;
<stat. silv. 3.3.122>	quippe bis ad partus venit Lucina manuque
<stat. silv. 3.3.123>	ipsa levi gravidos tetigit fecunda labores,
<stat. silv. 3.3.124>	felix a! si longa dies, si cernere vultus
<stat. silv. 3.3.125>	natorum viridesque genas tibi iusta dedissent
<stat. silv. 3.3.126>	stamina! sed media cecidere abrupta iuventa
<stat. silv. 3.3.127>	gaudia, florentesque manu scidit Atropos annos;
<stat. silv. 3.3.128>	qualia pallentes declinant lilia culmos
<stat. silv. 3.3.129>	pubentesque rosae primos moriuntur ad austros,
<stat. silv. 3.3.130>	aut ubi venia novis exspirat purpura pratis.
<stat. silv. 3.3.131>	illa sagittiferi circum volitastis, Amores,
<stat. silv. 3.3.132>	funera maternoque rogos unxistis amomo;
<stat. silv. 3.3.133>	nec modus aut pennis laceris aut crinibus ignem
<stat. silv. 3.3.134>	spargere, collectaeque pyram struxere pharetrae.
<stat. silv. 3.3.135>	quas tunc inferias aut quae lamenta dedisses
<stat. silv. 3.3.136>	maternis, Etrusce, rogis, qui funera patris
<stat. silv. 3.3.137>	haud matura putas atque hos pius ingeniis annos!
<stat. silv. 3.3.138>	Illum et qui nutu superas nunc temperat arces,
<stat. silv. 3.3.139>	progeniem claram terris partitus et astris,
<stat. silv. 3.3.140>	laetus Idumaei donavit honore triumphi
<stat. silv. 3.3.141>	dignatusque loco victricis et ordine pompae
<stat. silv. 3.3.142>	non vetuit, tenuesque nihil minuere parentes,
<stat. silv. 3.3.143>	atque idem in cuneos populo deduxit equestres
<stat. silv. 3.3.144>	mutavitque genus laevaeque ignobile ferrum
<stat. silv. 3.3.145>	exuit et celso natorum aequavit honorem.
<stat. silv. 3.3.146>	dextra bis octonis fluxerunt saecula lustris,
<stat. silv. 3.3.147>	atque aevi sine nube tenor, quam dives in usus
<stat. silv. 3.3.148>	natorum totoque volens excedere censu,
<stat. silv. 3.3.149>	testis adhuc largi nitor inde adsuetus Etrusci,
<stat. silv. 3.3.150>	cui tua non humilis dedit indulgentia mores.
<stat. silv. 3.3.151>	hunc siquidem amplexu semper revocante tenebas
<stat. silv. 3.3.152>	blandus et imperio numquam pater; huius honori
<stat. silv. 3.3.153>	pronior ipse etiam gaudebat cedere frater.
<stat. silv. 3.3.154>	Quas tibi devoti iuvenes pro patre renato,
<stat. silv. 3.3.155>	summe ducum, grates, aut quae pia vota rependunt!
<stat. silv. 3.3.156>	tu—seu tarda situ rebusque exhausta senectus
<stat. silv. 3.3.157>	erravit seu blanda diu Fortuna regressum
<stat. silv. 3.3.158>	maluit—attonitum et venturi fulminis ictus
<stat. silv. 3.3.159>	horrentem tonitru tantum lenique procella
<stat. silv. 3.3.160>	contentus monuisse senem; cumque horrida supra
<stat. silv. 3.3.161>	aequora curarum socius procul Itala rura
<stat. silv. 3.3.162>	linqueret, hic molles Campani litoris oras
<stat. silv. 3.3.163>	et Diomedeas concedere iussus in arces
<stat. silv. 3.3.164>	atque hospes, non exsul, erat. nec longa moratus
<stat. silv. 3.3.165>	Romuleum reseras iterum, Germanice, limen
<stat. silv. 3.3.166>	maerentemque foves inclinatosque penates
<stat. silv. 3.3.167>	erigis. haud mirum, ductor placidissime, quando
<stat. silv. 3.3.168>	haec est quae victis parcentia foedera Cattis
<stat. silv. 3.3.169>	quaeque suum Dacis donat clementia montem,
<stat. silv. 3.3.170>	quae modo Marcomanos post horrida bella vagosque
<stat. silv. 3.3.171>	Sauromatas Latio non est dignata triumpho.
<stat. silv. 3.3.172>	Iamque in fine dies et inexorabile pensum
<stat. silv. 3.3.173>	deficit, hic maesti pietas me poscit Etrusci,
<stat. silv. 3.3.174>	qualia nec Siculae moderantur carmina rupes
<stat. silv. 3.3.175>	nec fati iam certus olor saevique marita
<stat. silv. 3.3.176>	Tereos. heu quantis lassantem brachia vidi
<stat. silv. 3.3.177>	planctibus et prono fusum super oscula vultu!
<stat. silv. 3.3.178>	vix famuli comitesque tenent, vix arduus ignis
<stat. silv. 3.3.179>	summovet. haud aliter gemuit per Sunia Theseus
<stat. silv. 3.3.180>	litora, qui falsis deceperat Aegea velis.
<stat. silv. 3.3.181>	tunc immane gemens foedatusque ora tepentes
<stat. silv. 3.3.182>	adfatur cineres: "cur nos, fidissime, linquis
<stat. silv. 3.3.183>	Fortuna redeunte, pater? modo numina magni
<stat. silv. 3.3.184>	praesidis atque breves superum placavimus iras,
<stat. silv. 3.3.185>	nec frueris tantique orbatus muneris usu
<stat. silv. 3.3.186>	ad manes, ingrate, fugis, nec flectere Parcas
<stat. silv. 3.3.187>	ut placare malae datur aspera numina Lethes?
<stat. silv. 3.3.188>	felix, cui magna patrem cervice vehenti
<stat. silv. 3.3.189>	sacra Mycenaeae patuit reverentia flammae!
<stat. silv. 3.3.190>	quique tener saevis genitorem Scipio Poenis
<stat. silv. 3.3.191>	abstulit et Lydi pietas temeraria Lausi.
<stat. silv. 3.3.192>	ergo et Thessalici coniunx pensare mariti
<stat. silv. 3.3.193>	funus et immitem potuit Styga vincere supplex
<stat. silv. 3.3.194>	Thracius? hoc quanto melius pro patre liceret!
<stat. silv. 3.3.195>	non totus rapiere tamen, nec funera mittam
<stat. silv. 3.3.196>	longius; hic manes, hic intra tecta tenebo:
<stat. silv. 3.3.197>	tu custos dominusque laris, tibi cuncta tuorum
<stat. silv. 3.3.198>	parebunt; ego rite minor semperque secundus
<stat. silv. 3.3.199>	assiduas libabo dapes et pocula sacris
<stat. silv. 3.3.200>	manibus effigiesque colam; te lucida saxa,
<stat. silv. 3.3.201>	te similem doctae referet mihi linea cerae,
<stat. silv. 3.3.202>	nunc ebur et fulvum vultus mutabitur aurum,
<stat. silv. 3.3.203>	inde viam morum longaeque examina vitae
<stat. silv. 3.3.204>	adfatusque pios monituraque somnia poscam."
<stat. silv. 3.3.205>	Talia dicentem genitor dulcedine laeta
<stat. silv. 3.3.206>	audit et immites lente descendit ad umbras
<stat. silv. 3.3.207>	verbaque dilectae fert narraturus Etruscae.
<stat. silv. 3.3.208>	Salve supremum, senior mitissime patrum,
<stat. silv. 3.3.209>	supremumque vale, qui numquam sospite nato
<stat. silv. 3.3.210>	triste chaos maestique situs patiere sepulcri.
<stat. silv. 3.3.211>	semper odoratis spirabunt floribus arae,
<stat. silv. 3.3.212>	semper et Assyrios felix bibet urna liquores
<stat. silv. 3.3.213>	et lacrimas, qui maior honos, hic sacra litabit
<stat. silv. 3.3.214>	manibus eque tua tumulum tellure levabit,
<stat. silv. 3.3.215>	nostra quoque exemplo meritus tibi carmina sancit
<stat. silv. 3.3.216>	hoc etiam gaudens cinerem donasse sepulcro.

<stat. silv. 3.4.1>	Ite, comae, facilemque precor transcurrite pontum,
<stat. silv. 3.4.2>	ite coronato recubantes molliter auro;
<stat. silv. 3.4.3>	ite, dabit cursus mitis Cytherea secundos
<stat. silv. 3.4.4>	placabitque notos, fors et de puppe timenda
<stat. silv. 3.4.5>	transferet inque sua ducet super aequora concha.
<stat. silv. 3.4.6>	accipe laudatos, iuvenis Phoebeie, crines,
<stat. silv. 3.4.7>	quos tibi Caesarem donat puer, accipe laetus
<stat. silv. 3.4.8>	intonsoque ostende patri, sine dulce nitentes
<stat. silv. 3.4.9>	comparet atque diu fratris putet esse Lyaei.
<stat. silv. 3.4.10>	forsan et ipse comae numquam labentis honorem
<stat. silv. 3.4.11>	praemetet atque alio clusum tibi ponet in auro.
<stat. silv. 3.4.12>	Pergame, pinifera multum felicior Ida!
<stat. silv. 3.4.13>	illa licet sacrae placeat sibi nube rapinae
<stat. silv. 3.4.14>	—nempe dedit superis illum, quem turbida semper
<stat. silv. 3.4.15>	Iuno videt refugitque manum nectarque recusat—,
<stat. silv. 3.4.16>	at tu grata deis pulchroque insignis alumno
<stat. silv. 3.4.17>	misisti Latio, placida quem fronte ministrum
<stat. silv. 3.4.18>	Iuppiter Ausonius pariter Romanaque Iuno
<stat. silv. 3.4.19>	aspiciunt et uterque probant, nec tanta potenti
<stat. silv. 3.4.20>	terrarum domino divum sine mente voluptas.
<stat. silv. 3.4.21>	Dicitur Idalios Erycis de vertice lucos
<stat. silv. 3.4.22>	dum petit et molles agitat Venus aurea cygnos,
<stat. silv. 3.4.23>	Pergameas intrasse domos, ubi maximus aegris
<stat. silv. 3.4.24>	auxiliator adest et festinantia sistens
<stat. silv. 3.4.25>	fata salutifero mitis deus incubat angui.
<stat. silv. 3.4.26>	hic puerum egregiae praeclarum sidere formae
<stat. silv. 3.4.27>	ipsius ante dei ludentem conspicit aras.
<stat. silv. 3.4.28>	ac primum subita paulum decepta figura
<stat. silv. 3.4.29>	natorum de plebe putat; sed non erat illi
<stat. silv. 3.4.30>	arcus et ex umeris nullae fulgentibus umbrae.
<stat. silv. 3.4.31>	miratur puerile decus vultumque comasque
<stat. silv. 3.4.32>	aspiciens "tune Ausonias" ait "ibis ad arces,
<stat. silv. 3.4.33>	neglectus Veneri? tu sordida tecta iugumque
<stat. silv. 3.4.34>	servitii vulgare feres? procul absit: ego isti,
<stat. silv. 3.4.35>	quem meruit, formae dominum dabo. vade age mecum,
<stat. silv. 3.4.36>	vade, puer: ducam volucri per sidera curru
<stat. silv. 3.4.37>	donum immane duci; nec te plebeia manebunt
<stat. silv. 3.4.38>	iura: Palatino famulus deberis amori, nil ego,
<stat. silv. 3.4.39>	nil, fateor, toto tam dulce sub orbe aut vidi
<stat. silv. 3.4.40>	aut genui, cedet tibi Latmius ultro
<stat. silv. 3.4.41>	Sangariusque puer quemque irrita fontis imago
<stat. silv. 3.4.42>	et sterilis consumpsit amor. te caerula Nais
<stat. silv. 3.4.43>	mallet et adprensa traxisset fortius urna.
<stat. silv. 3.4.44>	tu, puer, ante omnis; solus formosior ille,
<stat. silv. 3.4.45>	cui daberis." sic orsa leves secum ipsa per auras
<stat. silv. 3.4.46>	tollit olorinaque iubet considere biga.
<stat. silv. 3.4.47>	nec mora. iam Latii montes veterisque penates
<stat. silv. 3.4.48>	Evandri, quos mole nova pater inclitus orbis
<stat. silv. 3.4.49>	excolit et summis aequat Germanicus astris.
<stat. silv. 3.4.50>	tunc propior iam cura deae, quae forma capillis
<stat. silv. 3.4.51>	optima, quae vestis roseos accendere vultus
<stat. silv. 3.4.52>	apta, quod in digitis, collo quod dignius aurum.
<stat. silv. 3.4.53>	norat caelestis oculos ducis ipsaque taedas
<stat. silv. 3.4.54>	iunxerat et plena dederat conubia dextra:
<stat. silv. 3.4.55>	sic ornat crines, Tyrios sic fundit amictus,
<stat. silv. 3.4.56>	dat radios ignemque suum. cessere priores
<stat. silv. 3.4.57>	deliciae famulumque greges; hic pocula magno
<stat. silv. 3.4.58>	prima duci murrasque graves crystallaque portat
<stat. silv. 3.4.59>	candidiore manu: crescit nova gratia Baccho.
<stat. silv. 3.4.60>	Care puer superis, qui praelibare verendum
<stat. silv. 3.4.61>	nectar et ingentem totiens contingere dextram
<stat. silv. 3.4.62>	electus, quam nosse Getae, quam tangere Persae
<stat. silv. 3.4.63>	Armeniique Indique petunt! o sidere dextro
<stat. silv. 3.4.64>	edite, multa tibi divum indulgentia favit!
<stat. silv. 3.4.65>	olim etiam, ne prima genas lanugo nitentes
<stat. silv. 3.4.66>	carperet et pulchrae fuscaret gratia formae,
<stat. silv. 3.4.67>	ipse deus patriae celsam trans aequora liquit
<stat. silv. 3.4.68>	Pergamon. haud ulli puerum mollire potestas
<stat. silv. 3.4.69>	credita, sed tacita iuvenis Phoebeius arte
<stat. silv. 3.4.70>	leniter haud ullo concussum vulnere corpus
<stat. silv. 3.4.71>	de sexu transire iubet, tamen anxia curis
<stat. silv. 3.4.72>	mordetur puerique timet Cytherea dolores,
<stat. silv. 3.4.73>	nondum pulchra ducis clementia coeperat ortu
<stat. silv. 3.4.74>	intactos servare mares; nunc frangere sexum
<stat. silv. 3.4.75>	atque hominem mutare nefas, gavisaque solos
<stat. silv. 3.4.76>	quos genuit natura videt, nec lege sinistra
<stat. silv. 3.4.77>	ferre timent famulae natorum pondera matres.
<stat. silv. 3.4.78>	Tu quoque nunc iuvenis, genitus si tardius esses,
<stat. silv. 3.4.79>	umbratusque genas et adultos fortior artus,
<stat. silv. 3.4.80>	non unum gaudens Phoebea ad limina munus
<stat. silv. 3.4.81>	misisses; patrias nunc solus crinis ad oras
<stat. silv. 3.4.82>	naviget. hunc multo Paphie saturabat amomo,
<stat. silv. 3.4.83>	hunc nova tergemina pectebat Gratia dextra;
<stat. silv. 3.4.84>	huic et purpurei cedet coma saucia Nisi,
<stat. silv. 3.4.85>	et quam Sperchio tumidus servabat Achilles.
<stat. silv. 3.4.86>	ipsi, cum primum niveam praecerpere frontem
<stat. silv. 3.4.87>	decretum est umerosque manu nudare nitentes,
<stat. silv. 3.4.88>	adcurrunt teneri Paphia cum matre volucres
<stat. silv. 3.4.89>	expediuntque comas et Serica pectore ponunt
<stat. silv. 3.4.90>	pallia, tunc iunctis crinem incidere sagittis
<stat. silv. 3.4.91>	atque auro gemmisque locant, rapit ipsa cadentem
<stat. silv. 3.4.92>	mater et arcanos iterat Cytherea liquores.
<stat. silv. 3.4.93>	tunc puer e turba, manibus qui forte supinis
<stat. silv. 3.4.94>	nobile gemmato speculum portaverat auro,
<stat. silv. 3.4.95>	"hoc quoque demus," ait; " patriis nec gratius ullum
<stat. silv. 3.4.96>	munus erit templis ipsoque potentius auro.
<stat. silv. 3.4.97>	tu modo fige aciem et vultus hic usque relinque."
<stat. silv. 3.4.98>	sic ait et speculum reclusit imagine rapta.
<stat. silv. 3.4.99>	At puer egregius tendens ad sidera palmas,
<stat. silv. 3.4.100>	"his mihi pro donis, hominum mitissime custos,
<stat. silv. 3.4.101>	si merui, longa dominum renovare iuventa
<stat. silv. 3.4.102>	atque orbi servare velis! hoc sidera mecum,
<stat. silv. 3.4.103>	hoc undae terraeque rogant, eat, oro, per annos
<stat. silv. 3.4.104>	Iliacos Pyliosque simul, propriosque penates
<stat. silv. 3.4.105>	gaudeat et secum Tarpeia senescere templa."
<stat. silv. 3.4.106>	sic ait et motas miratur Pergamos aras.

<stat. silv. 3.5.1>	Quid mihi maesta dic, sociis quid noctibus, uxor,
<stat. silv. 3.5.2>	anxia pervigil! ducis suspiria cura?
<stat. silv. 3.5.3>	non metuo ne laesa fides aut pectore in isto
<stat. silv. 3.5.4>	alter amor; nullis in te datur ire sagittis
<stat. silv. 3.5.5>	—audiat infesto licet hoc Rhamnusia vultu—,non
<stat. silv. 3.5.6>	datur, et si egomet patrio de litore raptus
<stat. silv. 3.5.7>	quattuor emeritis per bella, per aequora lustris
<stat. silv. 3.5.8>	errarem, tu mille procos intacta fugares,
<stat. silv. 3.5.9>	non intersectas commenta retexere telas,
<stat. silv. 3.5.10>	sed sine fraude palam, thalamosque armata negasses.
<stat. silv. 3.5.11>	dic tamen, unde alta mihi fronte et nubila vultus?
<stat. silv. 3.5.12>	anne quod Euboicos fessus remeare penates
<stat. silv. 3.5.13>	auguror et patria senium componere terra?
<stat. silv. 3.5.14>	cur hoc triste tibi? certe lascivia corde
<stat. silv. 3.5.15>	nulla nec aut rapidi mulcent te proelia Circi
<stat. silv. 3.5.16>	aut intrat sensus clamosi turba theatri;
<stat. silv. 3.5.17>	sed probitas et opaca quies et sordida numquam gaudia.
<stat. silv. 3.5.18>	Quas autem comitem te rapto per undas?
<stat. silv. 3.5.19>	quamquam et si gelidas irem mansurus ad Arctos
<stat. silv. 3.5.20>	vel super Hesperiae vada caligantia Thyles
<stat. silv. 3.5.21>	aut septemgemini caput haud penetrabile Nili,
<stat. silv. 3.5.22>	hortarere vias. etenim tua—nempe benigna
<stat. silv. 3.5.23>	quam mihi sorte Venus iunctam florentibus annis
<stat. silv. 3.5.24>	servat et in senium—, tua, quae me vulnere primo
<stat. silv. 3.5.25>	intactum thalamis et adhuc iuvenile vagantem
<stat. silv. 3.5.26>	fixisti, tua frena libens docilisque recepi,
<stat. silv. 3.5.27>	et semel insertas non mutaturus habenas
<stat. silv. 3.5.28>	usque premo, tu me nitidis Albana ferentem
<stat. silv. 3.5.29>	dona comis sancteque indutum Caesaris auro
<stat. silv. 3.5.30>	visceribus complexa tuis sertisque dedisti
<stat. silv. 3.5.31>	oscula anhela meis; tu, cum Capitolia nostrae
<stat. silv. 3.5.32>	infitiata lyrae, saevum ingratumque dolebas
<stat. silv. 3.5.33>	mecum victa Iovem; tu procurrentia primis
<stat. silv. 3.5.34>	carmina nostra sonis totasque in murmure noctes
<stat. silv. 3.5.35>	aure rapis vigili; longi tu sola laboris
<stat. silv. 3.5.36>	conscia, cumque tuis crevit mea Thebais annis,
<stat. silv. 3.5.37>	qualem te nuper Stygias prope raptus ad umbras,
<stat. silv. 3.5.38>	cum iam Lethaeos audirem comminus amnes,
<stat. silv. 3.5.39>	aspexi, tenuique oculos iam morte cadentes,
<stat. silv. 3.5.40>	scilicet exhausti Lachesis mihi tempora fati
<stat. silv. 3.5.41>	te tantum miserata dedit, superique potentes
<stat. silv. 3.5.42>	invidiam timuere tuam. post ista propinquum
<stat. silv. 3.5.43>	nunc iter optandosque sinus comes ire moraris?
<stat. silv. 3.5.44>	heu ubi nota fides totque explorata per usus,
<stat. silv. 3.5.45>	qua veteres Latias Graias heroidas aequas?
<stat. silv. 3.5.46>	isset ad Iliacas—quid enim deferret amantes?—
<stat. silv. 3.5.47>	Penelope gavisa domos, si passus Ulixes:
<stat. silv. 3.5.48>	questa est Aegiale, questa est Meliboea relinqui,
<stat. silv. 3.5.49>	et quam—quam saevi!— fecerunt maenada planctus.
<stat. silv. 3.5.50>	nec minor his tu nosse Iidem vitamque maritis
<stat. silv. 3.5.51>	dedere, sic certe cineres umbramque priorem
<stat. silv. 3.5.52>	quaeris adhuc, sic exsequias amplexa canori
<stat. silv. 3.5.53>	coniugis ingentes iterasti pectore planctus,
<stat. silv. 3.5.54>	iam mea. nec pietas alia est tibi curaque natae,
<stat. silv. 3.5.55>	sic et mater amas, sic numquam corde recedit
<stat. silv. 3.5.56>	nata tuo, fixamque animi penetralibus imis
<stat. silv. 3.5.57>	nocte dieque tenes, non sic Trachinia nidos
<stat. silv. 3.5.58>	Alcyone, vernos non sic Philomela penates
<stat. silv. 3.5.59>	circuit amplectens animamque in pignora transfert.
<stat. silv. 3.5.60>	te nunc illa tenet, viduo quod sola cubili
<stat. silv. 3.5.61>	otia iam pulchrae terit infecunda iuventae.
<stat. silv. 3.5.62>	sed venient, plenis venient conubia taedis.
<stat. silv. 3.5.63>	sic certe formaeque bonis animique meretur;
<stat. silv. 3.5.64>	sive chelyn complexa petit seu voce paterna
<stat. silv. 3.5.65>	discendum Musis sonat et mea carmina flectit,
<stat. silv. 3.5.66>	candida seu molli diducit brachia motu:
<stat. silv. 3.5.67>	ingenium probitas artemque modestia vincit,
<stat. silv. 3.5.68>	nonne leves pueros, non te, Cytherea, pudebit
<stat. silv. 3.5.69>	hoc cessare decus? nec tantum Roma iugales
<stat. silv. 3.5.70>	conciliare toros festasque accendere taedas
<stat. silv. 3.5.71>	fertilis: et nostra generi tellure dabuntur,
<stat. silv. 3.5.72>	non adeo Vesuvinus apex et flammea diri
<stat. silv. 3.5.73>	montis hiems trepidas exhausit civibus urbes:
<stat. silv. 3.5.74>	stant populisque vigent, hinc auspice condita Phoebo
<stat. silv. 3.5.75>	tecta Dicarchei portusque et litora mundi
<stat. silv. 3.5.76>	hospita: at hinc magnae tractus imitantia Romae
<stat. silv. 3.5.77>	quae Capys advectis implevit moenia Teucris,
<stat. silv. 3.5.78>	nostra quoque et propriis tenuis nec rara colonis
<stat. silv. 3.5.79>	Parthenope, cui mite solum trans aequora vectae
<stat. silv. 3.5.80>	ipse Dionaea monstravit Apollo columba.
<stat. silv. 3.5.81>	Has ego te sedes—nam nec mihi barbara Thrace
<stat. silv. 3.5.82>	nec Libye natale solum—transferre laboro,
<stat. silv. 3.5.83>	quas et mollis hiems et frigida temperat aestas,
<stat. silv. 3.5.84>	quas imbelle fretum torpentibus adluit undis,
<stat. silv. 3.5.85>	pax secura locis et desidis otia vitae
<stat. silv. 3.5.86>	et numquam turbata quies somnique peracti.
<stat. silv. 3.5.87>	nulla foro rabies aut strictae in iurgia leges:
<stat. silv. 3.5.88>	morum iura viris solum et sine fascibus aequum,
<stat. silv. 3.5.89>	quid nunc magnificas species cultusque locorum
<stat. silv. 3.5.90>	templaque et innumeris spatia interstincta columnis,
<stat. silv. 3.5.91>	et geminam molem nudi tectique theatri
<stat. silv. 3.5.92>	et Capitolinis quinquennia proxima lustris,
<stat. silv. 3.5.93>	quid laudem litus libertatemque Menandri,
<stat. silv. 3.5.94>	quam Romanus honos et Graia licentia miscent?
<stat. silv. 3.5.95>	nec desunt variae circa oblectamina vitae:
<stat. silv. 3.5.96>	sive vaporiferas blandissima litora, Baias,
<stat. silv. 3.5.97>	enthea fatidicae seu visere tecta Sibyllae
<stat. silv. 3.5.98>	dulce sit Iliacoque iugum memorabile remo,
<stat. silv. 3.5.99>	seu tibi Bacchei vineta madentia Gauri
<stat. silv. 3.5.100>	Teleboumque domos, trepidis ubi dulcia nautis
<stat. silv. 3.5.101>	lumina noctivagae tollit Pharus aemula lunae,
<stat. silv. 3.5.102>	caraque non molli iuga Surrentina Lyaeo,
<stat. silv. 3.5.103>	quae meus ante alios habitator Pollius auget,
<stat. silv. 3.5.104>	Aenarumque lacus medicos Stabiasque renatas:
<stat. silv. 3.5.105>	mille tibi nostrae referam telluris amores?
<stat. silv. 3.5.106>	sed satis, hoc, coniunx, satis est dixisse: creavit
<stat. silv. 3.5.107>	me tibi. me socium longos adstrinxit in annos,
<stat. silv. 3.5.108>	nonne haec amborum genetrix altrixque videri
<stat. silv. 3.5.109>	digna? sed ingratus qui plura adnecto tuisque
<stat. silv. 3.5.110>	moribus indubito: venies, carissima coniunx.
<stat. silv. 3.5.111>	praeveniesque etiam; sine me tibi ductor aquarum
<stat. silv. 3.5.112>	Thybris et armiferi sordebunt tecta Quirini.


