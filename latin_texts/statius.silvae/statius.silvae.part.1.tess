<stat. silv. 1.1.1>	Quae superimposito moles geminata colosso
<stat. silv. 1.1.2>	stat Latium complexa forum? caelone peractum
<stat. silv. 1.1.3>	fluxit opus? Siculis an conformata caminis
<stat. silv. 1.1.4>	effigies lassum Steropem Brontemque reliquit?
<stat. silv. 1.1.5>	an te Palladiae talem, Germanice, nobis
<stat. silv. 1.1.6>	effinxere manus, qualem modo frena tenentem
<stat. silv. 1.1.7>	Rhenus et attoniti vidit domus ardua Daci?
<stat. silv. 1.1.8>	Nunc age Fama prior notum per saecula nomen
<stat. silv. 1.1.9>	Dardanii miretur equi, cui vertice sacro
<stat. silv. 1.1.10>	Dindymon et caesis decrevit frondibus Ide:
<stat. silv. 1.1.11>	hunc neque discissis cepissent Pergama muris
<stat. silv. 1.1.12>	nec grege permixto pueri innuptaeque puellae
<stat. silv. 1.1.13>	ipse nec Aeneas nec magnus duceret Hector!
<stat. silv. 1.1.14>	adde, quod ille nocens saevosque amplexus Achivos,
<stat. silv. 1.1.15>	hunc mitis commendat eques: iuvat ora tueri
<stat. silv. 1.1.16>	mixta notis belli placidamque gerentia pacem,
<stat. silv. 1.1.17>	nec veris maiora putes: par forma decorque,
<stat. silv. 1.1.18>	par honor, exhaustis Martem non altius armis
<stat. silv. 1.1.19>	Bistonius portat sonipes magnoque superbit
<stat. silv. 1.1.20>	pondere nec tardo raptus prope flumina cursu
<stat. silv. 1.1.21>	fumat et ingenti propellit Strymona flatu.
<stat. silv. 1.1.22>	Par operi sedes, hinc obvia limina pandit,
<stat. silv. 1.1.23>	qui fessus bellis adscitae munere prolis
<stat. silv. 1.1.24>	primus iter nostris ostendit in aethera divis;
<stat. silv. 1.1.25>	discit et e vultu, quantum tu mitior armis,
<stat. silv. 1.1.26>	qui nee in externos facilis saevire furores
<stat. silv. 1.1.27>	das Cattis Dacisque iidem, te signa ferente
<stat. silv. 1.1.28>	et minor in leges gener et Cato Caesaris iret.
<stat. silv. 1.1.29>	at laterum passus hinc Iulia tecta tuentur,
<stat. silv. 1.1.30>	illinc belligeri sublimis regia Pauli,
<stat. silv. 1.1.31>	terga Pater, blandoque videt Concordia vultu.
<stat. silv. 1.1.32>	Ipse autem puro celsum caput aere saeptus
<stat. silv. 1.1.33>	templa superfulges et prospectare videris,
<stat. silv. 1.1.34>	an nova contemptis surgant Palatia flammis
<stat. silv. 1.1.35>	pulchrius, an tacita vigilet face Troicus ignis
<stat. silv. 1.1.36>	atque exploratas iam laudet Vesta ministras.
<stat. silv. 1.1.37>	dextra vetat pugnas, laevam Tritonia virgo
<stat. silv. 1.1.38>	non gravat et sectae praetendens colla Medusae:
<stat. silv. 1.1.39>	ceu stimulis accendit equum; nec dulcior usquam
<stat. silv. 1.1.40>	lecta deae sedes nee si, Pater, ipse teneres.
<stat. silv. 1.1.41>	pectora, quae mundi valeant evolvere curas,
<stat. silv. 1.1.42>	et quis se totis Temese dedit hausta metallis;
<stat. silv. 1.1.43>	it tergo demissa chlamys: latus ense quieto
<stat. silv. 1.1.44>	securum, magnus quanto mucrone minatur
<stat. silv. 1.1.45>	noctibus hibernis et sidera terret Orion.
<stat. silv. 1.1.46>	at sonipes habitus animosque imitatus equestres
<stat. silv. 1.1.47>	aerius attollit vultus cursumque minatur;
<stat. silv. 1.1.48>	cui rigidis stant colla iubis vivusque per armos
<stat. silv. 1.1.49>	impetus et tantis calcaribus ilia late
<stat. silv. 1.1.50>	suffectura patent; vacuae pro caespite terrae
<stat. silv. 1.1.51>	aerea captivi crinem tegit ungula Rheni.
<stat. silv. 1.1.52>	hune et Adrasteus visum extimuisset Arion
<stat. silv. 1.1.53>	et pavet aspiciens Ledaeus ab aede propinqua
<stat. silv. 1.1.54>	Cyllarus. hic domini numquam mutabit habenas
<stat. silv. 1.1.55>	perpetuus frenis atque uni serviet astro!
<stat. silv. 1.1.56>	vix sola sufficiunt insessaque pondere tanto
<stat. silv. 1.1.57>	subter anhelat humus; nec ferro aut aere: laborant
<stat. silv. 1.1.58>	sub genio, teneat quamvis aeterna crepido,
<stat. silv. 1.1.59>	quae superingesti portaret culmina montis
<stat. silv. 1.1.60>	caeliferique attrita genu durasset Atlantis.
<stat. silv. 1.1.61>	Nec longae traxere morae, iuvat ipsa labores
<stat. silv. 1.1.62>	forma dei praesens operique intenta iuventus
<stat. silv. 1.1.63>	miratur plus posse manus, strepit ardua pulsu
<stat. silv. 1.1.64>	machina: continuus septem per culmina Martis
<stat. silv. 1.1.65>	it fragor et magnae vincit vaga murmura Romae.
<stat. silv. 1.1.66>	Ipse loci custos, cuius sacrata vorago
<stat. silv. 1.1.67>	famosique lacus nomen memorabile servant,
<stat. silv. 1.1.68>	innumeros aeris sonitus et verbere crudo
<stat. silv. 1.1.69>	ut sensit mugire forum, movet horrida sancto
<stat. silv. 1.1.70>	ora situ meritaque caput venerabile quercu.
<stat. silv. 1.1.71>	ac primum ingentes habitus lucemque coruscam
<stat. silv. 1.1.72>	expavit maioris equi terque ardua mersit
<stat. silv. 1.1.73>	colla lacu trepidans, laetus mox praeside viso:
<stat. silv. 1.1.74>	"salve, magnorum proles genitorque deorum,
<stat. silv. 1.1.75>	auditum longe numen mihi! nunc mea felix,
<stat. silv. 1.1.76>	nunc veneranda palus, cum te prope nosse tuumque
<stat. silv. 1.1.77>	immortale iubar vicina sede tueri
<stat. silv. 1.1.78>	concessum, semel auctor ego inventorque salutis
<stat. silv. 1.1.79>	Romuleae: tu bella Iovis, tu proelia Rheni,
<stat. silv. 1.1.80>	tu civile nefas, tu tardum in foedera montem
<stat. silv. 1.1.81>	longo Marte domas. quod si te nostra tulissent
<stat. silv. 1.1.82>	saecula, temptasses me non audente profundo
<stat. silv. 1.1.83>	ire lacu. sed Roma tuas tenuisset habenas."
<stat. silv. 1.1.84>	Cedat equus, Latiae qui contra templa Diones
<stat. silv. 1.1.85>	Caesarei stat sede fori—quem traderis ausus
<stat. silv. 1.1.86>	Pellaeo, Lysippe. duci, mox Caesaris ora
<stat. silv. 1.1.87>	mirata cervice tulit—vix lumine fesso
<stat. silv. 1.1.88>	explores, quam longus in hunc despectus ab illo.
<stat. silv. 1.1.89>	quis rudis usque adeo, qui non, ut viderit ambos,
<stat. silv. 1.1.90>	tantum dicat equos quantum distare regentes?
<stat. silv. 1.1.91>	Non hoc imbriferas hiemes opus aut Iovis ignem
<stat. silv. 1.1.92>	tergeminum, Aeolii non agmina carceris horret
<stat. silv. 1.1.93>	annorumve moras: stabit, dum terra polusque,
<stat. silv. 1.1.94>	dum Romana dies. huc et sub nocte silenti,
<stat. silv. 1.1.95>	cum superis terrena placent, tua turba relicto
<stat. silv. 1.1.96>	labetur caelo miscebitque oscula iuxta,
<stat. silv. 1.1.97>	ibit in amplexus natus fraterque paterque
<stat. silv. 1.1.98>	et soror: una locum cervix dabit omnibus astris.
<stat. silv. 1.1.99>	Utere perpetuum populi magnique senatus
<stat. silv. 1.1.100>	munere. Apelleae cuperent te scribere cerac
<stat. silv. 1.1.101>	optassetque novo similem te ponere templo
<stat. silv. 1.1.102>	Atticus Elei senior Iovis, et tua mitis
<stat. silv. 1.1.103>	ora Tarans, tua sidereas imitantia flammas
<stat. silv. 1.1.104>	lumina contempto mallet Rhodos aspera Phoebo,
<stat. silv. 1.1.105>	certus ames terras et quae tibi templa dicamus,
<stat. silv. 1.1.106>	ipse colas; nec te caeli iuvet aula, tuosque
<stat. silv. 1.1.107>	laetus huic dono videas dare tura nepotes.

<stat. silv. 1.2.1>	Unde sacro Latii sonuerunt carmine montes?
<stat. silv. 1.2.2>	cui, Paean, nova plectra moves umeroque comanti
<stat. silv. 1.2.3>	facundum suspendio ebur? procul ecce canoro
<stat. silv. 1.2.4>	demigrant Helicone deae quatiuntque novena
<stat. silv. 1.2.5>	lampade solemnem thalamis coeuntibus ignem
<stat. silv. 1.2.6>	et de Pieriis vocalem fontibus undam,
<stat. silv. 1.2.7>	quas inter vultu petulans Elegea propinquat
<stat. silv. 1.2.8>	celsior adsueto divasque hortatur et ambit
<stat. silv. 1.2.9>	alternum fultura pedem decimamque videri
<stat. silv. 1.2.10>	se cupit et medias fallit permixta sorores.
<stat. silv. 1.2.11>	ipsa manu nuptam genetrix Aeneia duxit
<stat. silv. 1.2.12>	lumina demissam et dulci probitate rubentem,
<stat. silv. 1.2.13>	ipsa toros et sacra parat cinctuque Latino
<stat. silv. 1.2.14>	dissimulata deam crinem vultusque genasque
<stat. silv. 1.2.15>	temperat atque nova gestit minor ire marita.
<stat. silv. 1.2.16>	Nosco diem causasque sacri: te concinit iste—
<stat. silv. 1.2.17>	pande fores!—te. Stella, chorus; tibi Phoebus et Euhan
<stat. silv. 1.2.18>	et de Maenalia volucer Tegeaticus umbra
<stat. silv. 1.2.19>	serta ferunt, nec blandus Amor nec Gratia cessat
<stat. silv. 1.2.20>	amplexum niveos optatae coniugis artus
<stat. silv. 1.2.21>	floribus innumeris et olenti spargere nimbo.
<stat. silv. 1.2.22>	tu modo fronte rosas, violis modo lilia mixta
<stat. silv. 1.2.23>	excipis et dominae niveis a vultibus obstas.
<stat. silv. 1.2.24>	Ergo dies aderat Parcarum conditus albo
<stat. silv. 1.2.25>	vellere, quo Stellae Violentillaeque professus
<stat. silv. 1.2.26>	ciamaretur hymen, cedant curaeque metusque,
<stat. silv. 1.2.27>	cessent mendaces obliqui carminis astus,
<stat. silv. 1.2.28>	Fama tace: subiit leges et frena momordit
<stat. silv. 1.2.29>	ille solutus amor: consumpta est fabula vulgi
<stat. silv. 1.2.30>	et narrata diu viderunt oscula cives.
<stat. silv. 1.2.31>	tu tamen attonitus, quamvis data copia tantae
<stat. silv. 1.2.32>	noctis, adhuc optas permissaque numine dextro
<stat. silv. 1.2.33>	vota paves, pone, o dulcis, suspiria, vates,
<stat. silv. 1.2.34>	pone: tua est. licet expositum per limen aperto
<stat. silv. 1.2.35>	ire, redire gradu: iam nusquam ianitor aut lex
<stat. silv. 1.2.36>	aut pudor, amplexu tandem satiare petito—
<stat. silv. 1.2.37>	contigit!—et duras pariter reminiscere noctes.
<stat. silv. 1.2.38>	Digna quidem merces, et si tibi Iuno labores
<stat. silv. 1.2.39>	Herculeos, Stygiis et si concurrere monstris
<stat. silv. 1.2.40>	Fata darent, si Cyaneos raperere per aestus.
<stat. silv. 1.2.41>	hanc propter tanti Pisaea lege trementem
<stat. silv. 1.2.42>	currere et Oenomai fremitus audire sequentis,
<stat. silv. 1.2.43>	nec si Dardania pastor temerarius Ida
<stat. silv. 1.2.44>	sedisses. haec dona forent, nec si alma per auras
<stat. silv. 1.2.45>	te potius prensum aveheret Tithonia biga.
<stat. silv. 1.2.46>	Sed quae causa toros inopinaque gaudia vati
<stat. silv. 1.2.47>	attulit? hic mecum, dum fervent agmine postes
<stat. silv. 1.2.48>	atriaque et multa pulsantur limina virga,
<stat. silv. 1.2.49>	hic. Erato iocunda, doce. vacat apta movere
<stat. silv. 1.2.50>	colloquia et docti norunt audire penates.
<stat. silv. 1.2.51>	Forte, serenati qua stat plaga lactea caeli,
<stat. silv. 1.2.52>	alma Venus thalamo pulsa modo nocte iacebat
<stat. silv. 1.2.53>	amplexu duro Getici resoluta mariti.
<stat. silv. 1.2.54>	fulcra torosque deae tenerum premit agmen Amorum;
<stat. silv. 1.2.55>	signa petunt qua ferre faces, quae pectora figi
<stat. silv. 1.2.56>	imperet; an terris saevire an malit in undis,
<stat. silv. 1.2.57>	an miscere deos an adhuc vexare Tonantem.
<stat. silv. 1.2.58>	ipsi animus nondum nec cordi fixa voluntas,
<stat. silv. 1.2.59>	fessa iacet stratis, ubi quondam conscia culpae
<stat. silv. 1.2.60>	Lemnia deprenso repserunt vincula lecto.
<stat. silv. 1.2.61>	hic puer e turba volucrum, cui plurimus ignis
<stat. silv. 1.2.62>	ore manuque levi numquam frustrata sagitta,
<stat. silv. 1.2.63>	agmine de medio tenera sic dulce profatur
<stat. silv. 1.2.64>	voce—pharetrati pressere silentia fratres.
<stat. silv. 1.2.65>	"Scis ut, mater," ait " nulla mihi dextera segnis
<stat. silv. 1.2.66>	militia; quemcumque hominum divumque dedisti,
<stat. silv. 1.2.67>	uritur, at quondam lacrimis et supplice dextra
<stat. silv. 1.2.68>	et votis precibusque virum concede moveri,
<stat. silv. 1.2.69>	o genetrix: duro nec enim ex adamante creati,
<stat. silv. 1.2.70>	sed tua turba sumus, clarus de gente Latina
<stat. silv. 1.2.71>	est iuvenis, quem patriciis maioribus ortum
<stat. silv. 1.2.72>	nobilitas gavisa tulit praesagaque formae
<stat. silv. 1.2.73>	protinus c nostro posuit cognomina caelo,
<stat. silv. 1.2.74>	hunc egomet tota quondam—tibi dulce—pharetra
<stat. silv. 1.2.75>	improbus et densa trepidantem cuspide fixi.
<stat. silv. 1.2.76>	quamvis Ausoniis multum gener ille petitus
<stat. silv. 1.2.77>	matribus, edomui victum dominaeque potentis
<stat. silv. 1.2.78>	ferre iugum et longos iussi sperare per annos,
<stat. silv. 1.2.79>	ast illam summa leviter—sic namque iubebas—
<stat. silv. 1.2.80>	lampade parcentes et inerti strinximus arcu.
<stat. silv. 1.2.81>	ex illo quantos iuvenis premat anxius ignes,
<stat. silv. 1.2.82>	testis ego attonitus, quantum me nocte dieque
<stat. silv. 1.2.83>	urgentem ferat, haud ulli vehementior umquam
<stat. silv. 1.2.84>	incubui, genetrix, iterataque vulnera fodi.
<stat. silv. 1.2.85>	vidi ego et immiti cupidum decurrere campo
<stat. silv. 1.2.86>	Hippomenes, nec sic meta pallebat in ipsa;
<stat. silv. 1.2.87>	vidi et Abydeni iuvenis certantia remis
<stat. silv. 1.2.88>	bracchia laudavique manus et saepe natanti
<stat. silv. 1.2.89>	praeluxi: minor ille calor, quo saeva tepebant
<stat. silv. 1.2.90>	aequora: tu veteres, iuvenis, transgressus amores,
<stat. silv. 1.2.91>	ipse ego te tantos stupui durasse per aestus
<stat. silv. 1.2.92>	firmavique animos blandisque madentia plumis
<stat. silv. 1.2.93>	lumina detersi. quotiens mihi questus Apollo,
<stat. silv. 1.2.94>	sic vatem maerere suum! iam, mater, amatos
<stat. silv. 1.2.95>	indulge thalamos, noster comes ille piusque
<stat. silv. 1.2.96>	signifer; armiferos poterat memorare labores
<stat. silv. 1.2.97>	claraque facta virum et torrentes sanguine campos,
<stat. silv. 1.2.98>	sed tibi plectra dedit mitisque incedere vates
<stat. silv. 1.2.99>	maluit et nostra laurum subtexere myrto.
<stat. silv. 1.2.100>	hic iuvenum lapsus suaque aut externa revolvit
<stat. silv. 1.2.101>	vulnera; pro! quanta est Paphii reverentia, mater,
<stat. silv. 1.2.102>	numinis: hic nostrae deflevit fata columbae."
<stat. silv. 1.2.103>	Finierat 1; tenera matris cervice pependit
<stat. silv. 1.2.104>	blandus et admotis tepefecit pectora pennis,
<stat. silv. 1.2.105>	illa refert vultu non aspernata rogari:
<stat. silv. 1.2.106>	"grande quidem rarumque viris, quos ipsa probavi.
<stat. silv. 1.2.107>	Pierius votum iuvenis cupit, hanc ego formae
<stat. silv. 1.2.108>	egregium mirata decus, cui gloria patrum
<stat. silv. 1.2.109>	et generis certabat honos, tellure cadentem
<stat. silv. 1.2.110>	excepi fovique sinu nec colla genasque
<stat. silv. 1.2.111>	contere nee pingui crinem deducere amomo
<stat. silv. 1.2.112>	cessavit mea, nate, manus, mihi dulcis imago
<stat. silv. 1.2.113>	prosiluit. celsae procul aspice frontis honores
<stat. silv. 1.2.114>	suggestumque comae. Latias metire quid ultra
<stat. silv. 1.2.115>	emineat matres: quantum Latonia nymphas
<stat. silv. 1.2.116>	virgo premit quantumque egomet Nereidas exsto.
<stat. silv. 1.2.117>	haec et caeruleis mecum consurgere digna
<stat. silv. 1.2.118>	fluctibus et nostra potuit considere concha;
<stat. silv. 1.2.119>	et si flammigeras potuisset scandere sedes
<stat. silv. 1.2.120>	hasque intrare domos, ipsi erraretis, Amores.
<stat. silv. 1.2.121>	huic quamvis census dederim largita beatos,
<stat. silv. 1.2.122>	vincit opes animo, querimur iam Seras avaros
<stat. silv. 1.2.123>	angustum spoliare nemus Clymenaeaque deesse
<stat. silv. 1.2.124>	germina nec virides satis inlacrimare sorores,
<stat. silv. 1.2.125>	vellera Sidonio iam pauca rubescere tabo
<stat. silv. 1.2.126>	raraque longaevis nivibus crystalla gelari.
<stat. silv. 1.2.127>	huic Hermum fulvoque Tagum decurrere limo,
<stat. silv. 1.2.128>	—nec satis ad cultus—huic Inda monilia Glaucum
<stat. silv. 1.2.129>	Proteaque atque omnem Nereida quaerere iussi,
<stat. silv. 1.2.130>	hanc si Thessalicos vidisses, Phoebe, per agros
<stat. silv. 1.2.131>	erraret secura Daphne, si in litore Naxi
<stat. silv. 1.2.132>	Theseum iuxta foret haec conspecta cubile,
<stat. silv. 1.2.133>	Gnosida desertam profugus liquisset et Euhan.
<stat. silv. 1.2.134>	quod nisi me longis placasset Iuno querelis,
<stat. silv. 1.2.135>	falsus huic pennas et cornua sumeret aethrae
<stat. silv. 1.2.136>	rector, in hanc vero cecidisset Iuppiter auro.
<stat. silv. 1.2.137>	sed dabitur iuveni, cui tu, mea summa potestas,
<stat. silv. 1.2.138>	nate. cupis, thalami quamvis iuga ferre secundi
<stat. silv. 1.2.139>	saepe neget maerens, ipsam iam cedere sensi
<stat. silv. 1.2.140>	inque vicem tepuisse viro."
<stat. silv. 1.2.141>	sidereos artus thalamique egressa superbum
<stat. silv. 1.2.142>	limen Amyclaeos ad frena citavit olores.
<stat. silv. 1.2.143>	iungit Amor laetamque vehens per nubila matrem
<stat. silv. 1.2.144>	geminato temone sedet, iam Thybridis arces
<stat. silv. 1.2.145>	Iliaeae: pandit nitidos domus alta penates
<stat. silv. 1.2.146>	claraque gaudentes plauserunt limina cygni.
<stat. silv. 1.2.147>	digna deae sedes, nitidis nee sordet ab astris.
<stat. silv. 1.2.148>	hic Libycus Phrygiusque silex, hic dura Laconum
<stat. silv. 1.2.149>	saxa virent. hic flexus onyx et concolor alto
<stat. silv. 1.2.150>	vena mari rupesque nitent. quis purpura saepe
<stat. silv. 1.2.151>	Oebalis et Tyrii moderator livet aeni.
<stat. silv. 1.2.152>	pendent innumeris fastigia nixa columnis,
<stat. silv. 1.2.153>	robora Dalmatico lucent satiata metallo.
<stat. silv. 1.2.154>	excludunt radios silvis demissa vetustis
<stat. silv. 1.2.155>	frigora, perspicui vivunt in marmore fontes.
<stat. silv. 1.2.156>	nee servat natura vices: hic Sirius alget,
<stat. silv. 1.2.157>	bruma tepet versumque domus sibi temperat annum.
<stat. silv. 1.2.158>	Exsultat visu tectisque potentis alumnae
<stat. silv. 1.2.159>	non secus alma Venus, quam si Paphon aequore ab alto
<stat. silv. 1.2.160>	Idaliasque domos Erycinaque templa subiret.
<stat. silv. 1.2.161>	tunc ipsam solo reclinem adfata cubili:
<stat. silv. 1.2.162>	"Quonam hic usque sopor vacuique modestia lecti,
<stat. silv. 1.2.163>	o mihi Laurentes inter dilecta puellas?
<stat. silv. 1.2.164>	quis morum fideique modus? numquamne virili
<stat. silv. 1.2.165>	summittere iugo? veniet iam tristior aetas.
<stat. silv. 1.2.166>	exerce formam et fugientibus utere donis,
<stat. silv. 1.2.167>	non ideo tibi tale decus vultusque superbos
<stat. silv. 1.2.168>	meque dedi, viduos ut transmittare per annos
<stat. silv. 1.2.169>	ceu non cara mihi. satis o nimiumque priores
<stat. silv. 1.2.170>	despexisse procos, etenim hic tibi sanguine toto
<stat. silv. 1.2.171>	deditus unam omnes inter miratur amatque
<stat. silv. 1.2.172>	nec formae nec stirpis egens, nam docta per urbem
<stat. silv. 1.2.173>	carmina qui iuvenes, quae non didicere puellae?
<stat. silv. 1.2.174>	hunc et bissenos—sic indulgentia pergat
<stat. silv. 1.2.175>	praesidis Ausonii—cernes attollere fasces
<stat. silv. 1.2.176>	ante diem; certe iam nunc Cybeleia movit
<stat. silv. 1.2.177>	limina et Euboicae carmen legit ille Sibyllae,
<stat. silv. 1.2.178>	iamque parens Latius, cuius praenoscere mentem
<stat. silv. 1.2.179>	fas mihi, purpureos habitus iuvenique curule
<stat. silv. 1.2.180>	indulgebit ebur Dacasque—haec gloria maior—
<stat. silv. 1.2.181>	exuvias laurosque dabit celebrare recentes.
<stat. silv. 1.2.182>	ergo age, iunge toros atque otia deme iuventae,
<stat. silv. 1.2.183>	quas ego non gentes, quae non face corda iugavi 2?
<stat. silv. 1.2.184>	alituum pecudumque mihi durique ferarum
<stat. silv. 1.2.185>	non renuere greges, ipsum in conubia terrae
<stat. silv. 1.2.186>	aethera, eum pluviis rarescunt nubila, solvo,
<stat. silv. 1.2.187>	sic rerum series mundique revertitur aetas,
<stat. silv. 1.2.188>	unde novum Troiae decus ardentumque deorum
<stat. silv. 1.2.189>	raptorem, Phrygio si non ego iuncta marito,
<stat. silv. 1.2.190>	Lydius unde meos iterasset Thybris Iulos?
<stat. silv. 1.2.191>	quis septemgeminae posuisset moenia Romae
<stat. silv. 1.2.192>	imperii Latiale caput, nisi Dardana furto
<stat. silv. 1.2.193>	cepisset Martem, nee me prohibente, sacerdos?"
<stat. silv. 1.2.194>	His mulcet dictis tacitaeque inspirat honorem
<stat. silv. 1.2.195>	conubii, redeunt animo iam dona precesque
<stat. silv. 1.2.196>	et lacrimae vigilesque viri prope limina questus,
<stat. silv. 1.2.197>	Asteris et vatis totam cantata per urbem,
<stat. silv. 1.2.198>	Asteris ante dapes, nocte Asteris, Asteris ortu,
<stat. silv. 1.2.199>	quantum non clamatus Hylas, iamque aspera coepit
<stat. silv. 1.2.200>	flectere corda libens et iam sibi dura videri.
<stat. silv. 1.2.201>	Macte toris. Latios inter placidissime vates,
<stat. silv. 1.2.202>	quod durum permensus iter coeptique labores
<stat. silv. 1.2.203>	prendisti portus, nitidae sic transfuga Pisae
<stat. silv. 1.2.204>	amnis in externos longe flammatus amores
<stat. silv. 1.2.205>	flumina demerso trahit intemerata canali.
<stat. silv. 1.2.206>	donec Sicanios tandem prolatus anhelo
<stat. silv. 1.2.207>	ore bibat fontes; miratur dulcia Nais
<stat. silv. 1.2.208>	oscula nec credit pelago venisse maritum.
<stat. silv. 1.2.209>	Quis tibi tunc alacri caelestum in munere claro,
<stat. silv. 1.2.210>	Stella, dies, quanto salierunt pectora voto,
<stat. silv. 1.2.211>	dulcia cum dominae dexter conubia vultus
<stat. silv. 1.2.212>	adnuit! ire polo nitidosque errare per axes
<stat. silv. 1.2.213>	visus. Amyclaeis minus exsultavit harenis
<stat. silv. 1.2.214>	pastor ad Idaeas Helena veniente carinas;
<stat. silv. 1.2.215>	Thessala nec talem viderunt Pelea Tempe,
<stat. silv. 1.2.216>	cum Thetin Haemoniis Chiron accedere terris
<stat. silv. 1.2.217>	erecto prospexit equo. quam longa morantur
<stat. silv. 1.2.218>	sidera! quam segnis votis Aurora mariti!
<stat. silv. 1.2.219>	At procul ut Stellae thalamos sensere parari
<stat. silv. 1.2.220>	Letous vatum pater et Semeleius Euhan,
<stat. silv. 1.2.221>	hic movet Ortygia, movet hic rapida agmina Nysa.
<stat. silv. 1.2.222>	huic Lycii montes gelidaeque umbracula Thymbrae
<stat. silv. 1.2.223>	et Parnase, sonas 1; illi Pangaea resultant
<stat. silv. 1.2.224>	Ismaraque et quondam genialis litora Naxi.
<stat. silv. 1.2.225>	tunc caras iniere fores comitique canoro
<stat. silv. 1.2.226>	hic chelyn, hic flavam maculoso nebrida tergo,
<stat. silv. 1.2.227>	hic thyrsos, hic plectra ferunt; hic enthea lauro
<stat. silv. 1.2.228>	tempora, Minoa crinem premit ille corona.
<stat. silv. 1.2.229>	Vixdum emissa dies, et iam socialia praesto
<stat. silv. 1.2.230>	omina, iam festa fervet domus utraque pompa.
<stat. silv. 1.2.231>	fronde virent postes, effulgent compita flammis,
<stat. silv. 1.2.232>	et pars immensae gaudet celeberrima Romae.
<stat. silv. 1.2.233>	omnis honos, cuncti veniunt ad limina fasces,
<stat. silv. 1.2.234>	omnis plebeio teritur praetexta tumultu:
<stat. silv. 1.2.235>	hinc eques, hinc iuvenum coetu stola mixta laborat.
<stat. silv. 1.2.236>	felices utrosque vocant, sed in agmine, plures
<stat. silv. 1.2.237>	invidere viro. iamdudum poste reclinis
<stat. silv. 1.2.238>	quaerit Hymen thalamis intactum dicere carmen,
<stat. silv. 1.2.239>	quo vatem mulcere queat, dat Iuno verenda
<stat. silv. 1.2.240>	vincula et insignit gemina Concordia taeda.
<stat. silv. 1.2.241>	hic fuit ille dies: noctem canat ipse maritus!
<stat. silv. 1.2.242>	quantum nosse licet, sic victa sopore doloso
<stat. silv. 1.2.243>	Martia fluminea posuit latus Ilia ripa;
<stat. silv. 1.2.244>	non talis niveos tinxit Lavinia vultus,
<stat. silv. 1.2.245>	cum Turno spectante rubet: non Claudia talis
<stat. silv. 1.2.246>	respexit populos mota iam virgo carina.
<stat. silv. 1.2.247>	Nunc opus. Aonidum comites tripodumque ministri,
<stat. silv. 1.2.248>	diversis certare modis: eat enthea vittis
<stat. silv. 1.2.249>	atque hederis redimita cohors, ut pollet ovanti
<stat. silv. 1.2.250>	quisque lyra. sed praecipui, qui nobile gressu
<stat. silv. 1.2.251>	extremo fraudatis opus. date carmina festis
<stat. silv. 1.2.252>	digna toris, hunc ipse Coo plaudente Philetas
<stat. silv. 1.2.253>	Callimachusque senex Umbroque Propertius antro
<stat. silv. 1.2.254>	ambissent laudare diem, nec tristis in ipsis
<stat. silv. 1.2.255>	Naso Tomis divesque foco lucente Tibullus.
<stat. silv. 1.2.256>	Me certe non unus amor simplexque canendi
<stat. silv. 1.2.257>	causa trahit: tecum similes iunctaeque Camenae,
<stat. silv. 1.2.258>	Stella, mihi, multumque pares bacchamur ad aras
<stat. silv. 1.2.259>	et sociam doctis haurimus ab amnibus undam;
<stat. silv. 1.2.260>	at te nascentem gremio mea prima recepit
<stat. silv. 1.2.261>	Parthenope, dulcisque solo tu gloria nostro
<stat. silv. 1.2.262>	reptasti. nitidum consurgat ad aethera tellus
<stat. silv. 1.2.263>	Eubois et pulchra tumeat Sebethos alumna;
<stat. silv. 1.2.264>	nec sibi sulpureis Lucrinae Naides antris
<stat. silv. 1.2.265>	nec Pompeiani placeant magis otia Sarni.
<stat. silv. 1.2.266>	Heia age, praeclaros Latio properate nepotes,
<stat. silv. 1.2.267>	qui leges, qui castra regant, qui carmina ludant.
<stat. silv. 1.2.268>	acceleret partu decimum bona Cynthia mensem,
<stat. silv. 1.2.269>	sed parcat Lucina precor: tuque ipse parenti
<stat. silv. 1.2.270>	parce, puer, ne mollem uterum, ne stantia laedas
<stat. silv. 1.2.271>	pectora; cumque tuos tacito natura recessu
<stat. silv. 1.2.272>	formarit vultus, multum de patre decoris,
<stat. silv. 1.2.273>	plus de matre feras, at tu, pulcherrima forma
<stat. silv. 1.2.274>	Italidum, tandem merito possessa marito,
<stat. silv. 1.2.275>	vincla diu quaesita fove: sic damna decoris
<stat. silv. 1.2.276>	nulla tibi; longae viridis sic flore iuventae
<stat. silv. 1.2.277>	perdurent vultus,-tardeque haec forma senescat.

<stat. silv. 1.3.1>	Cernere facundi Tibur glaciale Vopisci
<stat. silv. 1.3.2>	si quis et inserto geminos Aniene penates
<stat. silv. 1.3.3>	aut potuit sociae commercia noscere ripae
<stat. silv. 1.3.4>	certantesque sibi dominum defendere villas,
<stat. silv. 1.3.5>	illum nec calido latravit Sirius astro,
<stat. silv. 1.3.6>	nec gravis aspexit Nemeae frondentis alumnus:
<stat. silv. 1.3.7>	talis hiems tectis, frangunt sic improba solem
<stat. silv. 1.3.8>	frigora, Pisaeumque domus non aestuat annum.
<stat. silv. 1.3.9>	Ipsa manu tenera tecum scripsisse Voluptas
<stat. silv. 1.3.10>	tunc Venus Idaliis unxit fastigia sucis
<stat. silv. 1.3.11>	permulsitque comis blandumque reliquit honorem
<stat. silv. 1.3.12>	sedibus, et volucres vetuit discedere natos.
<stat. silv. 1.3.13>	O longum memoranda dies! quae mente reporto
<stat. silv. 1.3.14>	gaudia, quam lassos per tot miracula visus!
<stat. silv. 1.3.15>	ingenium quam mite solo! quae forma beatis
<stat. silv. 1.3.16>	ante manus artemque locis! non largius usquam
<stat. silv. 1.3.17>	indulsit Natura sibi. nemora alta citatis
<stat. silv. 1.3.18>	incubuere vadis: fallax responsat imago
<stat. silv. 1.3.19>	frondibus, et longas eadem fugit umbra per undas,
<stat. silv. 1.3.20>	ipse Anien—miranda fides—infraque superque
<stat. silv. 1.3.21>	saxeus hic tumidam rabiem spumosaque ponit
<stat. silv. 1.3.22>	murmura, ceu placidi veritus turbare Vopisci
<stat. silv. 1.3.23>	Pieriosque dies et habentes carmina somnos,
<stat. silv. 1.3.24>	litus utrumque domi, nee te mitissimus amnis
<stat. silv. 1.3.25>	dividit, alternas servant, praetoria ripas,
<stat. silv. 1.3.26>	non externa sibi fluviumve obstare queruntur.
<stat. silv. 1.3.27>	Sestiacos nunc Fama sinus pelagusque natatum
<stat. silv. 1.3.28>	iactet et audaci victos delphinas ephebo!
<stat. silv. 1.3.29>	hic aeterna quies, nullis hic iura procellis,
<stat. silv. 1.3.30>	numquam fervor aquis, datur hic transmittere visus
<stat. silv. 1.3.31>	et voces et paene manus, sic Chalcida fluetus
<stat. silv. 1.3.32>	expellunt reflui. sic dissociata profundo
<stat. silv. 1.3.33>	Bruttia Sicanium circumspicit ora Pelorum.
<stat. silv. 1.3.34>	Quid primum mediumve canam, quo fine quiescam?
<stat. silv. 1.3.35>	auratasne trabes an Mauros undique postes
<stat. silv. 1.3.36>	an picturata lucentia marmora vena
<stat. silv. 1.3.37>	mirer. an emissas per cuncta cubilia nymphas?
<stat. silv. 1.3.38>	huc oculis, huc mente trahor. venerabile dicam
<stat. silv. 1.3.39>	lucorum senium? te, quae vada fluminis infra
<stat. silv. 1.3.40>	cernis, an ad silvas quae respicis, aula, tacentis,
<stat. silv. 1.3.41>	qua tibi tota quies offensaque turbine nullo
<stat. silv. 1.3.42>	nox silet et teneros invitant murmura somnos?
<stat. silv. 1.3.43>	an quae graminea suscepta crepidine fumant
<stat. silv. 1.3.44>	balnea et impositum ripis algentibus ignem?
<stat. silv. 1.3.45>	duaque vaporiferis iunctus fornacibus amnis
<stat. silv. 1.3.46>	ridet anhelantes vicino flumine nymphas?
<stat. silv. 1.3.47>	Vidi artes veterumque manus variisque metalla
<stat. silv. 1.3.48>	viva modis, labor est auri memorare figuras
<stat. silv. 1.3.49>	aut ebur aut dignas digitis contingere gemmas,
<stat. silv. 1.3.50>	quicquid et argento primum, vel in aere minori
<stat. silv. 1.3.51>	lusit et enormes manus est experta colossos.
<stat. silv. 1.3.52>	cum vagor aspectu visusque per omnia duco,
<stat. silv. 1.3.53>	calcabam necopinus opes. nam splendor ab alto
<stat. silv. 1.3.54>	defluus et nitidum referentes aera testae
<stat. silv. 1.3.55>	monstravere solum, varias ubi picta per artes
<stat. silv. 1.3.56>	gaudet humus superatque novis asarota figuris:
<stat. silv. 1.3.57>	expavere gradus. Quid nunc iungentia
<stat. silv. 1.3.58>	aut quid partitis distantia tecta trichoris?
<stat. silv. 1.3.59>	quid te, quae mediis servata penatibus arbor
<stat. silv. 1.3.60>	tecta per et postes liquidas emergis in auras,
<stat. silv. 1.3.61>	quo non sub domino saevas passura bipennes?
<stat. silv. 1.3.62>	et nunc ignaro forsan vel lubrica Nais
<stat. silv. 1.3.63>	vel non abruptos tibi debet Hamadryas annos.
<stat. silv. 1.3.64>	Quid referam alternas gemino super aggere mensas
<stat. silv. 1.3.65>	albentesque lacus altosque in gurgite fontes
<stat. silv. 1.3.66>	teque, per obliquum penitus quae laberis amnem,
<stat. silv. 1.3.67>	Marcia, et audaci transcurris flumina plumbo?
<stat. silv. 1.3.68>	an solum Ioniis sub fluctibus Elidis amnem
<stat. silv. 1.3.69>	dulcis ad Aetnaeos deducat semita portus?
<stat. silv. 1.3.70>	illic ipse antris Anien et fonte relicto
<stat. silv. 1.3.71>	nocte sub arcana glaucos exutus amictus
<stat. silv. 1.3.72>	huc illuc fragili prosternit pectora musco,
<stat. silv. 1.3.73>	aut ingens in stagna cadit vitreasque natatu
<stat. silv. 1.3.74>	plaudit aquas, illa recubat Tiburnus in umbra,
<stat. silv. 1.3.75>	illic sulpureos cupit Albula mergere crines:
<stat. silv. 1.3.76>	haec domus Egeriae nemoralem abiungere Phoeben
<stat. silv. 1.3.77>	et Dryadum viduare choris algentia possit
<stat. silv. 1.3.78>	Taygeta et silvis accersere Pana Lycaeis.
<stat. silv. 1.3.79>	quod ni templa darent alias Tirynthia sortes,
<stat. silv. 1.3.80>	et Praenestinae poterant migrare sorores.
<stat. silv. 1.3.81>	quid hi fera Alcinoi laudem pomaria vosque,
<stat. silv. 1.3.82>	qui numquam vacui proditis in aethera, rami?
<stat. silv. 1.3.83>	cedant Telegoni, cedant Laurentia Turni
<stat. silv. 1.3.84>	iugera Lucrinaeque domus litusque cruenti
<stat. silv. 1.3.85>	Antiphatae, cedant vitreae iuga perfida Circes
<stat. silv. 1.3.86>	Dulichiis ululata lupis arcemque superbae
<stat. silv. 1.3.87>	Anxuris et sedes. Phrygio quas mitis alumno
<stat. silv. 1.3.88>	debet anus; cedant,quae te iam solibus artis
<stat. silv. 1.3.89>	Antia nimbosa revocabunt litora bruma
<stat. silv. 1.3.90>	Scilicet hic illi meditantur pondera mores,
<stat. silv. 1.3.91>	hic premitur fecunda quies virtusque serena
<stat. silv. 1.3.92>	fronte gravis sanusque nitor luxuque carentes
<stat. silv. 1.3.93>	deliciae, quas ipse suis digressus Athenis
<stat. silv. 1.3.94>	mallet deserto senior Gargettius horto:
<stat. silv. 1.3.95>	haec per et Aegaeas hiemes Hyadumque nivosum
<stat. silv. 1.3.96>	sidus et Oleniis dignum petiisse sub astris,
<stat. silv. 1.3.97>	si Maleae credenda ratis Siculosque per aestus
<stat. silv. 1.3.98>	sit via: cur oculis sordet vicina voluptas?
<stat. silv. 1.3.99>	hic tua Tiburtes Faunos chelys et iuvat ipsum
<stat. silv. 1.3.100>	Alciden dictumque lyra maiore Catillum,
<stat. silv. 1.3.101>	seu tibi Pindaricis animus contendere plectris
<stat. silv. 1.3.102>	sive chelyn tollas heroa ad robora sive
<stat. silv. 1.3.103>	liventem satiram nigra rubigine turbes
<stat. silv. 1.3.104>	seu tua non alia splendescat epistola cura.
<stat. silv. 1.3.105>	Digne Midae Croesique bonis et Perside gaza,
<stat. silv. 1.3.106>	macte bonis animi, cuius stagnantia rura
<stat. silv. 1.3.107>	debuit et flavis Hermus transcurrere ripis
<stat. silv. 1.3.108>	et limo splendente Tagus! sic docta frequentes
<stat. silv. 1.3.109>	otia, sic omni detectus pectora nube
<stat. silv. 1.3.110>	finem Nestoreae precor egrediare senectae.

<stat. silv. 1.4.1>	Estis, io, superi, nec inexorabile Clotho
<stat. silv. 1.4.2>	volvit opus, videt alma pios Astraea Iovique
<stat. silv. 1.4.3>	conciliata redit dubitataque sidera cernit
<stat. silv. 1.4.4>	Gallicus, es caelo. dive. es, Germanice. cordi
<stat. silv. 1.4.5>	—quis neget?—: erubuit tanto spoliare ministro
<stat. silv. 1.4.6>	imperium Fortuna tuum. stat proxima cervix
<stat. silv. 1.4.7>	ponderis immensi damnosaque fila senectae
<stat. silv. 1.4.8>	exuit atque alios melior revirescit in annos,
<stat. silv. 1.4.9>	ergo alacres, quae signa colunt urbana, cohortes
<stat. silv. 1.4.10>	inque sinum quae saepe tuum fora turbida questum
<stat. silv. 1.4.11>	confugiunt, leges urbesque ubicumque togatae.
<stat. silv. 1.4.12>	quae tua longinquis implorant iura querelis,
<stat. silv. 1.4.13>	certent laetitia, nosterque ex ordine collis
<stat. silv. 1.4.14>	confremat et sileant peioris murmura famae!
<stat. silv. 1.4.15>	quippe manet longumque aevo redeunte manebit.
<stat. silv. 1.4.16>	quem penes intrepidae mitis custodia Romae,
<stat. silv. 1.4.17>	nec tantum induerint fatis nova saecula crimen
<stat. silv. 1.4.18>	aut instaurati peccaverit ara Tarenti.
<stat. silv. 1.4.19>	Ast ego nec Phoebum, quamquam mihi surda sine illo
<stat. silv. 1.4.20>	plectra, nec Aonias decima cum Pallade divas
<stat. silv. 1.4.21>	aut mitem Tegeac Dircesve hortabor alumnum:
<stat. silv. 1.4.22>	ipse veni viresque novas animumque ministra.
<stat. silv. 1.4.23>	qui caneris; docto nec enim sine numine tantus
<stat. silv. 1.4.24>	Ausoniae decora ampla togae centumque dedisti
<stat. silv. 1.4.25>	iudicium mentemque viris, licet enthea vatis
<stat. silv. 1.4.26>	excludat Pimplea sitim nec conscia detur
<stat. silv. 1.4.27>	Pirene: largos potius mihi gurges in haustus.
<stat. silv. 1.4.28>	qui rapitur de fonte tuo, seu plana solutis
<stat. silv. 1.4.29>	quom struis orsa modis seu quom tibi dulcis in artem
<stat. silv. 1.4.30>	frangitur et nostras curat facundia leges.
<stat. silv. 1.4.31>	quare age, si Cereri sua dona merumque Lyaeo
<stat. silv. 1.4.32>	reddimus et dives praedae tamen accipit omni
<stat. silv. 1.4.33>	exuvias Diana tholo captivaque tela
<stat. silv. 1.4.34>	Bellipotens: nec tu. quando tibi, Gallice, maius
<stat. silv. 1.4.35>	eloquium, fandique opibus sublimis abundas.
<stat. silv. 1.4.36>	sperne coli tenuiore lyra. vaga cingitur astris
<stat. silv. 1.4.37>	luna. et in oceanum rivi cecidere minores.
<stat. silv. 1.4.38>	Quae tibi sollicitus persolvit praemia morum
<stat. silv. 1.4.39>	Urbis amor! quae tum patrumque equitumque notavi
<stat. silv. 1.4.40>	lumina et ignarae plebis lugere potentes?
<stat. silv. 1.4.41>	non labente Numa timuit sic Curia felix
<stat. silv. 1.4.42>	Pompeio nec celsus eques nec femina Bruto.
<stat. silv. 1.4.43>	hoc illud: tristes invitum audire catenas,
<stat. silv. 1.4.44>	parcere verberibus nec qua iubet alta potestas
<stat. silv. 1.4.45>	ire, sed armatas multum sibi demere vires
<stat. silv. 1.4.46>	dignarique manus humiles et verba precantum,
<stat. silv. 1.4.47>	reddere iura foro nec proturbare curules
<stat. silv. 1.4.48>	et ferrum mulcere toga. sic itur in alta
<stat. silv. 1.4.49>	pectora, sic mixto reverentia Adit amori.
<stat. silv. 1.4.50>	ipsa etiam cunctos gravis inclementia fati
<stat. silv. 1.4.51>	terruit et subiti praeceps iuvenile pericli,
<stat. silv. 1.4.52>	nil cunctante malo. non illud culpa senectae
<stat. silv. 1.4.53>	—quippe ea bissenis vixdum orsa excedere lustris—,
<stat. silv. 1.4.54>	sed labor intendens animique in membra vigentis
<stat. silv. 1.4.55>	imperium vigilesque suo pro Caesare curae,
<stat. silv. 1.4.56>	dulce opus. hinc fessos penitus subrepsit in artus
<stat. silv. 1.4.57>	insidiosa quies et pigra oblivio vitae.
<stat. silv. 1.4.58>	Tunc deus. Alpini qui iuxta culmina dorsi
<stat. silv. 1.4.59>	signat Apollineos sancto cognomine lucos,
<stat. silv. 1.4.60>	respicit heu tanti pridem securus alumni.
<stat. silv. 1.4.61>	praecidensque moras: "nunc mecum, Epidauria proles,
<stat. silv. 1.4.62>	hinc" ait "i gaudens: datur—aggredienda facultas!—
<stat. silv. 1.4.63>	ingentem recreare virum, teneamus adorti
<stat. silv. 1.4.64>	tendentes iam fila colos: ne fulminis atri
<stat. silv. 1.4.65>	sit metus: has ultro laudabit Iuppiter artes.
<stat. silv. 1.4.66>	nam neque plebeiam aut dextro sine numine cretam
<stat. silv. 1.4.67>	servo animam, atque adeo breviter, dum tecta subimus.
<stat. silv. 1.4.68>	expediam. genus ipse suis permissaque retro
<stat. silv. 1.4.69>	nobilitas: nec origo latet, sed luce sequente
<stat. silv. 1.4.70>	vincitur et magno gaudet cessisse nepoti.
<stat. silv. 1.4.71>	prima togae virtus illi quoque: clarus et ingens
<stat. silv. 1.4.72>	eloquio; mox innumeris exercita castris
<stat. silv. 1.4.73>	occiduas primasque domos et sole sub omni
<stat. silv. 1.4.74>	permeruit iurata manus nec in otia pacis
<stat. silv. 1.4.75>	permissum laxare animos ferrumque recingi.
<stat. silv. 1.4.76>	hunc Galatea vigens ausa est incessere bello
<stat. silv. 1.4.77>	—me quoque—perque novem timuit Pamphylia messes
<stat. silv. 1.4.78>	Pannoniusque ferox arcuque horrenda fugaci
<stat. silv. 1.4.79>	Armenia et patiens Latii iam pontis Araxes.
<stat. silv. 1.4.80>	quid geminos fasces magnaeque iterata revolvam
<stat. silv. 1.4.81>	iura Asiae? velit illa quidem ter habere quaterque
<stat. silv. 1.4.82>	hunc sibi. sed revocant fasti maiorque curulis
<stat. silv. 1.4.83>	nec promissa semel. Libyci quid mira tributi
<stat. silv. 1.4.84>	obsequia et missum media de pace triumphum
<stat. silv. 1.4.85>	laudem et opes quantas nec qui mandaverat ausus
<stat. silv. 1.4.86>	exspectare fuit? gaudet Trasimennus et Alpes
<stat. silv. 1.4.87>	Cannensesque animae; primusque insigne tributum
<stat. silv. 1.4.88>	ipse palam lacera poscebat Regulus umbra,
<stat. silv. 1.4.89>	non vacat Arctoas acies Rhenumque rebellem
<stat. silv. 1.4.90>	captivaeque preces Veledae et, quae maxima nuper
<stat. silv. 1.4.91>	gloria, depositam Dacis pereuntibus Urbem
<stat. silv. 1.4.92>	pandere, cum tanti lectus rectoris habenas,
<stat. silv. 1.4.93>	Gallice, Fortuna non admirante subisti.
<stat. silv. 1.4.94>	Hunc igitur, si digna loquor, rapiemus iniquo,
<stat. silv. 1.4.95>	nate. Ioui. rogat hoc Latiae pater inclitus urbis
<stat. silv. 1.4.96>	et meruit: neque enim frustra mihi nuper honora
<stat. silv. 1.4.97>	carmina patricio pueri sonuistis in ostro,
<stat. silv. 1.4.98>	si qua salutifero gemini Chironis in antro
<stat. silv. 1.4.99>	herba, tholo quodcumque tibi Troiana recondit
<stat. silv. 1.4.100>	Pergamus aut medicis felix Epidaurus harenis
<stat. silv. 1.4.101>	educat, Idaea profert quam Creta sub umbra
<stat. silv. 1.4.102>	dictamni florentis opem. quoque anguis abundat
<stat. silv. 1.4.103>	spumatu: iungam ipse manus atque omne benignum
<stat. silv. 1.4.104>	virus, odoriferis Arabum quod doctus in arvis
<stat. silv. 1.4.105>	aut Amphrysiaco pastor de gramine carpsi."
<stat. silv. 1.4.106>	Dixerat, inveniunt positos iam segniter artus
<stat. silv. 1.4.107>	pugnantemque animam: ritu se cingit uterque
<stat. silv. 1.4.108>	Paconio monstrantque simul parentque volentes,
<stat. silv. 1.4.109>	donec letiferas vario medicamine pestes
<stat. silv. 1.4.110>	et suspecta mali ruperunt nubila somni.
<stat. silv. 1.4.111>	adiuvat ipse deos morboque valentior omni
<stat. silv. 1.4.112>	occupat auxilium, citius non arte refectus
<stat. silv. 1.4.113>	Telephus Haemonia, nee quae metuentis Atridae
<stat. silv. 1.4.114>	saeva Machaonio coierunt vulnera suco.
<stat. silv. 1.4.115>	Quis mihi tot coetus inter populique patrumque
<stat. silv. 1.4.116>	sit curae votique locus? tamen ardua testor
<stat. silv. 1.4.117>	sidera teque, pater vatum Thymbraee, quis omni
<stat. silv. 1.4.118>	luce mihi, quis nocte timor, dum postibus haerens
<stat. silv. 1.4.119>	assiduus nunc aure vigil nunc lumine cuncta
<stat. silv. 1.4.120>	aucupor 3; immensae veluti conexa carinae
<stat. silv. 1.4.121>	cumba minor, cum saevit hiems, pro parte furentis
<stat. silv. 1.4.122>	parva receptat aquas et eodem volvitur austro.
<stat. silv. 1.4.123>	Nectite nunc laetae candentia fila, sorores,
<stat. silv. 1.4.124>	nectite! nemo modum transmissi computet aevi:
<stat. silv. 1.4.125>	hic vitae natalis erit. tu Troica dignus
<stat. silv. 1.4.126>	saecula et Euboici transcendere pulveris annos
<stat. silv. 1.4.127>	Nestoreosque situs! qua nunc tibi pauper acerra
<stat. silv. 1.4.128>	digna litem? nec si vacuet Mevania valles
<stat. silv. 1.4.129>	aut praestent niveos Clitumna novalia tauros,
<stat. silv. 1.4.130>	sufficiam. sed saepe deis hos inter honores
<stat. silv. 1.4.131>	caespes et exiguo placuerunt farra salino.

<stat. silv. 1.5.1>	Non Helicona gravi pulsat chelys enthea plectro.
<stat. silv. 1.5.2>	nee lassata voco totiens mihi numina. Musas;
<stat. silv. 1.5.3>	et te. Phoebe, choris et te dimittimus, Euhan.
<stat. silv. 1.5.4>	tu quoque muta ferae, volucer Tegeaee, sonorae
<stat. silv. 1.5.5>	terga premas: alios poscunt mea carmina coetus.
<stat. silv. 1.5.6>	Naidas, undarum dominas, regemque corusci
<stat. silv. 1.5.7>	ignis adhuc fessum Siculaque incude rubentem
<stat. silv. 1.5.8>	elicuisse satis, paulum arma nocentia. Thebae,
<stat. silv. 1.5.9>	ponite: dilecto volo lascivire sodali.
<stat. silv. 1.5.10>	iunge. puer. cyathos—set ne numerare labora—
<stat. silv. 1.5.11>	cunctantemque intende chelyn: discede Laborque
<stat. silv. 1.5.12>	Curaque, dum nitidis canimus gemmantia saxis
<stat. silv. 1.5.13>	balnea dumque procax vittis hederisque, soluta
<stat. silv. 1.5.14>	fronde verecunda. Clio mea ludit Etrusco.
<stat. silv. 1.5.15>	ite. deae virides, liquidosque advertite vultus
<stat. silv. 1.5.16>	et vitreum teneris crimen redimite corymbis,
<stat. silv. 1.5.17>	veste nihil tectae, quales emergitis altis
<stat. silv. 1.5.18>	fontibus et visu Satyros torquetis amantes,
<stat. silv. 1.5.19>	non vos. quae culpa decus infamastis aquarum.
<stat. silv. 1.5.20>	sollicitare iuvat: procul hinc et fonte doloso
<stat. silv. 1.5.21>	Salmacis et viduae Cebrenidos arida luctu
<stat. silv. 1.5.22>	flumina et Herculei praedatrix cedat alumni,
<stat. silv. 1.5.23>	vos mihi, quae Latium septenaque culmina, nymphae,
<stat. silv. 1.5.24>	incolitis Thybrimque novis attollitis undis,
<stat. silv. 1.5.25>	quas praeceps Anien atque exceptura natatus
<stat. silv. 1.5.26>	Virgo iuvat Marsasque nives et frigora ducens
<stat. silv. 1.5.27>	Marcia, praecelsis quarum vaga molibus unda
<stat. silv. 1.5.28>	crescit et innumero pendens transmittitur arcu—:
<stat. silv. 1.5.29>	vestrum opus aggredimur, vestra est. quam carmine molli
<stat. silv. 1.5.30>	pando, domus, non umquam aliis habitastis in antris
<stat. silv. 1.5.31>	ditius. ipsa manus tenuit Cytherea mariti
<stat. silv. 1.5.32>	monstravitque artes: neu vilis flamina caminos
<stat. silv. 1.5.33>	ureret, ipsa faces volucrum succendit Amorum.
<stat. silv. 1.5.34>	non huc admissae Thasos aut undosa Carystos,
<stat. silv. 1.5.35>	maeret onyx longe, queriturque exclusus ophites:
<stat. silv. 1.5.36>	sola nitet flavis Nomadum decisa metallis
<stat. silv. 1.5.37>	purpura, sola cavo Phrygiae quam Synnados antro
<stat. silv. 1.5.38>	ipse cruentavit maculis lucentibus Attis,
<stat. silv. 1.5.39>	quasque Tyrus niveas secat et Sidonia rupes,
<stat. silv. 1.5.40>	vix locus Eurotae, viridis cum regula longo
<stat. silv. 1.5.41>	Synnada distinctu variat, non limina cessant,
<stat. silv. 1.5.42>	effulgent camerae, vario fastigia vitro
<stat. silv. 1.5.43>	in species animosque nitent. stupet ipse beatas
<stat. silv. 1.5.44>	circumplexus opes et parcius imperat ignis.
<stat. silv. 1.5.45>	multus ubique dies, radiis ubi culmina totis
<stat. silv. 1.5.46>	perforat atque alio sol improbus uritur aestu.
<stat. silv. 1.5.47>	nil ibi plebeium: nusquam Temesaea notabis
<stat. silv. 1.5.48>	aera. sed argento felix propellitur unda
<stat. silv. 1.5.49>	argentoque cadit labrisque nitentibus instat
<stat. silv. 1.5.50>	delicias mirata suas et abire recusat.
<stat. silv. 1.5.51>	extra autem niveo qui margine caerulus amnis
<stat. silv. 1.5.52>	vivit et in summum fundo patet omnis ab imo,
<stat. silv. 1.5.53>	cui non ire lacu pigrosque exsolvere amictus
<stat. silv. 1.5.54>	suadeat? hoc mallet nasci Cytherea profundo.
<stat. silv. 1.5.55>	hic te perspicuum melius. Narcisse, videres,
<stat. silv. 1.5.56>	hic velox Hecate velit et deprensa lavari.
<stat. silv. 1.5.57>	quid nunc strata solo referam tabulata crepantis
<stat. silv. 1.5.58>	auditura pilas, ubi languidus ignis inerrat
<stat. silv. 1.5.59>	aedibus et tenuem volvunt hypocausta vaporem?
<stat. silv. 1.5.60>	nee si Baianis veniat novus hospes ab oris,
<stat. silv. 1.5.61>	talia despiciet—fas sit componere magnis
<stat. silv. 1.5.62>	parva—Neronea nee qui modo lotus in unda,
<stat. silv. 1.5.63>	hic iterum sudare neget, macte, oro, nitenti
<stat. silv. 1.5.64>	ingenio curaque puer! tecum ista senescant
<stat. silv. 1.5.65>	et tua iam melius discat fortuna renasci!

<stat. silv. 1.6.1>	Et Phoebus pater et severa Pallas
<stat. silv. 1.6.2>	et Musae procul ite feriatae:
<stat. silv. 1.6.3>	Iani vos revocabimus Kalendis.
<stat. silv. 1.6.4>	Saturnus mihi compede exoluta
<stat. silv. 1.6.5>	et multo gravidus mero December
<stat. silv. 1.6.6>	et ridens Iocus et Sales protervi
<stat. silv. 1.6.7>	adsint, dum refero diem beatum
<stat. silv. 1.6.8>	laeti Caesaris ebriamque aparchen.
<stat. silv. 1.6.9>	Vix Aurora novos movebat ortus,
<stat. silv. 1.6.10>	iam bellaria linea pluebant
<stat. silv. 1.6.11>	—hunc rorem veniens profudit eurus:
<stat. silv. 1.6.12>	quicquid nobile Ponticis nucetis,
<stat. silv. 1.6.13>	fecundis cadit aut iugis Idymes;
<stat. silv. 1.6.14>	quod ramis pia germinat Damascos,
<stat. silv. 1.6.15>	et quod percoquit ebriosa Caunos,
<stat. silv. 1.6.16>	largis gratuitum cadit rapinis:
<stat. silv. 1.6.17>	molles gaioli lucuntulique,
<stat. silv. 1.6.18>	et massis Amerina non perustis
<stat. silv. 1.6.19>	et mustaceus et latente palma
<stat. silv. 1.6.20>	praegnates caryotides cadebant.
<stat. silv. 1.6.21>	non tantis Hyas inserena nimbis
<stat. silv. 1.6.22>	terras obruit aut soluta Plias,
<stat. silv. 1.6.23>	qualis per cuneos hiems Latinos
<stat. silv. 1.6.24>	plebem grandine contudit serena.
<stat. silv. 1.6.25>	ducat nubila Iuppiter per orbem
<stat. silv. 1.6.26>	et latis pluvias minetur agris,
<stat. silv. 1.6.27>	dum nostri Iovis hi ferantur imbres.
<stat. silv. 1.6.28>	Ecce autem caveas subit per omnis
<stat. silv. 1.6.29>	insignis specie, decora cultu
<stat. silv. 1.6.30>	plebes altera non minor sedente.
<stat. silv. 1.6.31>	hi panaria candidasque mappas
<stat. silv. 1.6.32>	subvectant epulasque lautiores;
<stat. silv. 1.6.33>	illi marcida vina largiuntur:
<stat. silv. 1.6.34>	Idaeos totidem putes ministros,
<stat. silv. 1.6.35>	orbem, qua melior severiorque est,
<stat. silv. 1.6.36>	et gentes alis insimul togatas,
<stat. silv. 1.6.37>	et cum tot populos, beate, pascas,
<stat. silv. 1.6.38>	hunc Annona diem superba nescit.
<stat. silv. 1.6.39>	i nunc saecula compara, Vetustas,
<stat. silv. 1.6.40>	antiqui Iovis aureumque tempus:
<stat. silv. 1.6.41>	non sic libera vina tunc fluebant
<stat. silv. 1.6.42>	nec tardum seges occupabat annum,
<stat. silv. 1.6.43>	una vescitur omnis ordo mensa,
<stat. silv. 1.6.44>	parvi, femina, plebs, eques, senatus:
<stat. silv. 1.6.45>	libertas reverentiam remisit.
<stat. silv. 1.6.46>	et tu quin etiam—quis hoc vacare,
<stat. silv. 1.6.47>	uis promittere possit hoc deorum?—
<stat. silv. 1.6.48>	nobiscum socias dapes inisti.
<stat. silv. 1.6.49>	iam se, quisquis is est, inops, beatus,
<stat. silv. 1.6.50>	convivam ducis esse gloriatur.
<stat. silv. 1.6.51>	Hos inter fremitus novosque luxus
<stat. silv. 1.6.52>	spectandi levis effugit voluptas:
<stat. silv. 1.6.53>	stat sexus rudis insciusque ferri;
<stat. silv. 1.6.54>	ut pugnae capit improbus viriles!
<stat. silv. 1.6.55>	credas ad Tanain ferumque Phasim
<stat. silv. 1.6.56>	Thermodontiaeas calere turmas,
<stat. silv. 1.6.57>	hic audax subit ordo pumilorum,
<stat. silv. 1.6.58>	quos natura brevis statim peracta
<stat. silv. 1.6.59>	nodosum semel in globum ligavit,
<stat. silv. 1.6.60>	edunt vulnera conseruntque dextras
<stat. silv. 1.6.61>	et mortem sibi—qua manu!—minantur.
<stat. silv. 1.6.62>	ridet Mars pater et cruenta Virtus
<stat. silv. 1.6.63>	casuraeque vagis grues rapinis
<stat. silv. 1.6.64>	mirantur pugiles ferociores.
<stat. silv. 1.6.65>	Iam noctis propioribus sub umbris
<stat. silv. 1.6.66>	dives sparsio quos agit tumultus!
<stat. silv. 1.6.67>	hic intrant faciles emi puellae,
<stat. silv. 1.6.68>	hic agnoscitur omne. quod theatris
<stat. silv. 1.6.69>	aut forma placet aut probatur arte.
<stat. silv. 1.6.70>	hoc plaudunt grege Lydiae tumentes,
<stat. silv. 1.6.71>	illic cymbala tinnulaeque Gades,
<stat. silv. 1.6.72>	illic agmina confremunt Syrorum,
<stat. silv. 1.6.73>	hic plebs scenica quique comminutis
<stat. silv. 1.6.74>	permutant vitreis gregale sulpur.
<stat. silv. 1.6.75>	Inter quae subito cadunt volatu
<stat. silv. 1.6.76>	immensae volucrum per astra nubes,
<stat. silv. 1.6.77>	quas Nilus sacer horridusque Phasis,
<stat. silv. 1.6.78>	quas udo Numidae legunt sub austro,
<stat. silv. 1.6.79>	desunt qui rapiant sinusque pleni
<stat. silv. 1.6.80>	gaudent, dum nova lucra comparantur.
<stat. silv. 1.6.81>	tollunt innumeras ad astra voces
<stat. silv. 1.6.82>	Saturnalia principis sonantes
<stat. silv. 1.6.83>	et dulci dominum favore clamant:
<stat. silv. 1.6.84>	hoc solum vetuit licere Caesar.
<stat. silv. 1.6.85>	Vixdum caerula nox subibat orbem,
<stat. silv. 1.6.86>	descendit media nitens harena
<stat. silv. 1.6.87>	densas flammeus orbis inter umbras
<stat. silv. 1.6.88>	vincens Gnosiacae facem coronae,
<stat. silv. 1.6.89>	conlucet polus ignibus nihilque
<stat. silv. 1.6.90>	obscurae patitur licere nocti,
<stat. silv. 1.6.91>	fugit pigra Quies inersque Somnus
<stat. silv. 1.6.92>	haec cernens alias abit in urbes,
<stat. silv. 1.6.93>	quis spectacula, quis iocos licentes,
<stat. silv. 1.6.94>	quis convivia, quis dapes inemptas,
<stat. silv. 1.6.95>	largi flumina quis canat Lyaei?
<stat. silv. 1.6.96>	iam iam deficio tuoque Baccho
<stat. silv. 1.6.97>	in serum trahor ebrius soporem.
<stat. silv. 1.6.98>	Quos ibit procul hic dies per annos
<stat. silv. 1.6.99>	quam nullo sacer exolescet aevo!
<stat. silv. 1.6.100>	dum montes Latii paterque Thybris.
<stat. silv. 1.6.101>	dum stabit tua Roma dumque terris
<stat. silv. 1.6.102>	quod reddis Capitolium manebit.

