<stat. silv. 4.1.1>	Laeta bis octonis accedit purpura factis
<stat. silv. 4.1.2>	Caesaris insignemque aperit Germanicus annum
<stat. silv. 4.1.3>	atque oritur eum sole novo, cum grandibus astris
<stat. silv. 4.1.4>	clarius ipse nitens et primo maior Eoo.
<stat. silv. 4.1.5>	exsultent leges Latiae. gaudete curules,
<stat. silv. 4.1.6>	et septemgemino iactantior aethera pulset
<stat. silv. 4.1.7>	Roma iugo. plusque ante alias Evandrius arces
<stat. silv. 4.1.8>	collis ovet: subiere novi Palatia fasces,
<stat. silv. 4.1.9>	et requiem bissenus honos precibusque receptis
<stat. silv. 4.1.10>	curia Caesareum gaudet vicisse pudorem.
<stat. silv. 4.1.11>	ipse etiam immensi reparator maximus aevi
<stat. silv. 4.1.12>	attollit vultus et utroque a limine grates
<stat. silv. 4.1.13>	Ianus agit, quem tu vicina Pace ligatum
<stat. silv. 4.1.14>	omnia iussisti componere bella novique
<stat. silv. 4.1.15>	in leges iurare fori, levat ecce supinas
<stat. silv. 4.1.16>	hinc atque inde manus geminaque haec voce profatur:
<stat. silv. 4.1.17>	"Salve, magne parens mundi, qui saecula mecum
<stat. silv. 4.1.18>	instaurare paras, talem te cernere semper
<stat. silv. 4.1.19>	mense meo tua Roma cupit; sic tempora nasci,
<stat. silv. 4.1.20>	sic annos intrare decet, da gaudia fastis
<stat. silv. 4.1.21>	continua: hos umeros multo sinus ambiat ostro
<stat. silv. 4.1.22>	et properata tuae manibus praetexta Minervae,
<stat. silv. 4.1.23>	aspicis ut templis alius nitor, altior aris
<stat. silv. 4.1.24>	ignis et ipsa meae tepeant tibi sidera brumae?
<stat. silv. 4.1.25>	moribus atque tuis gaudent turmaeque tribusque
<stat. silv. 4.1.26>	purpureique patres, lucemque a consule ducit
<stat. silv. 4.1.27>	omnis honos? quid tale. precor, prior annus habebat:
<stat. silv. 4.1.28>	dic age, Roma potens, et mecum, longa Vetustas,
<stat. silv. 4.1.29>	dinumera fastos nec parva exempla recense,
<stat. silv. 4.1.30>	sed quae sola meus dignetur vincere Caesar.
<stat. silv. 4.1.31>	ter Latio deciesque tulit labentibus annis
<stat. silv. 4.1.32>	Augustus fasces, sed coepit sero mereri:
<stat. silv. 4.1.33>	tu iuvenis praegressus avos. et quanta recusas,
<stat. silv. 4.1.34>	quanta vetas! flectere tamen precibusque senatus
<stat. silv. 4.1.35>	promittes hunc saepe diem. manet insuper ordo
<stat. silv. 4.1.36>	longior, et totidem felix tibi Roma curules
<stat. silv. 4.1.37>	terque quaterque dabit, mecum altera saecula condes,
<stat. silv. 4.1.38>	et tibi longaevi renovabitur ara parentis 2:
<stat. silv. 4.1.39>	mille tropaea feres, tantum permitte triumphos:
<stat. silv. 4.1.40>	restat Baetra novis, restat Babylona tributis
<stat. silv. 4.1.41>	frenari; nondum gremio Iovis Indica laurus,
<stat. silv. 4.1.42>	nondum Arabes Seresque rogant, nondum omnis honorem
<stat. silv. 4.1.43>	annus habet, cupiuntque decem tua nomina menses."
<stat. silv. 4.1.44>	Sic Ianus clausoque libens se poste recepit,
<stat. silv. 4.1.45>	tune omnes patuere dei laetoque dederunt
<stat. silv. 4.1.46>	signa polo. longamque tibi. dux magne, iuventam
<stat. silv. 4.1.47>	annuit atque suos promisit Iuppiter annos.

<stat. silv. 4.2.1>	Regia Sidoniae convivia laudat Elissac.
<stat. silv. 4.2.2>	qui magnum Aenean Laurentibus intulit arvis,
<stat. silv. 4.2.3>	Alcinoique dapes mansuro carmine monstrat,
<stat. silv. 4.2.4>	aequore qui multo reducem consumpsit Ulixem:
<stat. silv. 4.2.5>	ast ego. cui sacrae Caesar nova gaudia cenae
<stat. silv. 4.2.6>	nunc primum dominoque dedit consurgere mensa,
<stat. silv. 4.2.7>	qua celebrem mea vota lyra. quas solvere grates
<stat. silv. 4.2.8>	sufficiam? non, si pariter mihi vertice Iacto
<stat. silv. 4.2.9>	nectat odoratas et Smyrna et Mantua lauros,
<stat. silv. 4.2.10>	digna loquar, mediis videor discumbere in astris
<stat. silv. 4.2.11>	cum Iove et Iliaca porrectum sumere dextra
<stat. silv. 4.2.12>	immortale merum! steriles transmisimus annos:
<stat. silv. 4.2.13>	haec aevi mihi prima dies, hic limina vitae,
<stat. silv. 4.2.14>	tene ego. regnator terrarum orbisque subacti
<stat. silv. 4.2.15>	magne parens, te. spes hominum, te, cura deorum,
<stat. silv. 4.2.16>	cerno iacens? datur haec iuxta, datur ora tueri
<stat. silv. 4.2.17>	vina inter mensaeque et non adsurgere fas est?
<stat. silv. 4.2.18>	Tectum augustum, ingens, non centum insigne columnis,
<stat. silv. 4.2.19>	sed quantae superos caelumque Atlante remisso
<stat. silv. 4.2.20>	sustentare queant. stupet hoc vicina Tonantis
<stat. silv. 4.2.21>	regia, teque pari laetantur sede locatum
<stat. silv. 4.2.22>	numina, nee magnum properes escendere caelum 1;
<stat. silv. 4.2.23>	tanta patet moles effusaeque impetus aulae
<stat. silv. 4.2.24>	liberior campo multumque amplexus operti
<stat. silv. 4.2.25>	aetheros et tantum domino minor: ille penates
<stat. silv. 4.2.26>	implet et ingenti genio iuvat, aemulus illic
<stat. silv. 4.2.27>	mons Libys Iliacusque nitens et multa Syene
<stat. silv. 4.2.28>	et Chios et glaucae certantia Doridi saxa
<stat. silv. 4.2.29>	Lunaque portandis tantum suffecta columnis.
<stat. silv. 4.2.30>	longa supra species: fessis vix culmina prendas
<stat. silv. 4.2.31>	visibus auratique putes laquearia caeli.
<stat. silv. 4.2.32>	hic eum Romuleos proceres trabeataque Caesar
<stat. silv. 4.2.33>	agmina mille simul iussit discumbere mensis,
<stat. silv. 4.2.34>	ipsa sinus accincta Ceres Bacchusque laborat
<stat. silv. 4.2.35>	sufficere, aetherii felix sic orbita fluxit
<stat. silv. 4.2.36>	Triptolemi; sic vitifero sub palmite nudos
<stat. silv. 4.2.37>	umbravit colles et sobria rura Lyaeus.
<stat. silv. 4.2.38>	Sed mihi non epulas Indisque innixa columnis
<stat. silv. 4.2.39>	robora Maurorum famulasque ex ordine turmas,
<stat. silv. 4.2.40>	ipsum, ipsum cupido tantum spectare vaeavit
<stat. silv. 4.2.41>	tranquillam vultus et maiestate serena
<stat. silv. 4.2.42>	mulcentem radios summittentemque modeste
<stat. silv. 4.2.43>	fortunae vexilla suae; tamen ore nitebat
<stat. silv. 4.2.44>	dissimulatus honos, talem quoque barbarus hostis
<stat. silv. 4.2.45>	posset et ignotae conspectum agnoscere gentes.
<stat. silv. 4.2.46>	non aliter gelida Rhodopes in valle recumbit
<stat. silv. 4.2.47>	dimissis Gradivus equis; sic lubrica ponit
<stat. silv. 4.2.48>	membra Therapnaea resolutus gymnade Pollux,
<stat. silv. 4.2.49>	sic iacet ad Gangen Indis ululantibus Euhan,
<stat. silv. 4.2.50>	sic gravis Alcides post horrida iussa reversus
<stat. silv. 4.2.51>	gaudebat strato latus adclinare leoni,
<stat. silv. 4.2.52>	parva loquor necdum aequo tuos, Germanice, vultus:
<stat. silv. 4.2.53>	talis, ubi Oceani finem mensasque revisit
<stat. silv. 4.2.54>	Aethiopum sacro diffusus nectare vultus
<stat. silv. 4.2.55>	dux superum secreta iubet dare carmina Musas
<stat. silv. 4.2.56>	et Pallenaeos Phoebum laudare triumphos.
<stat. silv. 4.2.57>	Di tibi—namque animas saepe exaudire minores
<stat. silv. 4.2.58>	dicuntur—patriae bis terque exire senectae
<stat. silv. 4.2.59>	annuerint fines! rata numina miseris astris,
<stat. silv. 4.2.60>	templaque des habitesque domos! saepe annua pandas
<stat. silv. 4.2.61>	limina, saepe novo Ianum lictore salutes,
<stat. silv. 4.2.62>	saepe coronatis iteres quinquennia lustris!
<stat. silv. 4.2.63>	qua mihi felices epulas mensaeque dedisti
<stat. silv. 4.2.64>	sacra tuae. talis longo post tempore venit
<stat. silv. 4.2.65>	lux mihi. Troianae qualis sub collibus Albae,
<stat. silv. 4.2.66>	cum modo Germanas acies modo Daca sonantem
<stat. silv. 4.2.67>	proelia Palladio tua me manus induit auro.

<stat. silv. 4.3.1>	Quis duri silicis gravisque ferri
<stat. silv. 4.3.2>	immanis sonus aequori propinquum
<stat. silv. 4.3.3>	saxosae latus Appiae replevit?
<stat. silv. 4.3.4>	certe non Libycae sonant catervae
<stat. silv. 4.3.5>	nec dux advena peierante bello
<stat. silv. 4.3.6>	Campanos quatit inquietus agros,
<stat. silv. 4.3.7>	nec frangit vada montibusque caesis
<stat. silv. 4.3.8>	inducit Nero sordidas paludes,
<stat. silv. 4.3.9>	sed qui limina bellicosa Iani
<stat. silv. 4.3.10>	iustis legibus et foro coronat,
<stat. silv. 4.3.11>	qui castae Cereri diu negata
<stat. silv. 4.3.12>	reddit iugera sobriasque terras,
<stat. silv. 4.3.13>	qui fortem vetat interire sexum
<stat. silv. 4.3.14>	et censor prohibet mares adultos
<stat. silv. 4.3.15>	pulchrae supplicium timere formae,
<stat. silv. 4.3.16>	qui reddit Capitolio Tonantem
<stat. silv. 4.3.17>	et Pacem propria domo reponit,
<stat. silv. 4.3.18>	qui genti patriae futura semper
<stat. silv. 4.3.19>	sancit lumina Flaviumque caelum 2:
<stat. silv. 4.3.20>	hic segnis populi vias gravatus
<stat. silv. 4.3.21>	et campos iter omne detinentes
<stat. silv. 4.3.22>	longos eximit ambitus novoque
<stat. silv. 4.3.23>	iniectu solidat graves harenas
<stat. silv. 4.3.24>	gaudens Euboicae domum Sibyllae
<stat. silv. 4.3.25>	Ganranosque sinus et aestuantes
<stat. silv. 4.3.26>	septem montibus admovere Baias.
<stat. silv. 4.3.27>	Hic quondam piger axe vectus uno
<stat. silv. 4.3.28>	nutabat cruce pendula viator
<stat. silv. 4.3.29>	sorbebatque rotas maligna tellus,
<stat. silv. 4.3.30>	et plebs in mediis Latina campis
<stat. silv. 4.3.31>	horrebat mala navigationis;
<stat. silv. 4.3.32>	nec cursus agiles, sed impeditum
<stat. silv. 4.3.33>	tardabant iter orbitae tacentes,
<stat. silv. 4.3.34>	dum pondus nimium querens sub alta
<stat. silv. 4.3.35>	repit languida quadrupes statera.
<stat. silv. 4.3.36>	at nunc, quae solidum diem terebat,
<stat. silv. 4.3.37>	horarum via facta vix duarum,
<stat. silv. 4.3.38>	non tensae volucrum per astra pennae
<stat. silv. 4.3.39>	nec velocius ibitis, carinae.
<stat. silv. 4.3.40>	Hic primus labor incohare sulcos
<stat. silv. 4.3.41>	et rescindere limites et alto
<stat. silv. 4.3.42>	egestu penitus cavare terras;
<stat. silv. 4.3.43>	mox haustas aliter replere fossas
<stat. silv. 4.3.44>	et summo gremium parare dorso,
<stat. silv. 4.3.45>	ne nutent sola, ne maligna sedes
<stat. silv. 4.3.46>	det pressis dubium cubile saxis;
<stat. silv. 4.3.47>	tunc umbonibus hinc et hinc coactis
<stat. silv. 4.3.48>	et crebris iter alligare gomphis.
<stat. silv. 4.3.49>	o quantae pariter manus laborant!
<stat. silv. 4.3.50>	hi caedunt nemus exuuntque montes,
<stat. silv. 4.3.51>	hi ferro scopulos trabesque levant;
<stat. silv. 4.3.52>	illi saxa ligant opusque texunt
<stat. silv. 4.3.53>	cocto pulvere sordidoque tofo;
<stat. silv. 4.3.54>	hi siccant bibulas manu lacunas
<stat. silv. 4.3.55>	et longe fluvios agunt minores.
<stat. silv. 4.3.56>	hae possent et Athon cavare dextrae
<stat. silv. 4.3.57>	et maestum pelagus gementis Helles
<stat. silv. 4.3.58>	intercludere ponte non natanti.
<stat. silv. 4.3.59>	his parvus, nisi di via vetarent,
<stat. silv. 4.3.60>	Inous freta miscuisset Isthmos.
<stat. silv. 4.3.61>	fervent litora mobilesque silvae,
<stat. silv. 4.3.62>	it longus medias fragor per urbes,
<stat. silv. 4.3.63>	atque echon simul hine et inde fractam
<stat. silv. 4.3.64>	Gauro Massicus uvifer remittit,
<stat. silv. 4.3.65>	miratur sonitum quieta Cyme
<stat. silv. 4.3.66>	et Literna palus pigerque Savo.
<stat. silv. 4.3.67>	At flavum caput umidumque late
<stat. silv. 4.3.68>	crinem mollibus impeditus ulvis
<stat. silv. 4.3.69>	Vulturnus levat ora maximoque
<stat. silv. 4.3.70>	pontis Caesarei reclinus arcu
<stat. silv. 4.3.71>	raucis talia faucibus redundat:
<stat. silv. 4.3.72>	"camporum bone conditor meorum,
<stat. silv. 4.3.73>	qui me vallibus aviis refusum
<stat. silv. 4.3.74>	et ripas habitare nescientem
<stat. silv. 4.3.75>	recti legibus alvei ligasti,
<stat. silv. 4.3.76>	et nunc ille ego turbidus minaxque,
<stat. silv. 4.3.77>	vix passus dubias prius carinas,
<stat. silv. 4.3.78>	iam pontem fero perviusque caleor;
<stat. silv. 4.3.79>	qui terras rapere et rotare silvas
<stat. silv. 4.3.80>	adsueram—pudet!—. amnis esse coepi;
<stat. silv. 4.3.81>	sed grates ago servitusque tanti est,
<stat. silv. 4.3.82>	quod sub te duce, te iubente cessi,
<stat. silv. 4.3.83>	quod tu maximus arbiter meaeque
<stat. silv. 4.3.84>	victor perpetuus legere ripae,
<stat. silv. 4.3.85>	et nunc limite me colis beato
<stat. silv. 4.3.86>	nec sordere sinis malumque late
<stat. silv. 4.3.87>	deterges sterilis soli pudorem,
<stat. silv. 4.3.88>	ne me pulvereum gravemque caelo
<stat. silv. 4.3.89>	Tyrrheni sinus obluat profundi,
<stat. silv. 4.3.90>	qualis Cinyphius tacente ripa
<stat. silv. 4.3.91>	Poenos Bagrada serpit inter agros,
<stat. silv. 4.3.92>	sed talis ferar, ut nitente cursu
<stat. silv. 4.3.93>	tranquillum mare proximumque possim
<stat. silv. 4.3.94>	puro gurgite provocare Lirim."
<stat. silv. 4.3.95>	Haec amnis pariterque se levarat
<stat. silv. 4.3.96>	ingenti plaga marmorata dorso,
<stat. silv. 4.3.97>	huius ianua prosperumque limen
<stat. silv. 4.3.98>	arcus, belligeris ducis tropaeis
<stat. silv. 4.3.99>	et totis Ligurum nitens metallis,
<stat. silv. 4.3.100>	quantus nubila qui coronat imbri.
<stat. silv. 4.3.101>	illic flectitur excitus viator,
<stat. silv. 4.3.102>	illic Appia se dolet relinqui,
<stat. silv. 4.3.103>	tune velocior acriorque cursus,
<stat. silv. 4.3.104>	tunc ipsos iuvat impetus iugales;
<stat. silv. 4.3.105>	ceu fessis ubi remigum lacertis
<stat. silv. 4.3.106>	primae carbasa ventilatis, aurae,
<stat. silv. 4.3.107>	ergo omnes, age, quae sub axe primo
<stat. silv. 4.3.108>	Romani colitis fidem parentis,
<stat. silv. 4.3.109>	prono limite commeate gentes,
<stat. silv. 4.3.110>	Eoae citius venite laurus.
<stat. silv. 4.3.111>	nil obstat cupidis, nihil moratur:
<stat. silv. 4.3.112>	qui primo Tiberim relinquit ortu,
<stat. silv. 4.3.113>	primo vespere naviget Lucrinum.
<stat. silv. 4.3.114>	Sed quam fine viae recentis imo,
<stat. silv. 4.3.115>	qua monstrat veteres Apollo Cumas,
<stat. silv. 4.3.116>	albam crinibus infulisque cerno!
<stat. silv. 4.3.117>	visu fallimur? an sacris ab antris
<stat. silv. 4.3.118>	profert Chalcidicas Sibylla laurus?
<stat. silv. 4.3.119>	cedamus; chely, iam repone cantus:
<stat. silv. 4.3.120>	vates sanctior incipit, tacendum est.
<stat. silv. 4.3.121>	en! et colla rotat novisque late
<stat. silv. 4.3.122>	bacchatur spatiis viamque replet,
<stat. silv. 4.3.123>	tunc sic virgineo profatur ore:
<stat. silv. 4.3.124>	"dicebam, veniet—manete campi
<stat. silv. 4.3.125>	atque amnis—, veniet favente caelo,
<stat. silv. 4.3.126>	qui foedum nemus et putres harenas
<stat. silv. 4.3.127>	celsis pontibus et via levabit.
<stat. silv. 4.3.128>	en! hic est deus, hunc iubet beatis
<stat. silv. 4.3.129>	pro se Iuppiter imperare terris;
<stat. silv. 4.3.130>	quo non dignior has subit habenas,
<stat. silv. 4.3.131>	ex quo me duce praescios Averni
<stat. silv. 4.3.132>	Aeneas avide futura quaerens
<stat. silv. 4.3.133>	lucos et penetravit et reliquit.
<stat. silv. 4.3.134>	hic paci bonus, hic timendus armis,
<stat. silv. 4.3.135>	Natura melior potentiorque.
<stat. silv. 4.3.136>	hic si flammigeros teneret axes,
<stat. silv. 4.3.137>	largis, India, nubibus maderes.
<stat. silv. 4.3.138>	undaret Libye, teperet Haemus.
<stat. silv. 4.3.139>	salve, dux hominum et parens deorum,
<stat. silv. 4.3.140>	provisum mihi conditumque numen.
<stat. silv. 4.3.141>	nec iam putribus evoluta chartis
<stat. silv. 4.3.142>	sollemni prece quindecim virorum
<stat. silv. 4.3.143>	perlustra mea dicta, sed canentem
<stat. silv. 4.3.144>	ipsam comminus, ut mereris, audi.
<stat. silv. 4.3.145>	vidi quam seriem merentis aevi
<stat. silv. 4.3.146>	pronectant tibi candidae sorores:
<stat. silv. 4.3.147>	magnus te manet ordo saeculorum,
<stat. silv. 4.3.148>	natis longior abnepotibusque
<stat. silv. 4.3.149>	annos perpetua geres iuventa,
<stat. silv. 4.3.150>	quos fertur placidos adisse Nestor,
<stat. silv. 4.3.151>	quos Tithonia computat senectus
<stat. silv. 4.3.152>	et quantos ego Delium poposci.
<stat. silv. 4.3.153>	iuravit tibi iam nivalis Arctus,
<stat. silv. 4.3.154>	nunc magnos Oriens dabit triumphos.
<stat. silv. 4.3.155>	ibis qua vagus Hercules et Euhan
<stat. silv. 4.3.156>	ultra sidera flammeumque solem
<stat. silv. 4.3.157>	et Nili caput et nives Atlantis,
<stat. silv. 4.3.158>	et laudum cumulo beatus omni
<stat. silv. 4.3.159>	scandes belliger abnuesque currus;
<stat. silv. 4.3.160>	donec Troicus ignis et renatae
<stat. silv. 4.3.161>	Tarpeius pater intonabit aulae,
<stat. silv. 4.3.162>	haec donec via te regente terras
<stat. silv. 4.3.163>	annosa magis Appia senescat."

<stat. silv. 4.4.1>	Curre per Euboicos non segnis, cpistola, campos,
<stat. silv. 4.4.2>	hac ingressa vias, qua nobilis Appia crescit
<stat. silv. 4.4.3>	in latus et molles solidus premit agger harenas.
<stat. silv. 4.4.4>	atque ubi Romuleas velox penetraveris arces,
<stat. silv. 4.4.5>	continuo dextras flavi pete Thybridis oras.
<stat. silv. 4.4.6>	Lydia qua penitus stagnum navale coercet
<stat. silv. 4.4.7>	ripa suburbanisque vadum praetexitur hortis,
<stat. silv. 4.4.8>	illic egregium formaque animisque videbis
<stat. silv. 4.4.9>	Marcellum et celso praesignem vertice nosces.
<stat. silv. 4.4.10>	cui primam solito vulgi de more salutem,
<stat. silv. 4.4.11>	mox inclusa modis haec reddere verba memento:
<stat. silv. 4.4.12>	"Iam terras volucremque polum fuga veris aquosi
<stat. silv. 4.4.13>	laxat et Icariis caelum latratibus urit;
<stat. silv. 4.4.14>	ardua iam densae rarescunt moenia Romae,
<stat. silv. 4.4.15>	hos Praeneste sacrum, nemus hos glaciale Dianae,
<stat. silv. 4.4.16>	Algidus aut horrens aut Tuscula protegit umbra,
<stat. silv. 4.4.17>	Tiburis hi lucos Anienaque frigora captant.
<stat. silv. 4.4.18>	te quoque clamosae quaenam plaga mitior urbi
<stat. silv. 4.4.19>	subtrahit? aestivos quo decipis aere soles?
<stat. silv. 4.4.20>	quid? tuus ante omnis, tua cura potissima, Gallus,
<stat. silv. 4.4.21>	nec non noster amor—dubium morumne probandus
<stat. silv. 4.4.22>	ingeniine bonis—Latiis aestivat in oris
<stat. silv. 4.4.23>	anne metalliferae repetit iam moenia Lunae
<stat. silv. 4.4.24>	Tyrrhenasque domos? quod si tibi proximus haeret,
<stat. silv. 4.4.25>	non ego nunc vestro procul a sermone recedo;
<stat. silv. 4.4.26>	certum est, inde sonus geminas mihi circuit aures,
<stat. silv. 4.4.27>	sed tu, dum nimio possessa Hyperione flagrat
<stat. silv. 4.4.28>	torva Cleonaei iuba sideris, exue curis
<stat. silv. 4.4.29>	pectus et assiduo temet furare labori,
<stat. silv. 4.4.30>	et sontes operit pharetras arcumque retendit
<stat. silv. 4.4.31>	Parthus et Eleis auriga laboribus actos
<stat. silv. 4.4.32>	Alpheo permulcet equos et nostra fatescit
<stat. silv. 4.4.33>	laxaturque chelys: vires instigat alitque
<stat. silv. 4.4.34>	tempestiva quies, maior post otia virtus!
<stat. silv. 4.4.35>	talis cantata Briseide venit Achilles
<stat. silv. 4.4.36>	acrior et positis erupit in Hectora plectris.
<stat. silv. 4.4.37>	te quoque flammabit tacite repetita parumper
<stat. silv. 4.4.38>	desidia et solitos novus exultabis in actus,
<stat. silv. 4.4.39>	certe iam Latiae non miscent iurgia leges,
<stat. silv. 4.4.40>	et pacem piger annus habet messesque reversae
<stat. silv. 4.4.41>	dimisere forum, nec iam tibi turba reorum
<stat. silv. 4.4.42>	vestibulo querulique rogant exire clientes;
<stat. silv. 4.4.43>	cessat centeni moderatrix iudicis hasta,
<stat. silv. 4.4.44>	qua tibi sublimi iam nunc celeberrima fama
<stat. silv. 4.4.45>	eminet et iuvenis facundia praeterit annos.
<stat. silv. 4.4.46>	felix curarum, cui non Heliconia cordi
<stat. silv. 4.4.47>	serta nec imbelles Parnasi e vertice laurus,
<stat. silv. 4.4.48>	sed viget ingenium et magnos accinctus in usus
<stat. silv. 4.4.49>	fert animus quascumque vices: nos otia vitae
<stat. silv. 4.4.50>	solamur cantu ventosaque gaudia famae
<stat. silv. 4.4.51>	quaerimus, en egomet somnum et geniale secutus
<stat. silv. 4.4.52>	litus, ubi Ausonio se condidit hospita portu
<stat. silv. 4.4.53>	Parthenope, tenues ignavo pollice chordas
<stat. silv. 4.4.54>	pulso Maroneique sedens in margine templi
<stat. silv. 4.4.55>	sumo animum et magni tumidis adcanto magistri:
<stat. silv. 4.4.56>	at tu, si longi cursum dabit Atropos aevi,
<stat. silv. 4.4.57>	—detque, precor, Latiique ducis sic numina pergant,
<stat. silv. 4.4.58>	quem tibi posthabito studium est coluisse Tonante,
<stat. silv. 4.4.59>	quique tuos alio subtexit munere fasces
<stat. silv. 4.4.60>	et spatia obliquae mandat renovare Latinae!—
<stat. silv. 4.4.61>	forsitan Ausonias ibis frenare cohortes
<stat. silv. 4.4.62>	aut Rheni populos aut nigrae litora Thyles
<stat. silv. 4.4.63>	aut Histrum servare datur metuendaque portae
<stat. silv. 4.4.64>	limina Caspiacae. nee enim tibi sola potentis
<stat. silv. 4.4.65>	eloquii virtus: sunt membra accommoda bellis
<stat. silv. 4.4.66>	quique gravem tarde subeant thoraca lacerti:
<stat. silv. 4.4.67>	seu campo pedes ire pares, est agmina supra
<stat. silv. 4.4.68>	nutaturus apex; seu frena sonantia flectes,
<stat. silv. 4.4.69>	serviet asper equus, nos facta aliena canendo
<stat. silv. 4.4.70>	vergimur in senium: propriis tu pulcher in armis
<stat. silv. 4.4.71>	ipse canenda geres parvoque exempla parabis
<stat. silv. 4.4.72>	magna Getae, dignos quem iam nunc belliger actus
<stat. silv. 4.4.73>	poscit avus praestatque domi novisse triumphos,
<stat. silv. 4.4.74>	surge, agedum, iuvenemque, puer, deprende parentem,
<stat. silv. 4.4.75>	stemmate materno felix, virtute paterna.
<stat. silv. 4.4.76>	iam te blanda sinu Tyrio sibi Gloria felix
<stat. silv. 4.4.77>	educat et cunctas gaudet spondere curules."—
<stat. silv. 4.4.78>	Haec ego Chalcidicis ad te, Marcelle, sonabam
<stat. silv. 4.4.79>	litoribus, fractas ubi Vesvius erigit iras,
<stat. silv. 4.4.80>	aemula Trinacriis volvens incendia flammis.
<stat. silv. 4.4.81>	mira fides! credetne virum ventura propago,
<stat. silv. 4.4.82>	cum segetes iterum, cum iam haec deserta virebunt,
<stat. silv. 4.4.83>	infra urbes populosque premi proavitaque fato
<stat. silv. 4.4.84>	rura abiisse pari ? necdum letale minari
<stat. silv. 4.4.85>	cessat apex. procul ista tuo sint fata Teati
<stat. silv. 4.4.86>	nec Marrucinos agat haec insania montes.
<stat. silv. 4.4.87>	Nunc si forte meis quae sint exordia musis
<stat. silv. 4.4.88>	scire petis, iam Sidonios emensa labores
<stat. silv. 4.4.89>	Thebais optato collegit carbasa portu
<stat. silv. 4.4.90>	Parnasique iugis silvaque Heliconide festis
<stat. silv. 4.4.91>	tura dedit flammis et virginis exta iuvencae
<stat. silv. 4.4.92>	votiferaque meas suspendit ab arbore vittas.
<stat. silv. 4.4.93>	nunc vacuos crines alio subit infula nexu:
<stat. silv. 4.4.94>	Troia quidem magnusque mihi temptatur Achilles,
<stat. silv. 4.4.95>	sed vocat arcitenens alio pater armaque monstrat
<stat. silv. 4.4.96>	Ausonii maiora ducis, trahit impetus illo
<stat. silv. 4.4.97>	iam pridem retrahitque timor, stabuntne sub illa
<stat. silv. 4.4.98>	mole umeri an magno vincetur pondere cervix?
<stat. silv. 4.4.99>	dic, Marcelle, feram? fluctus an sueta minores
<stat. silv. 4.4.100>	nosse ratis nondum Ioniis credenda periclis?
<stat. silv. 4.4.101>	Iamque vale et penitus voti tibi vatis honorem
<stat. silv. 4.4.102>	corde exire veta; nec enim Tirynthius almae
<stat. silv. 4.4.103>	parens amicitiae; cedet tibi gloria fidi
<stat. silv. 4.4.104>	Theseos, et lacerum qui circa moenia Troiae
<stat. silv. 4.4.105>	Priamiden caeso solacia traxit amico.

<stat. silv. 4.5.1>	Parvi beatus ruris honoribus,
<stat. silv. 4.5.2>	qua prisca Teucros Alba colit lares,
<stat. silv. 4.5.3>	fortem atque facundum Severum
<stat. silv. 4.5.4>	non solitis fidibus saluto.
<stat. silv. 4.5.5>	iam trux ad Arctos Parrhasias hiems
<stat. silv. 4.5.6>	concessit altis obruta solibus,
<stat. silv. 4.5.7>	iam pontus ac tellus renident
<stat. silv. 4.5.8>	in Zephyros Aquilone fracto.
<stat. silv. 4.5.9>	nunc cuncta veris frondibus annuis
<stat. silv. 4.5.10>	crinitur arbos, nunc volucrum novi
<stat. silv. 4.5.11>	questus inexpertumque carmen,
<stat. silv. 4.5.12>	quod tacita statuere bruma.
<stat. silv. 4.5.13>	nos parca tellus pervigil et focus
<stat. silv. 4.5.14>	culmenque multo lumine sordidum
<stat. silv. 4.5.15>	solantur exemptusque testa
<stat. silv. 4.5.16>	qua modo ferbuerat Lyaeus.
<stat. silv. 4.5.17>	non mille balant lanigeri greges,
<stat. silv. 4.5.18>	nec vacca dulci mugit adultero,
<stat. silv. 4.5.19>	unique siquando canenti
<stat. silv. 4.5.20>	mutus ager domino reclamat.
<stat. silv. 4.5.21>	sed terra primis post patriam mihi
<stat. silv. 4.5.22>	dilecta curis: hic mea carmina
<stat. silv. 4.5.23>	regina bellorum virago
<stat. silv. 4.5.24>	Caesareo peramavit auro,
<stat. silv. 4.5.25>	cum tu sodalis dulce periculum
<stat. silv. 4.5.26>	conisus omni pectore tolleres,
<stat. silv. 4.5.27>	ut Castor ad cunctos tremebat
<stat. silv. 4.5.28>	Bebryciae strepitus harenae.
<stat. silv. 4.5.29>	tene in remotis Syrtibus avia
<stat. silv. 4.5.30>	Leptis creavit? iam feret Indicas
<stat. silv. 4.5.31>	messes odoratisque rara
<stat. silv. 4.5.32>	cinnama praeripiet Sabaeis.
<stat. silv. 4.5.33>	quis non in omni vertice Romuli
<stat. silv. 4.5.34>	reptasse dulcem Septimium putet?
<stat. silv. 4.5.35>	quis fonte Iuturnae relictis
<stat. silv. 4.5.36>	uberibus neget esse pastum?
<stat. silv. 4.5.37>	nec mira virtus: protinus Ausonum
<stat. silv. 4.5.38>	portus vadosae nescius Africae
<stat. silv. 4.5.39>	intras adoptatusque Tuscis
<stat. silv. 4.5.40>	gurgitibus puer innatasti.
<stat. silv. 4.5.41>	hinc parvus inter pignora curiae
<stat. silv. 4.5.42>	contentus artae lumine purpurae
<stat. silv. 4.5.43>	crescis, sed immensos labores
<stat. silv. 4.5.44>	indole patricia secutus.
<stat. silv. 4.5.45>	non sermo Poenus, non habitus tibi,
<stat. silv. 4.5.46>	externa non mens: Italus, Italus,
<stat. silv. 4.5.47>	sunt Urbe Romanisque turmis,
<stat. silv. 4.5.48>	qui Libyam deceant alumni.
<stat. silv. 4.5.49>	est et frementi vox hilaris foro,
<stat. silv. 4.5.50>	venale sed non eloquium tibi;
<stat. silv. 4.5.51>	ensisque vagina quiescit,
<stat. silv. 4.5.52>	stringere ni iubeant amici.
<stat. silv. 4.5.53>	sed rura cordi saepius et quies,
<stat. silv. 4.5.54>	nunc in paternis sedibus et solo
<stat. silv. 4.5.55>	Veiente, nunc frondosa supra
<stat. silv. 4.5.56>	Herniea. nunc Curibus vetustis.
<stat. silv. 4.5.57>	hic plura pones vocibus et modis
<stat. silv. 4.5.58>	passu solutis, sed memor interim
<stat. silv. 4.5.59>	nostri verecundo latentem
<stat. silv. 4.5.60>	barbiton ingemina sub antro.

<stat. silv. 4.6.1>	Forte remittentem curas Phoeboque levatum
<stat. silv. 4.6.2>	pectora, cum patulis tererem vagus otia Saeptis
<stat. silv. 4.6.3>	iam moriente die, rapuit me cena benigni
<stat. silv. 4.6.4>	Vindicis, haec imos animi perlapsa recessus
<stat. silv. 4.6.5>	inconsumpta manet, neque enim ludibria ventris
<stat. silv. 4.6.6>	hausimus aut epulas diverso a sole petitas
<stat. silv. 4.6.7>	vinaque perpetuis aevo certantia fastis,
<stat. silv. 4.6.8>	a miseri, quos nosse iuvat quid Phasidis ales
<stat. silv. 4.6.9>	distet ab hiberna Rhodopes grue, quis magis anser
<stat. silv. 4.6.10>	exta ferat, cur Tuscus aper generosior Umbro,
<stat. silv. 4.6.11>	lubrica qua recubent conchylia mollius alga:
<stat. silv. 4.6.12>	nobis verus amor medioque Helicone petitus
<stat. silv. 4.6.13>	sermo hilaresque ioci brumalem absumere noctem
<stat. silv. 4.6.14>	suaserunt mollemque oculis expellere somnum,
<stat. silv. 4.6.15>	donec ab Elysiis prospexit sedibus alter
<stat. silv. 4.6.16>	Castor et hesternas risit Tithonia mensas.
<stat. silv. 4.6.17>	o bona nox iunctaque utinam Tirynthia luna!
<stat. silv. 4.6.18>	nox et Erythraeis Thetidis signanda lapidis
<stat. silv. 4.6.19>	et memoranda diu geniumque habitura perennem!
<stat. silv. 4.6.20>	mille ibi tunc species aerisque eborisque vetusti
<stat. silv. 4.6.21>	atque locuturas mentito corpore ceras
<stat. silv. 4.6.22>	edidici. quis namque oculis certaverit usquam
<stat. silv. 4.6.23>	Vindicis, artificum veteres agnoscere ductus
<stat. silv. 4.6.24>	et non inscriptis auctorem reddere signis?
<stat. silv. 4.6.25>	hic tibi quae docto multum vigilata Myroni
<stat. silv. 4.6.26>	aera, laboriferi vivant quae marmora caelo
<stat. silv. 4.6.27>	Praxitelis, quod ebur Pisaeo pollice rasum,
<stat. silv. 4.6.28>	quid Polyeliteis iussum spirare caminis,
<stat. silv. 4.6.29>	linea quae veterem longe fateatur Apellen,
<stat. silv. 4.6.30>	monstrabit: namque haec, quotiens chelyn exuit, illi
<stat. silv. 4.6.31>	desidia est, hic Aoniis amor avocat antris.
<stat. silv. 4.6.32>	Haec inter castae genius tutelaque mensae
<stat. silv. 4.6.33>	Amphitryoniades multo mea cepit amore
<stat. silv. 4.6.34>	pectora nec longo satiavit lumina visu:
<stat. silv. 4.6.35>	tantus honos operi finesque inclusa per artos
<stat. silv. 4.6.36>	maiestas! deus ille, deus! seseque videndum
<stat. silv. 4.6.37>	indulsit, Lysippe, tibi parvusque videri
<stat. silv. 4.6.38>	sentirique ingens! et eum mirabilis intra
<stat. silv. 4.6.39>	stet mensura pedem, tamen exclamare libebit,
<stat. silv. 4.6.40>	si visus per membra feres: "hoc pectore pressus
<stat. silv. 4.6.41>	vastator Nemees, haec exitiale ferebant
<stat. silv. 4.6.42>	robur et Argoos frangebant brachia remos."
<stat. silv. 4.6.43>	a! spatio tam magna brevi mendacia formae!
<stat. silv. 4.6.44>	quis modus in dextra, quanta experientia docti
<stat. silv. 4.6.45>	artificis curis, pariter gestamina mensae
<stat. silv. 4.6.46>	fingere et ingentes animo versare colossos!
<stat. silv. 4.6.47>	tale nec Idaeis quicquam Telchines in antris
<stat. silv. 4.6.48>	nee stolidus Brontes nec, qui polit arma deorum,
<stat. silv. 4.6.49>	Lemnius exigua potuisset ludere massa.
<stat. silv. 4.6.50>	nec torva effigies epulisque aliena remissis,
<stat. silv. 4.6.51>	sed qualem parci domus admirata Molorchi
<stat. silv. 4.6.52>	aut Aleae lucis vidit Tegeaea sacerdos;
<stat. silv. 4.6.53>	qualis et Oetaeis emissus in astra favillis
<stat. silv. 4.6.54>	nectar adhuc torva laetus Iunone bibebat:
<stat. silv. 4.6.55>	sic mitis vultus, veluti de pectore gaudens,
<stat. silv. 4.6.56>	hortatur mensas, tenet haec marcentia fratris
<stat. silv. 4.6.57>	pocula, at haec clavae meminit manus; aspera sedis
<stat. silv. 4.6.58>	sustinet et cultum Nemeaeo tegmine saxum.
<stat. silv. 4.6.59>	Digna operi fortuna sacro. Pellaeus habebat
<stat. silv. 4.6.60>	regnator laetis numen venerabile mensis
<stat. silv. 4.6.61>	et comitem occasus secum portabat et ortus,
<stat. silv. 4.6.62>	praestabatque libens modo qua diademata dextra
<stat. silv. 4.6.63>	abstulerat dederatque et magnas verterat urbes,
<stat. silv. 4.6.64>	semper ab hoc animos in crastina bella petebat,
<stat. silv. 4.6.65>	huic acies semper victor narrabat opimas,
<stat. silv. 4.6.66>	sive catenatos Bromio detraxerat Indos
<stat. silv. 4.6.67>	seu elusam magna Babylona refregerat hasta
<stat. silv. 4.6.68>	seu Pelopis terras libertatemque Pelasgam
<stat. silv. 4.6.69>	obruerat bello; magnoque ex agmine laudum
<stat. silv. 4.6.70>	fertur Thebanos tantum excusasse triumphos.
<stat. silv. 4.6.71>	ille etiam, magnos Fatis rumpentibus actus,
<stat. silv. 4.6.72>	cum trahere! letale merum, iam mortis opaca
<stat. silv. 4.6.73>	nube gravis vultus alios in numine caro
<stat. silv. 4.6.74>	aeraque supremis timuit sudantia mensis.
<stat. silv. 4.6.75>	Mox Nasamoniaeo decus admirabile regi
<stat. silv. 4.6.76>	possessum; fortique deo libavit honores
<stat. silv. 4.6.77>	semper atrox dextra periuroque ense superbus
<stat. silv. 4.6.78>	Hannibal. Italicae perfusum sanguine gentis
<stat. silv. 4.6.79>	diraque Romuleis portantem incendia tectis
<stat. silv. 4.6.80>	oderat, et cum epulas, et eum Lenaea dicaret
<stat. silv. 4.6.81>	dona. deus castris maerens comes ire nefandis,
<stat. silv. 4.6.82>	praecipue cum sacrilega face miscuit arces
<stat. silv. 4.6.83>	ipsius immeritaeque domos ac templa Sagunti
<stat. silv. 4.6.84>	polluit et populis furias immisit honestas.
<stat. silv. 4.6.85>	Nee post Sidonii letum ducis aere potita
<stat. silv. 4.6.86>	egregio plebeia domus, convivia Syllae
<stat. silv. 4.6.87>	ornabat semper claros intrare penates
<stat. silv. 4.6.88>	adsuetum et felix dominorum stemmate signum.
<stat. silv. 4.6.89>	Nunc quoque, si mores humanaque pectora curae
<stat. silv. 4.6.90>	nosse deis: non aula quidem, Tirynthie, nee te
<stat. silv. 4.6.91>	regius ambit honos, sed casta ignaraque culpae
<stat. silv. 4.6.92>	mens domini, cui prisca fides coeptaeque perenne
<stat. silv. 4.6.93>	foedus amicitiae, scit adhuc florente sub aevo
<stat. silv. 4.6.94>	par magnis Vestinus avis, quem nocte dieque
<stat. silv. 4.6.95>	spirat et in carae vivit complexibus umbrae.
<stat. silv. 4.6.96>	hic igitur tibi laeta quies, fortissime divum,
<stat. silv. 4.6.97>	Alcide, nee bella vides pugnasque feroces,
<stat. silv. 4.6.98>	sed chelyn et vittas et amantes carmina laurus.
<stat. silv. 4.6.99>	hic tibi solemni memorabit carmine, quantus
<stat. silv. 4.6.100>	Iliacas Geticasque domos quantusque nivalem
<stat. silv. 4.6.101>	Stymphalon quantusque iugis Erymanthon aquosis
<stat. silv. 4.6.102>	terrueris quem te pecoris possessor Hiberi,
<stat. silv. 4.6.103>	quem tulerit saevae Mareoticus arbiter arae.
<stat. silv. 4.6.104>	hic penetrata tibi spoliataque limina mortis
<stat. silv. 4.6.105>	concinet et flentes Libyae Scythiaeque puellas.
<stat. silv. 4.6.106>	nec te regnator Macetum nee barbarus umquam
<stat. silv. 4.6.107>	Hannibal aut saevi posset vox horrida Syllae
<stat. silv. 4.6.108>	his celebrare modis, certe tu, muneris auctor,
<stat. silv. 4.6.109>	non aliis malles oculis, Lysippe. probari.

<stat. silv. 4.7.1>	Iam diu lato satiata campo
<stat. silv. 4.7.2>	fortis heroos. Erato, labores
<stat. silv. 4.7.3>	differ atque ingens opus in minores
<stat. silv. 4.7.4>	contrahe gyros;
<stat. silv. 4.7.5>	tuque, regnator lyricae cohortis,
<stat. silv. 4.7.6>	da novi paulum mihi iura plectri,
<stat. silv. 4.7.7>	si tuas cantu Latio sacravi,
<stat. silv. 4.7.8>	Pindare, Thebas:
<stat. silv. 4.7.9>	Maximo carmen tenuare tempto;
<stat. silv. 4.7.10>	nunc ab intonsa capienda myrto
<stat. silv. 4.7.11>	serta, nunc maior sitis et bibendus
<stat. silv. 4.7.12>	castior amnis.
<stat. silv. 4.7.13>	quando te dulci Latio remittent
<stat. silv. 4.7.14>	Dalmatae montes, ubi Dite viso
<stat. silv. 4.7.15>	pallidus fossor redit erutoque
<stat. silv. 4.7.16>	concolor auro?
<stat. silv. 4.7.17>	ecce me natum propiore terra
<stat. silv. 4.7.18>	non tamen portu retinent amoeno
<stat. silv. 4.7.19>	desides Baiae liticenve notus
<stat. silv. 4.7.20>	Hectoris armis.
<stat. silv. 4.7.21>	torpor est nostris sine te Camenis,
<stat. silv. 4.7.22>	tardius sueto venit ipse Thymbrae
<stat. silv. 4.7.23>	rector et primis meus ecce metis
<stat. silv. 4.7.24>	haeret Achilles.
<stat. silv. 4.7.25>	quippe te fido monitore nostra
<stat. silv. 4.7.26>	Thebais multa cruciata lima
<stat. silv. 4.7.27>	temptat audaci fide Mantuanae
<stat. silv. 4.7.28>	gaudia famae.
<stat. silv. 4.7.29>	sed damus lento veniam, quod alma
<stat. silv. 4.7.30>	prole fundasti vacuos penates,
<stat. silv. 4.7.31>	o diem laetum! venit ecce nobis
<stat. silv. 4.7.32>	Maximus alter!
<stat. silv. 4.7.33>	orbitas omni fugienda nisu,
<stat. silv. 4.7.34>	quam premit votis inimicus heres,
<stat. silv. 4.7.35>	optimo poscens—pudet heu!—propinquum
<stat. silv. 4.7.36>	funus amico.
<stat. silv. 4.7.37>	orbitas nullo tumulata fletu:
<stat. silv. 4.7.38>	stat domo capta cupidus superstes
<stat. silv. 4.7.39>	imminens leti spoliis et ipsum
<stat. silv. 4.7.40>	computat ignem.
<stat. silv. 4.7.41>	duret in longum generosus infans,
<stat. silv. 4.7.42>	perque non multis iter expeditum
<stat. silv. 4.7.43>	crescat in mores patrios avumque
<stat. silv. 4.7.44>	provocet actis!
<stat. silv. 4.7.45>	tu tuos parvo memorabis enses,
<stat. silv. 4.7.46>	quos ad Eoum tuleris Orontem
<stat. silv. 4.7.47>	signa frenatae moderatus alae
<stat. silv. 4.7.48>	Castore dextro;
<stat. silv. 4.7.49>	ille ut invicti rapidum secutus
<stat. silv. 4.7.50>	Caesaris fulmen refugis amaram
<stat. silv. 4.7.51>	Sarmatis legem dederit, sub uno
<stat. silv. 4.7.52>	vivere caelo.
<stat. silv. 4.7.53>	sed tuas artes puer ante discat,
<stat. silv. 4.7.54>	omne quis mundi senium remensus
<stat. silv. 4.7.55>	orsa Sallusti brevis et Timavi
<stat. silv. 4.7.56>	reddis alumnum.

<stat. silv. 4.8.1>	Pande fores superum vittataque templa Sabaeis
<stat. silv. 4.8.2>	nubibus et pecudum fibris spirantibus imple,
<stat. silv. 4.8.3>	Parthenope; clari genus ecce Menecratis auget
<stat. silv. 4.8.4>	tertia iam soboles. procerum tibi nobile vulgus
<stat. silv. 4.8.5>	crescit et insani solatur damna Vesaevi.
<stat. silv. 4.8.6>	nec solum festas secreta Neapolis aras
<stat. silv. 4.8.7>	ambiat: et socii portus dilectuque initi
<stat. silv. 4.8.8>	terra Dieareheo nec non plaga cara madenti
<stat. silv. 4.8.9>	Surrentina deo sertis altaria cingat,
<stat. silv. 4.8.10>	materni qua litus avi, quem turba nepotum
<stat. silv. 4.8.11>	circuit et similes contendit reddere vultus,
<stat. silv. 4.8.12>	gaudeat et Libyci praesignis avunculus hasta,
<stat. silv. 4.8.13>	quaeque sibi genitos putat attollitque benigno
<stat. silv. 4.8.14>	Polla sinu. macte, o iuvenis, qui tanta merenti
<stat. silv. 4.8.15>	lumina das patriae, dulci tremit ecce tumultu
<stat. silv. 4.8.16>	tot dominis clamata domus, procul atra recedat
<stat. silv. 4.8.17>	Invidia atque alio liventia pectora flectat:
<stat. silv. 4.8.18>	his senium longaeque decus virtutis et alba
<stat. silv. 4.8.19>	Atropos et patrius laurus promisit Apollo,
<stat. silv. 4.8.20>	ergo quod Ausoniae pater augustissimus urbis
<stat. silv. 4.8.21>	ius tibi tergeminae dederat laetabile prolis,
<stat. silv. 4.8.22>	omen erat. venit totiens Lucina piumque
<stat. silv. 4.8.23>	intravit repetita larem, sic fertilis, oro,
<stat. silv. 4.8.24>	stet domus et donis numquam mutata sacratis.
<stat. silv. 4.8.25>	macte, quod et proles tibi saepius aucta virili
<stat. silv. 4.8.26>	robore, sed iuveni laetanda et virgo parenti
<stat. silv. 4.8.27>	—aptior his virtus, citius dabit illa nepotes—,
<stat. silv. 4.8.28>	qualis maternis Helene iam digna palaestris
<stat. silv. 4.8.29>	inter Amyclaeos reptabat candida fratres;
<stat. silv. 4.8.30>	vel qualis caeli facies, ubi nocte serena
<stat. silv. 4.8.31>	admovere iubar mediae duo sidera lunae.
<stat. silv. 4.8.32>	Sed queror haud faciles, iuvenum rarissime, questus
<stat. silv. 4.8.33>	irascorque etiam, quantum irascuntur amantes,
<stat. silv. 4.8.34>	tantane me decuit vulgari gaudia fama
<stat. silv. 4.8.35>	noscere? cumque tibi vagiret tertius infans,
<stat. silv. 4.8.36>	protinus ingenti non venit nuntia cursu
<stat. silv. 4.8.37>	littera, quae festos cumulare altaribus ignes
<stat. silv. 4.8.38>	et redimire chelyn postesque ornare iuberet
<stat. silv. 4.8.39>	Albanoque caelum sordentem promere fumo
<stat. silv. 4.8.40>	et cantu signare diem, sed tardus inersque
<stat. silv. 4.8.41>	nunc demum mea vota cano? tua culpa tuusque
<stat. silv. 4.8.42>	hic pudor, ulterius sed enim producere questus
<stat. silv. 4.8.43>	non licet; en hilaris circumstat turba tuorum
<stat. silv. 4.8.44>	defensatque patrem, quem non hoc agmine vineas?
<stat. silv. 4.8.45>	Di patrii, quos auguriis super aequora magnis
<stat. silv. 4.8.46>	litus ad Ausonium devexit Abantia classis,
<stat. silv. 4.8.47>	tu, ductor populi longe migrantis, Apollo,
<stat. silv. 4.8.48>	cuius adhuc volucrem laeva cervice sedentem
<stat. silv. 4.8.49>	respiciens blande felix Eumelis adorat,
<stat. silv. 4.8.50>	tuque, Actaea Ceres, cursu cui semper anhelo
<stat. silv. 4.8.51>	votivam taciti quassamus lampada mystae,
<stat. silv. 4.8.52>	et vos, Tyndaridae, quos non horrenda Lycurgi
<stat. silv. 4.8.53>	Taygeta umbrosaeque magis coluere Therapnae:
<stat. silv. 4.8.54>	hos cum plebe sua, patrii, servate penates,
<stat. silv. 4.8.55>	sint, qui fessam aevo crebrisque laboribus urbem
<stat. silv. 4.8.56>	voce opibusque iuvent viridique in nomine servent.
<stat. silv. 4.8.57>	his placidos genitor mores largumque nitorem
<stat. silv. 4.8.58>	monstret avus, pulchrae studium virtutis uterque,
<stat. silv. 4.8.59>	quippe et opes et origo sinunt hanc lampade prima
<stat. silv. 4.8.60>	patricias intrare fores, hos pube sub ipsa,
<stat. silv. 4.8.61>	si modo prona bonis invicti Caesaris adsint
<stat. silv. 4.8.62>	numina, Romulei limen pulsare senatus.

<stat. silv. 4.9.1>	Est sane iocus iste, quod libellum
<stat. silv. 4.9.2>	misisti mihi, Grype, pro libello,
<stat. silv. 4.9.3>	urbanum tamen hoc potest videri,
<stat. silv. 4.9.4>	si post hoc aliquid mihi remittas;
<stat. silv. 4.9.5>	nam si ludere, Grype, perseveras,
<stat. silv. 4.9.6>	non ludis, licet, ecce, computemus!
<stat. silv. 4.9.7>	noster purpureus novusque charta
<stat. silv. 4.9.8>	et binis decoratus umbilicis,
<stat. silv. 4.9.9>	praeter me mihi constitit decussis 1:
<stat. silv. 4.9.10>	tu rosum tineis situque putrem,
<stat. silv. 4.9.11>	quales aut Libycis madent olivis
<stat. silv. 4.9.12>	aut tus Niliacum piperve servant
<stat. silv. 4.9.13>	aut Byzantiacos colunt lacertos,
<stat. silv. 4.9.14>	nee saltem tua dicta continentem,
<stat. silv. 4.9.15>	quae trino iuvenis foro tonabas,
<stat. silv. 4.9.16>	aut centum prope iudices, priusquam
<stat. silv. 4.9.17>	te Germanicus arbitrum sequenti
<stat. silv. 4.9.18>	annonae dedit omniumque late
<stat. silv. 4.9.19>	praefecit stationibus viarum,
<stat. silv. 4.9.20>	sed Bruti senis oscitationes
<stat. silv. 4.9.21>	de capsa miseri libellionis
<stat. silv. 4.9.22>	emptum plus minus asse Gaiano,
<stat. silv. 4.9.23>	donas. usque adeone defuerunt
<stat. silv. 4.9.24>	caesis pillea suta de lacernis
<stat. silv. 4.9.25>	vel mantelia luridaeve mappae,
<stat. silv. 4.9.26>	chartae, Thebaicaeve Caricaeve?
<stat. silv. 4.9.27>	nusquam turbine conditus ruenti
<stat. silv. 4.9.28>	primorum globus atque cottanorum?
<stat. silv. 4.9.29>	non enlychnia sicca, non replictae
<stat. silv. 4.9.30>	bulborum tunicae? nec ova tantum
<stat. silv. 4.9.31>	nec lenes halicae nec asperum far?
<stat. silv. 4.9.32>	nusquam Cinyphiis vagata campis
<stat. silv. 4.9.33>	curvarum domus uda coclearum?
<stat. silv. 4.9.34>	non lardum grave debilisve perna?
<stat. silv. 4.9.35>	non lucanica, non graves falisei,
<stat. silv. 4.9.36>	non sal oxyporumve caseusve,
<stat. silv. 4.9.37>	aut panes viridantis aphronitri
<stat. silv. 4.9.38>	vel passum psithiis suis recoetum,
<stat. silv. 4.9.39>	dulei defruta vel lutosa caeno?
<stat. silv. 4.9.40>	quantum nec dare cereos olentes,
<stat. silv. 4.9.41>	cultellum tenuesve codicillos?
<stat. silv. 4.9.42>	ollares, rogo, non licebat uvas,
<stat. silv. 4.9.43>	Cumano patinas in orbe tortas
<stat. silv. 4.9.44>	aut unam dare synthesin—quid horres?—
<stat. silv. 4.9.45>	alborum calicum atque caccaborum?
<stat. silv. 4.9.46>	sed certa velut aequus in statera,
<stat. silv. 4.9.47>	nil mutas, sed idem mihi rependis.
<stat. silv. 4.9.48>	quid si, cum bene mane semicrudus
<stat. silv. 4.9.49>	inlatam tibi dixero salutem,
<stat. silv. 4.9.50>	et tu me vicibus domi salutes?
<stat. silv. 4.9.51>	aut, cum me dape iuveris opima,
<stat. silv. 4.9.52>	exspectes similes et ipse cenas?
<stat. silv. 4.9.53>	irascor tibi, Grype. sed valebis;
<stat. silv. 4.9.54>	tantum ne mihi, quo soles lepore,
<stat. silv. 4.9.55>	et nunc hendecasyllabos remittas.

