

<prud. sym. 1.1.1> Paulus, praeco Dei, qui fera gentium 
<prud. sym. 1.1.2> primus corda sacro perdomuit stilo, 
<prud. sym. 1.1.3> Christum per populos ritibus asperis 
<prud. sym. 1.1.4> inmanes placido dogmate seminans, 
<prud. sym. 1.1.5> inmansueta suas ut cerimonias 
<prud. sym. 1.1.6> gens pagana Deo sperneret agnito, 
<prud. sym. 1.1.7> actus turbinibus forte nigerrimis 
<prud. sym. 1.1.8> hibernum pelagus iam rate debili 
<prud. sym. 1.1.9> et vim navifragi pertulerat noti. 
<prud. sym. 1.1.10> sed cum caerulei proelia gurgitis 
<prud. sym. 1.1.11> iussisset Domini dextra quiescere, 
<prud. sym. 1.1.12> ad portum fluitans cumba relabitur 
<prud. sym. 1.1.13> exponitque solo litoris uvidi 
<prud. sym. 1.1.14> contractos pluvio frigore remiges, 
<prud. sym. 1.1.15> tunc de litoreis saepibus algidi 
<prud. sym. 1.1.16> arentum propere bracchia palmitum 
<prud. sym. 1.1.17> convectant rapidos unde focos struant: 
<prud. sym. 1.1.18> fascem quisque suum congerit ignibus 
<prud. sym. 1.1.19> expectans calidi luxuriam rogi. 
<prud. sym. 1.1.20> Paulus, dum fragiles cogere surculos 
<prud. sym. 1.1.21> et densere foci congeriem studet, 
<prud. sym. 1.1.22> incautam cumulis inseruit manum, 
<prud. sym. 1.1.23> torpebat glacie pigra ubi vipera  
<prud. sym. 1.1.24> sarmentis laqueos corporis inplicans. 
<prud. sym. 1.1.25> quae postquam intepuit fomite fumeo 
<prud. sym. 1.1.26> laxavitque ferox colla rigentia, 
<prud. sym. 1.1.27> iam flecti facilis, rettulit ad manum 
<prud. sym. 1.1.28> vibrato capite spicula dentium. 
<prud. sym. 1.1.29> haerentem digiti vulnere mordicus 
<prud. sym. 1.1.30> pendentemque gerens Paulus inhorruit. 
<prud. sym. 1.1.31> exclamant alii, quod cute livida 
<prud. sym. 1.1.32> virus mortiferum serpere crederent. 
<prud. sym. 1.1.33> at non intrepidum terret apostolum 
<prud. sym. 1.1.34> tristis tam subiti forma periculi. 
<prud. sym. 1.1.35> adtollens oculos sidera suspicit 
<prud. sym. 1.1.36> Christum sub tacito pectore murmurans, 
<prud. sym. 1.1.37> excussumque procul discutit aspidem, 
<prud. sym. 1.1.38> abiectus coluber verberat aëra 
<prud. sym. 1.1.39> atque oris patuli solvit acumina. 
<prud. sym. 1.1.40> mox omnis sanies deserit et dolor 
<prud. sym. 1.1.41> ceu nullo laceram vulnere dexteram, 
<prud. sym. 1.1.42> siccatusque perit vipereus liquor, 
<prud. sym. 1.1.43> hydrum praecipitem dum rotat inpetus, 
<prud. sym. 1.1.44> arsurum mediis intulit ignibus. 
<prud. sym. 1.1.45> sic nunc post hiemem vimque trucis freti, 
<prud. sym. 1.1.46> quo iactata ratis tunc Sapientiae est, 
<prud. sym. 1.1.47> cum sub sacricolis territa regibus 
<prud. sym. 1.1.48> vix panso poterat currere carbaso 
<prud. sym. 1.1.49> adflictosque suos turbine saeculi 
<prud. sym. 1.1.50> vectarat rabidis fluctibus innatans, 
<prud. sym. 1.1.51> morsum vulnificum lex pia pertulit. 
<prud. sym. 1.1.52> occultabat enim se prius abditum 
<prud. sym. 1.1.53> virus nec gravidum protulerat caput, 
<prud. sym. 1.1.54> contentum involucris atque cubilibus 
<prud. sym. 1.1.55> subter conprimere clausa silentia. 
<prud. sym. 1.1.56> sed, dum forte latens inpietas riget, 
<prud. sym. 1.1.57> dextram Iustitiae pigra momorderat  
<prud. sym. 1.1.58> succensi stomacho fellis inaestuans. 
<prud. sym. 1.1.59> heu, quam catholicam nil prope profuit 
<prud. sym. 1.1.60> puppem nasse sacri remigio stili 
<prud. sym. 1.1.61> quem Paulus variis gentibus edidit! 
<prud. sym. 1.1.62> vix portu placido tuta quieverat 
<prud. sym. 1.1.63> victrix edomitis mille furoribus, 
<prud. sym. 1.1.64> vix adstricta suis iam retinaculis 
<prud. sym. 1.1.65> vectores stabili condiderat solo: 
<prud. sym. 1.1.66> erumpit subito triste periculum, 
<prud. sym. 1.1.67> nam dum praecalidos igniculos sibi 
<prud. sym. 1.1.68> solvendis adolent et senio et gelu, 
<prud. sym. 1.1.69> dum virgas steriles atque superfluas 
<prud. sym. 1.1.70> flammis de fidei palmite concremant, 
<prud. sym. 1.1.71> ut concreta vagis vinea crinibus 
<prud. sym. 1.1.72> silvosi inluviem poneret idoli, 
<prud. sym. 1.1.73> palpavit nimius perniciem tepor. 
<prud. sym. 1.1.74> seps insueta subit serpere flexibus 
<prud. sym. 1.1.75> et vibrare sagax eloquii caput: 
<prud. sym. 1.1.76> sed dextra inpatiens vulneris inritos 
<prud. sym. 1.1.77> oris rhetorici depulit halitus; 
<prud. sym. 1.1.78> effusum ingenii virus inaniter 
<prud. sym. 1.1.79> summa Christicolis in cute substitit. 
<prud. sym. 1.1.80> Salvator generis Romulei, precor, 
<prud. sym. 1.1.81> qui cunctis veniam das pereuntibus, 
<prud. sym. 1.1.82> qui nullum statuis non operis tui 
<prud. sym. 1.1.83> mortalem, facili quem releves manu, 
<prud. sym. 1.1.84> huius, si potis est, iam miserescito 
<prud. sym. 1.1.85> praeruptam in foveam praecipitis viri. 
<prud. sym. 1.1.86> spirat sacrilegis flatibus inscius 
<prud. sym. 1.1.87> erroresque suos indocilis fovet, 
<prud. sym. 1.1.88> obtestor, iubeas ne citus inpetus 
<prud. sym. 1.1.89> arsurum mediis inferat ignibus.


<prud. sym. 1.2.1> Credebam vitiis aegram gentilibus urbem 
<prud. sym. 1.2.2> iam satis antiqui pepulisse pericula morbi 
<prud. sym. 1.2.3> nec quidquam restare mali, postquam medicina 
<prud. sym. 1.2.4> principis inmodicos sedarat in arce dolores, 
<prud. sym. 1.2.5> sed quoniam renovata lues turbare salutem 
<prud. sym. 1.2.6> temptat Romulidum, patris inploranda medella est, 
<prud. sym. 1.2.7> ne sinat antiquo Romam squalere veterno 
<prud. sym. 1.2.8> neve togas procerum fumoque et sanguine tingui. 
<prud. sym. 1.2.9> inclitus ergo parens patriae, moderator et orbis, 
<prud. sym. 1.2.10> nil egit prohibendo vagas ne pristinus error 
<prud. sym. 1.2.11> crederet esse deum nigrante sub aere formas, 
<prud. sym. 1.2.12> aut elementorum naturam, quae Patris ars est 
<prud. sym. 1.2.13> omnigeni, summa pro maiestate sacraret, 
<prud. sym. 1.2.14> vir solus cui cura fuit ne publica morum 
<prud. sym. 1.2.15> plaga cicatricem summa leviter cute clausam 
<prud. sym. 1.2.16> duceret, et latebram tabentis vulneris alte 
<prud. sym. 1.2.17> inpressam penitusque putri de pure peresam 
<prud. sym. 1.2.18> iuncta superficies medico fallente foveret, 
<prud. sym. 1.2.19> sed studuit quo pars hominis generosior intus 
<prud. sym. 1.2.20> viveret atque animam letali peste piatam 
<prud. sym. 1.2.21> nosset ab interno tutam servare veneno? 
<prud. sym. 1.2.22> illa tyrannorum fuerat medicina, videre 
<prud. sym. 1.2.23> quis status ante oculos praesentibus ac perituris 
<prud. sym. 1.2.24> conpeteret rebus, nec curam adhibere futuris. 
<prud. sym. 1.2.25> heu, male de populo meriti, male patribus ipsis 
<prud. sym. 1.2.26> blanditi, quos praecipites in Tartara mergi 
<prud. sym. 1.2.27> cum Iove siverunt multa et cum plebe deorum!  
<prud. sym. 1.2.28> ast hic imperium protendit latius aevo 
<prud. sym. 1.2.29> posteriore suis cupiens sancire salutem. 
<prud. sym. 1.2.30> nimirum pulchre quidam doctissimus ‘esset 
<prud. sym. 1.2.31> publica res,’ inquit, ‘tunc fortunata satis, si 
<prud. sym. 1.2.32> vel reges saperent vel regnarent sapientes.’ 
<prud. sym. 1.2.33> estne ille e numero paucorum qui diadema 
<prud. sym. 1.2.34> sortiti aetheriae coluerunt dogma sophiae? 
<prud. sym. 1.2.35> contigit ecce hominum generi gentique togatae 
<prud. sym. 1.2.36> dux sapiens, felix nostrae res publica Romae 
<prud. sym. 1.2.37> iustitia regnante viget. parete magistro 
<prud. sym. 1.2.38> sceptra gubernanti. monet ut deterrimus error 
<prud. sym. 1.2.39> utque superstitio veterum procul absit avorum, 
<prud. sym. 1.2.40> nec putet esse deum, nisi qui super omnia summus 
<prud. sym. 1.2.41> emineat magnique inmensa creaverit orbis. 
<prud. sym. 1.2.42> num melius Saturnus avos rexisse Latinos 
<prud. sym. 1.2.43> creditur, edictis qui talibus informavit 
<prud. sym. 1.2.44> agrestes animos et barbara corda virorum? 
<prud. sym. 1.2.45> ‘sum deus. advenio fugiens, praebete latebras, 
<prud. sym. 1.2.46> occultate senem nati feritate tyranni 
<prud. sym. 1.2.47> deiectum solio, placet hic fugitivus et exul 
<prud. sym. 1.2.48> ut lateam, genti atque loco Latium dabo nomen, 
<prud. sym. 1.2.49> vitibus incurvum, si qua est ea cura, putandis 
<prud. sym. 1.2.50> procudam chalybem, necnon et moenia vestri  
<prud. sym. 1.2.51> fluminis in ripa statuam Saturnia vobis. 
<prud. sym. 1.2.52> vos nemus adpositasque meo sub honore sacrantes 
<prud. sym. 1.2.53> (sum quianam Caelo genitus) celebrabitis aras.’ 
<prud. sym. 1.2.54> inde deos, quorum patria spectata sepulcra 
<prud. sym. 1.2.55> scimus, in aere hebetes informavere minores, 
<prud. sym. 1.2.56> advena quos profugus gignens et equina libido 
<prud. sym. 1.2.57> intulit Italiae: Tuscis namque ille puellis 
<prud. sym. 1.2.58> primus adhinnivit simulato numine moechus. 
<prud. sym. 1.2.59> mox patre deterior silvosi habitator Olympi 
<prud. sym. 1.2.60> Iuppiter incesta spurcavit labe Lacaenas, 
<prud. sym. 1.2.61> nunc bove subvectam rapiens ad crimen amatam, 
<prud. sym. 1.2.62> nunc tener ac pluma levior blandosque susurros 
<prud. sym. 1.2.63> in morem recinens suave inmorientis oloris, 
<prud. sym. 1.2.64> capta quibus volucrem virguncula ferret amorem, 
<prud. sym. 1.2.65> nunc foribus surdis, sera quas vel pessulus artis 
<prud. sym. 1.2.66> firmarat cuneis, per tectum dives amator 
<prud. sym. 1.2.67> imbricibus ruptis undantis desuper auri 
<prud. sym. 1.2.68> infundens pluviam gremio excipientis amicae, 
<prud. sym. 1.2.69> armigero modo sordidulam curante rapinam 
<prud. sym. 1.2.70> conpressu inmundo miserum adficiens catamitum, 
<prud. sym. 1.2.71> pelice iam puero magis indignante sorore, 
<prud. sym. 1.2.72> haec causa est et origo mali, quod saecla vetusto 
<prud. sym. 1.2.73> hospite regnante crudus stupor aurea finxit, 
<prud. sym. 1.2.74> quodque novo ingenio versutus Iuppiter astus 
<prud. sym. 1.2.75> multiplices variosque dolos texebat, ut illum,  
<prud. sym. 1.2.76> vertere cum vellet pellem faciemque, putarent 
<prud. sym. 1.2.77> esse bovem, praedari aquilam, concumbere cycnum, 
<prud. sym. 1.2.78> et nummos fieri et gremium penetrare puellae, 
<prud. sym. 1.2.79> nam quid rusticitas non crederet indomitorum 
<prud. sym. 1.2.80> stulta virum, pecudes inter ritusque ferinos 
<prud. sym. 1.2.81> dedere sueta animum diae rationis egenum? 
<prud. sym. 1.2.82> in quamcumque fidem nebulonis callida traxit 
<prud. sym. 1.2.83> nequitia, infelix facilem gens praebuit aurem. 
<prud. sym. 1.2.84> successit Iovis imperio corruptior aetas, 
<prud. sym. 1.2.85> quae docuit rigidos vitiis servire colonos. 
<prud. sym. 1.2.86> expertes furandi homines hac inbuit arte 
<prud. sym. 1.2.87> Mercurius, Maia genitus; nunc magnus habetur 
<prud. sym. 1.2.88> ille deus, cuius dedit experientia fures, 
<prud. sym. 1.2.89> necnon Thessalicae doctissimus ille magiae 
<prud. sym. 1.2.90> traditur extinctas sumptae moderamine virgae 
<prud. sym. 1.2.91> in lucem revocasse animas, Cocytia leti 
<prud. sym. 1.2.92> iura resignasse sursum revolantibus umbris, 
<prud. sym. 1.2.93> ast alias damnasse neci penitusque latenti 
<prud. sym. 1.2.94> inmersisse chao. facit hoc ad utrumque peritus 
<prud. sym. 1.2.95> ut fuerit geminoque armarit crimine vitam; 
<prud. sym. 1.2.96> murmure nam magico tenues excire figuras 
<prud. sym. 1.2.97> atque sepulcrales scite incantare favillas, 
<prud. sym. 1.2.98> vita itidem spoliare alios ars noxia novit, 
<prud. sym. 1.2.99> artificem scelerum simplex mirata vetustas 
<prud. sym. 1.2.100> supra hominem coluit, simulans per nubila ferri 
<prud. sym. 1.2.101> aligerisque leves pedibus transcurrere ventos.  
<prud. sym. 1.2.102> ecce deum in numero formatus et aeneus adstat 
<prud. sym. 1.2.103> Graius homo augustaque Numae praefulget in arce. 
<prud. sym. 1.2.104> strenuus exculti dominus quidam fuit agri 
<prud. sym. 1.2.105> hortorumque opibus memorabilis; hic tamen idem 
<prud. sym. 1.2.106> scortator nimius multaque libidine suetus 
<prud. sym. 1.2.107> rusticolas vexare lupas interque salicta 
<prud. sym. 1.2.108> et densas saepes obscena cubilia inire; 
<prud. sym. 1.2.109> indomitum intendens animum semperque paratum 
<prud. sym. 1.2.110> ad facinus nunquam calidis dabat otia venis. 
<prud. sym. 1.2.111> hic deus e patrio praenobilis Hellesponto 
<prud. sym. 1.2.112> venit ad usque Italos sacris cum turpibus hortos; 
<prud. sym. 1.2.113> sinum lactis et haec votorum liba quotannis 
<prud. sym. 1.2.114> accipit ac ruris servat vineta Sabini, 
<prud. sym. 1.2.115> turpiter adfixo pudeat quem visere ramo. 
<prud. sym. 1.2.116> Herculeus mollis pueri famosus amore 
<prud. sym. 1.2.117> ardor et in transtris iactata efferbuit Argo, 
<prud. sym. 1.2.118> nec maris erubuit Nemea sub pelle fovere 
<prud. sym. 1.2.119> concubitus et Hylan pereuntem quaerere caelebs. 
<prud. sym. 1.2.120> nunc Saliis cantuque domus Pinaria templum 
<prud. sym. 1.2.121> collis Aventini convexa in sede frequentat. 
<prud. sym. 1.2.122> Thebanus iuvenis superatis fit deus Indis, 
<prud. sym. 1.2.123> successu dum victor ovans lascivit et aurum 
<prud. sym. 1.2.124> captivae gentis revehit spoliisque superbus  
<prud. sym. 1.2.125> diffluit in luxum cum semiviro comitatu 
<prud. sym. 1.2.126> atque avidus vini multo se proluit haustu, 
<prud. sym. 1.2.127> gemmantis paterae spumis mustoque Falerno 
<prud. sym. 1.2.128> perfundens biiugum rorantia terga ferarum, 
<prud. sym. 1.2.129> his nunc pro meritis Baccho caper omnibus aris 
<prud. sym. 1.2.130> caeditur et virides discindunt ore chelydros 
<prud. sym. 1.2.131> qui Bromium placare volunt, quod et ebria iam tunc 
<prud. sym. 1.2.132> ante oculos regis satyrorum insania fecit, 
<prud. sym. 1.2.133> et fecisse reor stimulis furialibus ipsas 
<prud. sym. 1.2.134> maenadas inflammante mero in scelus omne rotatas. 
<prud. sym. 1.2.135> hoc circumsaltante choro temulentus adulter 
<prud. sym. 1.2.136> invenit expositum secreti in litoris acta 
<prud. sym. 1.2.137> corporis egregii scortum, quod perfidus illic 
<prud. sym. 1.2.138> liquerat incesto iuvenis satiatus amore. 
<prud. sym. 1.2.139> hanc iubet adsumptam fervens post vina Neaeram 
<prud. sym. 1.2.140> secum in deliciis fluitantis stare triumphi, 
<prud. sym. 1.2.141> regalemque decus capitis gestare coronam. 
<prud. sym. 1.2.142> mox Ariadnaeus stellis caelestibus ignis 
<prud. sym. 1.2.143> additur: hoc pretium noctis persolvit honore 
<prud. sym. 1.2.144> Liber, ut aetherium meretrix inluminet axem. 
<prud. sym. 1.2.145> tantum posse omnes illo sub tempore reges 
<prud. sym. 1.2.146> indocilis fatui ducebat ineptia vulgi, 
<prud. sym. 1.2.147> ut transire suis cum sordibus induperator 
<prud. sym. 1.2.148> posset in aeternum caeli super ardua regnum, 
<prud. sym. 1.2.149> regia tunc omnis vim maiestatis et omnis, 
<prud. sym. 1.2.150> parva licet, caeli imperium retinere potestas 
<prud. sym. 1.2.151> credita: ture etiam ducibus parvoque sacello 
<prud. sym. 1.2.152> inpertitus honos, quem dum metus aut amor aut spes 
<prud. sym. 1.2.153> adcumulant, longum miseris processit in aevum  
<prud. sym. 1.2.154> mos patrius: coepit falsae pietatis imago 
<prud. sym. 1.2.155> ire per ignaros nebuloso errore nepotes; 
<prud. sym. 1.2.156> tum quia, quae vivis veneratio regibus ante 
<prud. sym. 1.2.157> contigerat, functis eadem iam munere lucis 
<prud. sym. 1.2.158> cessit et ad nigras altaria transtulit urnas. 
<prud. sym. 1.2.159> inde puellarum ludibria, pignera, partus, 
<prud. sym. 1.2.160> et furtivus amor iuvenum et deprensa iugalis 
<prud. sym. 1.2.161> corruptela tori, quoniam regalibus aula 
<prud. sym. 1.2.162> fervere tunc vitiis solita est, nec perdita luxu 
<prud. sym. 1.2.163> divorum suboles sancti meminisse pudoris. 
<prud. sym. 1.2.164> atque ut, Roma, tuos caelesti ex sede parentes, 
<prud. sym. 1.2.165> quis te semideam iactant auctoribus ortam, 
<prud. sym. 1.2.166> praestringam breviter, Gradivum vel Cytheream, 
<prud. sym. 1.2.167> ille sacerdotem violat, contra illa marito 
<prud. sym. 1.2.168> subcumbit Phrygio, coitus fuit inpar utrique: 
<prud. sym. 1.2.169> nec terrestre deam decuit mortalis obire 
<prud. sym. 1.2.170> coniugium, nec caelicolam descendere ephebum 
<prud. sym. 1.2.171> virginis ad vitium furtivoque igne calere, 
<prud. sym. 1.2.172> sed venus augusto de sanguine femina vili 
<prud. sym. 1.2.173> privatoque viro vetitum per dedecus haesit; 
<prud. sym. 1.2.174> et, si Rhea sacram lascivi Martis amore 
<prud. sym. 1.2.175> lusa pudicitiam fluviali amisit in ulva, 
<prud. sym. 1.2.176> crediderim generosae aliquem stirpis, sed eundem 
<prud. sym. 1.2.177> moribus infamem, conpressa virgine per vim 
<prud. sym. 1.2.178> se dixisse deum, ne stuprum numinis ullus 
<prud. sym. 1.2.179> obicere auderet turpi miseraeque puellae, 
<prud. sym. 1.2.180> haec Italos induxit avos vel fama vel error, 
<prud. sym. 1.2.181> Martia Romuleo celebrarent ut sacra campo,  
<prud. sym. 1.2.182> utque Palatinis Capitolia condita saxis 
<prud. sym. 1.2.183> signarent titulo proavi Iovis atque Pelasgae 
<prud. sym. 1.2.184> Palladis et Libyca Iunonem ex arce vocarent, 
<prud. sym. 1.2.185> cognatos de Marte deos, Veneris quoque nudum 
<prud. sym. 1.2.186> accirent proceres Erycino e vertice signum, 
<prud. sym. 1.2.187> utque deum mater Phrygia veheretur ad Ida, 
<prud. sym. 1.2.188> Bacchica de viridi peterentur ut orgia Naxo. 
<prud. sym. 1.2.189> facta est terrigenae domus unica maiestatis, 
<prud. sym. 1.2.190> et tot templa deum Romae quot in orbe sepulcra 
<prud. sym. 1.2.191> heroum numerare licet; quos fabula manes 
<prud. sym. 1.2.192> nobilitat, noster populus veneratus adorat. 
<prud. sym. 1.2.193> hos habuere deos Ancus, Numitor, Numa, Tullus, 
<prud. sym. 1.2.194> talia Pergameas fugerunt numina flammas, 
<prud. sym. 1.2.195> sic Vesta est, sic Palladium, sic umbra penatum, 
<prud. sym. 1.2.196> talis et antiquum servavit terror asylum. 
<prud. sym. 1.2.197> ut semel obsedit gentilia pectora patrum 
<prud. sym. 1.2.198> vana superstitio, non interrupta cucurrit 
<prud. sym. 1.2.199> aetatum per mille gradus, tener horruit heres 
<prud. sym. 1.2.200> et coluit quidquid sibimet venerabile cani  
<prud. sym. 1.2.201> monstrarant atavi; puerorum infantia primo 
<prud. sym. 1.2.202> errorem cum lacte bibit, gustaverat inter 
<prud. sym. 1.2.203> vagitus de farre molae, saxa inlita ceris 
<prud. sym. 1.2.204> viderat unguentoque lares umescere nigros. 
<prud. sym. 1.2.205> formatum Fortunae habitum cum divite cornu 
<prud. sym. 1.2.206> sacratumque domi lapidem consistere parvus 
<prud. sym. 1.2.207> spectarat matremque illic pallere precantem, 
<prud. sym. 1.2.208> mox umeris positus nutricis trivit et ipse 
<prud. sym. 1.2.209> inpressis silicem labris, puerilia vota 
<prud. sym. 1.2.210> fudit opesque sibi caeca de rupe poposcit, 
<prud. sym. 1.2.211> persuasumque habuit, quod quis velit, inde petendum. 
<prud. sym. 1.2.212> numquam oculos animumque levans rationis ad arcem 
<prud. sym. 1.2.213> rettulit, insulsum tenuit sed credulus usum, 
<prud. sym. 1.2.214> privatos celebrans agnorum sanguine divos, 
<prud. sym. 1.2.215> iamque domo egrediens, ut publica festa diesque 
<prud. sym. 1.2.216> et ludos stupuit celsa et Capitolia vidit 
<prud. sym. 1.2.217> laurigerosque deum templis adstare ministros 
<prud. sym. 1.2.218> ac Sacram resonare Viam mugitibus ante 
<prud. sym. 1.2.219> delubrum Romae (colitur nam sanguine et ipsa 
<prud. sym. 1.2.220> more deae, nomenque loci ceu numen habetur, 
<prud. sym. 1.2.221> atque urbis Venerisque pari se culmine tollunt 
<prud. sym. 1.2.222> templa, simul geminis adolentur tura deabus), 
<prud. sym. 1.2.223> vera ratus quaecumque fiant auctore senatu, 
<prud. sym. 1.2.224> contulit ad simulacra fidem dominosque putavit  
<prud. sym. 1.2.225> aetheris, horrifico qui stant ex ordine vultu. 
<prud. sym. 1.2.226> illic Alcides, spoliatis Gadibus hospes 
<prud. sym. 1.2.227> Arcadiae, fulvo aere riget, gemini quoque fratres 
<prud. sym. 1.2.228> corrupta de matre nothi, Ledeia proles 
<prud. sym. 1.2.229> nocturnique equites, celsae duo numina Romae, 
<prud. sym. 1.2.230> inpendent retinente veru, magnique triumphi 
<prud. sym. 1.2.231> nuntia suffuso figunt vestigia plumbo, 
<prud. sym. 1.2.232> adsistunt etiam priscorum insignia regum, 
<prud. sym. 1.2.233> ros, Italus, Ianusque bifrons, genitorque Sabinus, 
<prud. sym. 1.2.234> Saturnusque senex, maculoso et corpore Picus, 
<prud. sym. 1.2.235> coniugis epotum sparsus per membra venenum. 
<prud. sym. 1.2.236> omnibus ante pedes posita est sua cuique vetusta 
<prud. sym. 1.2.237> arula. Iano etiam celebri de mense litatur 
<prud. sym. 1.2.238> auspiciis epulisque sacris, quas inveterato, 
<prud. sym. 1.2.239> heu miseri, sub honore agitant, et gaudia ducunt 
<prud. sym. 1.2.240> festa Kalendarum, sic observatio crevit 
<prud. sym. 1.2.241> ex atavis quondam male coepta, deinde secutis 
<prud. sym. 1.2.242> tradita temporibus serisque nepotibus aucta, 
<prud. sym. 1.2.243> traxerunt longam corda inconsulta catenam, 
<prud. sym. 1.2.244> mosque tenebrosus vitiosa in saecula fluxit. 
<prud. sym. 1.2.245> hunc morem veterum docili iam aetate secuta 
<prud. sym. 1.2.246> posteritas mense atque adytis et flamine et aris 
<prud. sym. 1.2.247> Augustum coluit, vitulo placavit et agno, 
<prud. sym. 1.2.248> strata ad pulvinar iacuit, responsa poposcit.  
<prud. sym. 1.2.249> testantur tituli, produnt consulta senatus 
<prud. sym. 1.2.250> Caesareum Iovis ad speciem statuentia templum. 
<prud. sym. 1.2.251> adiecere sacrum fieret quo Livia Iuno, 
<prud. sym. 1.2.252> non minus infamis thalami sortita cubile 
<prud. sym. 1.2.253> quam cum fraterno caluit Saturnia lecto, 
<prud. sym. 1.2.254> nondum maternam partu vacuaverat alvum 
<prud. sym. 1.2.255> conceptamque viri subolem paritura gerebat. 
<prud. sym. 1.2.256> pronuba iam gravidae fulcrum et geniale parantur; 
<prud. sym. 1.2.257> iam sponsus saliente utero nubentis amicos 
<prud. sym. 1.2.258> advocat, haud sterilem certus fore iam sibi pactam. 
<prud. sym. 1.2.259> vitricus antevenit tardum praefervidus ortum 
<prud. sym. 1.2.260> privigni nondum geniti; mox editur inter 
<prud. sym. 1.2.261> Fescennina novo proles aliena marito, 
<prud. sym. 1.2.262> idque deum sortes, id Apollinis antra dederunt 
<prud. sym. 1.2.263> consilium: nunquam melius nam cedere taedas 
<prud. sym. 1.2.264> responsum est, quam cum praegnans nova nupta iugatur. 
<prud. sym. 1.2.265> hanc tibi, Roma, deam titulis et honore sacratam 
<prud. sym. 1.2.266> perpetuo Floras inter Veneresque creasti! 
<prud. sym. 1.2.267> nec mirum: quis enim sapiens dubitaverat illas 
<prud. sym. 1.2.268> mortali de stirpe satas vixisse, et easdem 
<prud. sym. 1.2.269> laude venustatis claras in amoribus usque 
<prud. sym. 1.2.270> ad famae excidium formae nituisse decore? 
<prud. sym. 1.2.271> quid loquar Antinoum caelesti in sede locatum, 
<prud. sym. 1.2.272> illum delicias nunc divi principis, illum  
<prud. sym. 1.2.273> purpureo in gremio spoliatum sorte virili, 
<prud. sym. 1.2.274> Hadrianique dei Ganymedem, non cyathos dis 
<prud. sym. 1.2.275> porgere sed medio recubantem cum Iove fulcro 
<prud. sym. 1.2.276> nectaris ambrosii sacrum potare Lyaeum, 
<prud. sym. 1.2.277> umque suo in templis vota exaudire marito? 
<prud. sym. 1.2.278> ergo his auspicibus Traianus, Nerva, Severus 
<prud. sym. 1.2.279> et Titus et fortes gesserunt bella Nerones, 
<prud. sym. 1.2.280> quos terrena viros inlustres gloria fecit 
<prud. sym. 1.2.281> et virtus fragilis provexit in ardua famae, 
<prud. sym. 1.2.282> adscita e  terris sub religione iacentes! 
<prud. sym. 1.2.283> quam pudet hoc illis persuasum talibus, ut se 
<prud. sym. 1.2.284> Romanasque acies censerent Martis amore 
<prud. sym. 1.2.285> posse regi, dum se Paphiae male blandus adulter 
<prud. sym. 1.2.286> venditat Aeneadasque suos successibus auget! 
<prud. sym. 1.2.287> felices, si cuncta Deo sua prospera Christo 
<prud. sym. 1.2.288> principe disposita scissent, qui currere regna 
<prud. sym. 1.2.289> certis ducta modis Romanorumque triumphos  
<prud. sym. 1.2.290> crescere et inpletis voluit se infundere saeclis! 
<prud. sym. 1.2.291> sed caligantes animas et luce carentes 
<prud. sym. 1.2.292> in Iovis Augustique adytis templisque duarum 
<prud. sym. 1.2.293> Iunonum Martisque etiam venerisque sacellis 
<prud. sym. 1.2.294> mactatas taetro leti inmersere barathro, 
<prud. sym. 1.2.295> supremum regimen crassis in partibus orbis 
<prud. sym. 1.2.296> esse rati mersoque poli consistere fundo. 
<prud. sym. 1.2.297> quidquid humus, quidquid pelagus mirabile gignunt, 
<prud. sym. 1.2.298> id duxere deos. colles, freta, flumina, flammas, 
<prud. sym. 1.2.299> haec sibi per varias formata elementa figuras 
<prud. sym. 1.2.300> constituere patres, hominumque vocabula mutis  
<prud. sym. 1.2.301> scripserunt statuis, vel Neptunum vocitantes 
<prud. sym. 1.2.302> oceanum, vel Cyaneas cava flumina Nymphas, 
<prud. sym. 1.2.303> vel silvas Dryadas, vel devia rura Napaeas. 
<prud. sym. 1.2.304> ipse ignis, nostrum factus qui servit ad usum, 
<prud. sym. 1.2.305> Vulcanus perhibetur et in virtute superna 
<prud. sym. 1.2.306> fingitur ac delubra, deus et nomine et ore 
<prud. sym. 1.2.307> adsimilatus, habet, necnon regnare caminis 
<prud. sym. 1.2.308> fertur et Aeoliae summus faber esse vel Aetnae 
<prud. sym. 1.2.309> est qui conspicuis superos quaesivit in astris, 
<prud. sym. 1.2.310> ausus habere deum solem; cui tramite certo 
<prud. sym. 1.2.311> condicio inposita est vigilem tolerare laborem 
<prud. sym. 1.2.312> visibus obiectum mortalibus, orbe rotundo 
<prud. sym. 1.2.313> praecipitem teretique globo per inane volantem 
<prud. sym. 1.2.314> et, quod nemo negat, mundo caeloque minorem, 
<prud. sym. 1.2.315> area maior enim quam qui percurrit in illa, 
<prud. sym. 1.2.316> et longe campi spatium diffusius in quo 
<prud. sym. 1.2.317> emicat ac volucri fervens rota volvitur axe. 
<prud. sym. 1.2.318> quamvis nonnullis placeat terram breviorem 
<prud. sym. 1.2.319> dicere circuitu quam sit pulcherrimus ille 
<prud. sym. 1.2.320> circulus, et flammas inmensi sideris ultra 
<prud. sym. 1.2.321> telluris normam porrecto extendere gyro, 
<prud. sym. 1.2.322> numne etiam caeli minor et contractior orbis, 
<prud. sym. 1.2.323> cuius planitiem longo transmittere tractu 
<prud. sym. 1.2.324> circinus excurrens meta interiore laborat? 
<prud. sym. 1.2.325> ille Deus verus, quo non est grandior ulla 
<prud. sym. 1.2.326> materies, qui fine caret, qui praesidet omni 
<prud. sym. 1.2.327> naturae, qui cuncta simul concludit et inplet. 
<prud. sym. 1.2.328> solem certa tenet regio, plaga certa coërcet, 
<prud. sym. 1.2.329> temporibus variis distinguitur: aut subit ortu  
<prud. sym. 1.2.330> aut ruit occasu, latet aut sub nocte recurrens; 
<prud. sym. 1.2.331> nec torquere facem potis est ad signa trionum 
<prud. sym. 1.2.332> orbe nec obliquo portas aquilonis adire 
<prud. sym. 1.2.333> nec solitum conversus iter revocare retrorsum, 
<prud. sym. 1.2.334> hic erit ergo deus, praescriptis lege sub una 
<prud. sym. 1.2.335> deditus officiis? libertas laxior ipsi 
<prud. sym. 1.2.336> concessa est homini, formam cui flectere vitae 
<prud. sym. 1.2.337> atque voluntatis licitum est, seu tramite dextro 
<prud. sym. 1.2.338> scandere seu laevo malit decurrere campo, 
<prud. sym. 1.2.339> sumere seu requiem seu continuare laborem, 
<prud. sym. 1.2.340> seu parere Deo sive in contraria verti. 
<prud. sym. 1.2.341> ista ministranti regimen solemne dierum 
<prud. sym. 1.2.342> haudquaquam soli datur a factore potestas, 
<prud. sym. 1.2.343> sed famulus subiectus agit quodcumque necesse est. 
<prud. sym. 1.2.344> hoc sidus currum rapidasque agitare quadrigas 
<prud. sym. 1.2.345> commenti et radios capitis et verbera dextrae, 
<prud. sym. 1.2.346> et frenos phalerasque et equorum pectora anhela 
<prud. sym. 1.2.347> aeris inaurati vel marmoris aut orichalci 
<prud. sym. 1.2.348> iusserunt nitido fulgere polita metallo. 
<prud. sym. 1.2.349> post trabeas et eburnam aquilam sellamque curulem 
<prud. sym. 1.2.350> cernuat ora senex barbatus et oscula figit 
<prud. sym. 1.2.351> cruribus aenipedum, si fas est credere, equorum, 
<prud. sym. 1.2.352> inmotasque rotas et flecti nescia lora 
<prud. sym. 1.2.353> aut ornat redimita rosis aut ture vaporat. 
<prud. sym. 1.2.354> hoc tamen utcumque est tolerabile, quid, 
<prud. sym. 1.2.355> quod et ipsae 
<prud. sym. 1.2.356> dant tibi, Roma, deos inferni gurgitis umbrae? 
<prud. sym. 1.2.357> Eumenidum domina Stygio caput exerit antro 
<prud. sym. 1.2.358> rapta ad tartarei thalamum Proserpina regis, 
<prud. sym. 1.2.359> et, si quando suos dignatur adire Quirites, 
<prud. sym. 1.2.360> placatur vaccae sterilis cervice resecta,  
<prud. sym. 1.2.361> et regnare simul caeloque Ereboque putatur, 
<prud. sym. 1.2.362> nunc bigas frenare boves, nunc saeva sororum 
<prud. sym. 1.2.363> agmina vipereo superis inmittere flagro, 
<prud. sym. 1.2.364> nunc etiam volucres caprearum in terga sagittas 
<prud. sym. 1.2.365> spargere, terque suas eadem variare figuras, 
<prud. sym. 1.2.366> denique cum Luna est, sublustri splendet amictu; 
<prud. sym. 1.2.367> cum succincta iacit calamos, Latonia virgo est; 
<prud. sym. 1.2.368> cum subnixa sedet solio, Plutonia coniunx 
<prud. sym. 1.2.369> imperitat Furiis et dictat iura Megaerae. 
<prud. sym. 1.2.370> si verum quaeris, Triviae sub nomine daemon 
<prud. sym. 1.2.371> tartareus colitur, qui te modo raptat ad aethram 
<prud. sym. 1.2.372> sidereoque deum venerandum suadet in astro, 
<prud. sym. 1.2.373> per silvas modo mortiferi discurrere mundi 
<prud. sym. 1.2.374> erroresque sequi subigit nemorumque putare 
<prud. sym. 1.2.375> esse deam, quae corda hominum pavitantia figat 
<prud. sym. 1.2.376> quaeque feras perimat letali vulnere mentes, 
<prud. sym. 1.2.377> depressos modo subter humum formidine sensus 
<prud. sym. 1.2.378> obruit, inplorent ut numina lucis egena 
<prud. sym. 1.2.379> seque potestati committant noctis opertae. 
<prud. sym. 1.2.380> respice terrifici scelerata sacraria Ditis, 
<prud. sym. 1.2.381> cui cadit infausta fusus gladiator harena, 
<prud. sym. 1.2.382> heu, male lustratae Phlegethontia victima Romae! 
<prud. sym. 1.2.383> nam quid vesani sibi vult ars inpia ludi? 
<prud. sym. 1.2.384> quid mortes iuvenum? quid sanguine pasta voluptas? 
<prud. sym. 1.2.385> quid pulvis caveae semper funebris, et illa 
<prud. sym. 1.2.386> amphitheatralis spectacula tristia pompae? 
<prud. sym. 1.2.387> nempe Charon iugulis miserorum se duce dignas  
<prud. sym. 1.2.388> accipit inferias placatus crimine sacro, 
<prud. sym. 1.2.389> hae sunt deliciae Iovis infernalis, in istis 
<prud. sym. 1.2.390> arbiter obscuri placidus requiescit Averni. 
<prud. sym. 1.2.391> nonne pudet regem populum sceptrisque potentem 
<prud. sym. 1.2.392> talia pro patriae censere litanda salute, 
<prud. sym. 1.2.393> religionis opem subternis poscere ab antris? 
<prud. sym. 1.2.394> evocat, heu, poenis tenebrosa ex sede ministrum 
<prud. sym. 1.2.395> interitus, speciosa hominum cui funera donet. 
<prud. sym. 1.2.396> incassum arguere iam Taurica sacra solemus: 
<prud. sym. 1.2.397> funditur humanus Latiari in munere sanguis, 
<prud. sym. 1.2.398> consessusque ille spectantum solvit ad aram 
<prud. sym. 1.2.399> Plutonis fera vota sui. quid sanctius ara 
<prud. sym. 1.2.400> quae bibit egestum per mystica tela cruorem? 
<prud. sym. 1.2.401> anne fides dubia est tibi sub caligine caeca 
<prud. sym. 1.2.402> esse deum, quem tu tacitis rimeris in umbris? 
<prud. sym. 1.2.403> ecce, deos manes cur infitiaris haberi? 
<prud. sym. 1.2.404> ipsa patrum monumenta probant: Dis Manibus illic 
<prud. sym. 1.2.405> marmora secta lego, quacumque Latina vetustos 
<prud. sym. 1.2.406> custodit cineres densisque Salaria bustis. 
<prud. sym. 1.2.407> dic, quibus hunc scribis titulum, nisi quod trucis Orci 
<prud. sym. 1.2.408> imperium verae ceu maiestatis adoras? 
<prud. sym. 1.2.409> en quibus inplicita squalebat regia summi 
<prud. sym. 1.2.410> imperii fractis maiorum ab origine sacris, 
<prud. sym. 1.2.411> cum princeps gemini bis victor caede tyranni 
<prud. sym. 1.2.412> pulchra triumphali respexit moenia vultu.  
<prud. sym. 1.2.413> nubibus obsessam nigrantibus aspicit urbem 
<prud. sym. 1.2.414> noctis obumbratae caligine; turbidus aer 
<prud. sym. 1.2.415> arcebat liquidum septena ex arce serenum, 
<prud. sym. 1.2.416> ingemuit miserans et sic ait: ‘exue tristes, 
<prud. sym. 1.2.417> fida parens, habitus! equidem praedivite cultu 
<prud. sym. 1.2.418> inlustrata cluis spoliisque insigne superbis 
<prud. sym. 1.2.419> attollis caput et multo circumfluis auro; 
<prud. sym. 1.2.420> sed nebulis propter volitantibus obsitus alti 
<prud. sym. 1.2.421> verticis horret apex, ipsas quoque livida gemmas 
<prud. sym. 1.2.422> lux hebetat spissusque dies, et fumus ob ora 
<prud. sym. 1.2.423> subfusus rutilum frontis diadema retundit. 
<prud. sym. 1.2.424> obscuras video tibi circumferrier umbras 
<prud. sym. 1.2.425> caeruleasque animas atque idola nigra volare, 
<prud. sym. 1.2.426> censeo sublimem tollas super aëra vultum 
<prud. sym. 1.2.427> sub pedibusque tuis nimbosa elementa relinquas, 
<prud. sym. 1.2.428> omne quod ex mundo est tibi subiacet; hoc Deus ipse 
<prud. sym. 1.2.429> constituit, cuius nutu dominaris et orbi 
<prud. sym. 1.2.430> imperitas et cuncta potens mortalia calcas. 
<prud. sym. 1.2.431> non decet ut submissa oculos regina caducum 
<prud. sym. 1.2.432> contemplere solum maiestatemque requiras 
<prud. sym. 1.2.433> circa humiles rerum partes, quibus ipsa superstas. 
<prud. sym. 1.2.434> non patiar veteres teneas ut me duce nugas, 
<prud. sym. 1.2.435> ut cariosorum venereris monstra deorum. 
<prud. sym. 1.2.436> si lapis est, senio dissolvitur aut crepat ictu 
<prud. sym. 1.2.437> percussus tenui; mollis si brattea gypsum 
<prud. sym. 1.2.438> texerat, infido rarescit glutine sensim; 
<prud. sym. 1.2.439> si formam statuae lamnis conmisit aënis 
<prud. sym. 1.2.440> lima terens, aut in partem cava membra gravato 
<prud. sym. 1.2.441> pondere curvantur, scabra aut aerugo peresam 
<prud. sym. 1.2.442> conficit effigiem crebroque foramine rumpit.  
<prud. sym. 1.2.443> nec tibi terra deus, caeli nec sit deus astrum, 
<prud. sym. 1.2.444> nec deus oceanus, nec vis quae subter operta est 
<prud. sym. 1.2.445> infernis triste ob meritum damnata tenebris, 
<prud. sym. 1.2.446> sed nec virtutes hominum deus aut animarum 
<prud. sym. 1.2.447> spirituumve vagae tenui sub imagine formae, 
<prud. sym. 1.2.448> absit ut umbra deus tibi sit geniusve locusve, 
<prud. sym. 1.2.449> aut deus aërias volitans phantasma per auras, 
<prud. sym. 1.2.450> sint haec barbaricis gentilia numina pagis, 
<prud. sym. 1.2.451> quos penes omne sacrum est, quidquid formido tremendum 
<prud. sym. 1.2.452> suaserit; horrificos quos prodigialia cogunt 
<prud. sym. 1.2.453> credere monstra deos, quos sanguinolentus edendi 
<prud. sym. 1.2.454> mos iuvat, ut pinguis luco lanietur in alto 
<prud. sym. 1.2.455> victima visceribus multa inter vina vorandis. 
<prud. sym. 1.2.456> at te, quae domitis leges ac iura dedisti 
<prud. sym. 1.2.457> gentibus, instituens, magnus qua tenditur orbis, 
<prud. sym. 1.2.458> armorum morumque feros mansuescere ritus, 
<prud. sym. 1.2.459> indignum ac miserum est in religione tenenda 
<prud. sym. 1.2.460> hoc sapere, inmanes populi de more ferino 
<prud. sym. 1.2.461> quod sapiunt nullaque rudes ratione sequuntur. 
<prud. sym. 1.2.462> seu nos procinctus maneat, seu pace quietas 
<prud. sym. 1.2.463> dictemus leges, seu debellata duorum 
<prud. sym. 1.2.464> colla tyrannorum media calcemus in urbe, 
<prud. sym. 1.2.465> agnoscas, regina, libens mea signa necesse est, 
<prud. sym. 1.2.466> in quibus effigies crucis aut gemmata refulget 
<prud. sym. 1.2.467> aut longis solido ex auro praefertur in hastis. 
<prud. sym. 1.2.468> hoc signo invictus transmissis Alpibus ultor 
<prud. sym. 1.2.469> servitium solvit miserabile Constantinus, 
<prud. sym. 1.2.470> cum te pestifera premeret Maxentius aula.  
<prud. sym. 1.2.471> lugebas longo damnatos carcere centum, 
<prud. sym. 1.2.472> ut scis ipsa, patres, aut sponsus foedera pactae 
<prud. sym. 1.2.473> intercepta gemens diroque satellite rapta inmersus 
<prud. sym. 1.2.474> tenebris dura inter vincla luebat; 
<prud. sym. 1.2.475> aut si nupta torum regis conscendere iussa 
<prud. sym. 1.2.476> coeperat inpurum domini obiectare furorem, 
<prud. sym. 1.2.477> morte maritalis dabat indignatio poenas, 
<prud. sym. 1.2.478> plena puellarum patribus ergastula saevi 
<prud. sym. 1.2.479> principis; abducta genitor si virgine mussans 
<prud. sym. 1.2.480> tristius ingemuit, non ille inpune dolorem 
<prud. sym. 1.2.481> prodidit aut confessa nimis suspiria traxit.  
<prud. sym. 1.2.482> testis Christicolae ducis adventantis ad urbem 
<prud. sym. 1.2.483> Mulvius exceptum Tiberina in stagna tyrannum 
<prud. sym. 1.2.484> praecipitans, quanam victricia viderit arma 
<prud. sym. 1.2.485> maiestate regi, quod signum dextera vindex 
<prud. sym. 1.2.486> praetulerit, quali radiarint stemmate pila. 
<prud. sym. 1.2.487> Christus purpureum gemmanti textus in auro 
<prud. sym. 1.2.488> signabat labarum, clipeorum insignia Christus 
<prud. sym. 1.2.489> scripserat, ardebat summis crux addita cristis, 
<prud. sym. 1.2.490> ipse senatorum meminit clarissimus ordo, 
<prud. sym. 1.2.491> qui tunc concrete processit crine catenis 
<prud. sym. 1.2.492> squalens carcereis aut nexus conpede vasta, 
<prud. sym. 1.2.493> conplexusque pedes victoris ad inclyta flendo 
<prud. sym. 1.2.494> procubuit vexilla iacens, tunc ille senatus 
<prud. sym. 1.2.495> militiae ultricis titulum Christique verendum  
<prud. sym. 1.2.496> nomen adoravit, quod conlucebat in armis. 
<prud. sym. 1.2.497> ergo cave, egregium caput orbis, inania post haec 
<prud. sym. 1.2.498> prodigia et larvas stolido  tibi fingere cultu, 
<prud. sym. 1.2.499> atque experta Dei virtutem spernere veri. 
<prud. sym. 1.2.500> deponas iam festa velim pueritia, ritus 
<prud. sym. 1.2.501> ridiculos tantoque indigna sacraria regno. 
<prud. sym. 1.2.502> marmora tabenti respergine tincta lavate, 
<prud. sym. 1.2.503> o proceres: liceat statuas consistere puras, 
<prud. sym. 1.2.504> artificum magnorum opera: haec pulcherrima nostrae 
<prud. sym. 1.2.505> ornamenta fuant  patriae, nec decolor usus 
<prud. sym. 1.2.506> in vitium versae monumenta coinquinet artis.’ 
<prud. sym. 1.2.507> talibus edictis urbs informata refugit 
<prud. sym. 1.2.508> errores veteres et turbida ab ore vieto 
<prud. sym. 1.2.509> nubila discussit, iam nobilitate parata 
<prud. sym. 1.2.510> aeternas temptare vias Christumque vocante 
<prud. sym. 1.2.511> magnanimo ductore sequi et spem mittere in aevum. 
<prud. sym. 1.2.512> tunc primum senio docilis sua saecula Roma 
<prud. sym. 1.2.513> erubuit; pudet exacti iam temporis, odit 
<prud. sym. 1.2.514> praeteritos foedis cum religionibus annos, 
<prud. sym. 1.2.515> mox ubi, contiguos fossis muralibus agros 
<prud. sym. 1.2.516> sanguine iustorum innocuo maduisse recordans, 
<prud. sym. 1.2.517> invidiosa videt tumulorum millia circum, 
<prud. sym. 1.2.518> tristis iudicii mage paenitet ac dicionis 
<prud. sym. 1.2.519> effrenis nimiaeque sacris pro turpibus irae. 
<prud. sym. 1.2.520> conpensare cupit taeterrima vulnera laesae 
<prud. sym. 1.2.521> iustitiae sero obsequio veniaque petenda; 
<prud. sym. 1.2.522> ne tanto imperio maneat pietate repulsa 
<prud. sym. 1.2.523> crimen saevitiae, monstrata piacula quaerit,  
<prud. sym. 1.2.524> inque fidem Christi pleno transfertur amore. 
<prud. sym. 1.2.525> laurea victoris Marii minus utilis urbi, 
<prud. sym. 1.2.526> cum traheret Numidam populo plaudente Iugurtham, 
<prud. sym. 1.2.527> nec tantum Arpinas consul tibi, Roma, medellae 
<prud. sym. 1.2.528> contulit extincto iusta inter vincla Cethego, 
<prud. sym. 1.2.529> quantum praecipuus nostro sub tempore princeps 
<prud. sym. 1.2.530> prospexit tribuitque boni. multos Catilinas 
<prud. sym. 1.2.531> ille domo pepulit, non saeva incendia tectis 
<prud. sym. 1.2.532> aut sicas patribus, sed Tartara nigra animabus 
<prud. sym. 1.2.533> internoque hominum statui tormenta parantes. 
<prud. sym. 1.2.534> errabant hostes per templa, per atria passim, 
<prud. sym. 1.2.535> Romanumque forum et Capitolia celsa tenebant, 
<prud. sym. 1.2.536> qui coniuratas ipsa ad vitalia plebis 
<prud. sym. 1.2.537> moliti insidias intus serpente veneno 
<prud. sym. 1.2.538> consuerant tacitis pestem miscere medullis. 
<prud. sym. 1.2.539> ergo triumphator latitante ex hoste togatus 
<prud. sym. 1.2.540> clara tropaea refert sine sanguine, remque Quirini 
<prud. sym. 1.2.541> adsuescit supero pollere in saecula regno. 
<prud. sym. 1.2.542> denique nec metas statuit nec tempora ponit: 
<prud. sym. 1.2.543> imperium sine fine docet, ne Romula virtus 
<prud. sym. 1.2.544> iam sit anus, norit ne gloria parta senectam. 
<prud. sym. 1.2.545> exultare patres videas, pulcherrima mundi 
<prud. sym. 1.2.546> lumina conciliumque senum gestire Catonum 
<prud. sym. 1.2.547> candidiore toga niveum pietatis amictum 
<prud. sym. 1.2.548> sumere et exuvias deponere pontificales. 
<prud. sym. 1.2.549> iamque ruit, paucis Tarpeia in rupe relictis, 
<prud. sym. 1.2.550> ad sincera virum penetralia Nazareorum  
<prud. sym. 1.2.551> atque ad apostolicos Evandria curia fontes, 
<prud. sym. 1.2.552> Anniadum suboles et pignera clara Proborum. 
<prud. sym. 1.2.553> fertur enim ante alios generosus Anicius urbis 
<prud. sym. 1.2.554> inlustrasse caput: sic se Roma inclyta iactat, 
<prud. sym. 1.2.555> quin et Olybriaci generisque et nominis heres, 
<prud. sym. 1.2.556> adiectus fastis, palmata insignis abolla, 
<prud. sym. 1.2.557> martyris ante fores Bruti submittere fasces 
<prud. sym. 1.2.558> ambit et Ausoniam Christo inclinare securem, 
<prud. sym. 1.2.559> non Paulinorum, non Bassorum dubitavit 
<prud. sym. 1.2.560> prompta fides dare se Christo stirpemque superbam 
<prud. sym. 1.2.561> gentis patriciae venturo attollere saeclo. 
<prud. sym. 1.2.562> iam quid plebicolas percurram carmine Gracchos, 
<prud. sym. 1.2.563> iure potestatis fultos et in arce senatus 
<prud. sym. 1.2.564> praecipuos, simulacra deum iussisse revelli 
<prud. sym. 1.2.565> cumque suis pariter lictoribus omnipotenti 
<prud. sym. 1.2.566> suppliciter Christo se consecrasse regendos? 
<prud. sym. 1.2.567> sescentas numerare domos de sanguine prisco 
<prud. sym. 1.2.568> nobilium licet ad Christi signacula versas 
<prud. sym. 1.2.569> turpis ab idolii vasto emersisse profundo, 
<prud. sym. 1.2.570> si persona aliqua est aut si status urbis, in his est; 
<prud. sym. 1.2.571> si formam patriae facit excellentior ordo, 
<prud. sym. 1.2.572> hi faciunt iuncta est quotiens sententia plebis 
<prud. sym. 1.2.573> atque unum sapiunt plures simul et potiores, 
<prud. sym. 1.2.574> respice ad inlustrem, lux est ubi publica, cellam:  
<prud. sym. 1.2.575> vix pauca invenies gentilibus obsita nugis 
<prud. sym. 1.2.576> ingenia, obtritos aegre retinentia cultus, 
<prud. sym. 1.2.577> et quibus exactas placeat servare tenebras 
<prud. sym. 1.2.578> splendentemque die medio non cernere solem, 
<prud. sym. 1.2.579> posthinc ad populum converte oculos, quota pars est 
<prud. sym. 1.2.580> quae Iovis infectam sanie non despuat aram? 
<prud. sym. 1.2.581> omnis qui celsa scandit cenacula vulgus 
<prud. sym. 1.2.582> quique terit silicem variis discursibus atram 
<prud. sym. 1.2.583> et quem panis alit gradibus dispensus ab altis, 
<prud. sym. 1.2.584> aut Vaticano tumulum sub monte frequentat, 
<prud. sym. 1.2.585> quo cinis ille latet genitoris amabilis obses, 
<prud. sym. 1.2.586> coetibus aut magnis Lateranas currit ad aedes, 
<prud. sym. 1.2.587> unde sacrum referat regali chrismate signum. 
<prud. sym. 1.2.588> et dubitamus adhuc Romam tibi, Christe, dicatam 
<prud. sym. 1.2.589> in leges transisse tuas omnique volentem 
<prud. sym. 1.2.590> cum populo et summis cum civibus ardua magni 
<prud. sym. 1.2.591> iam super astra poli terrenum extendere regnum? 
<prud. sym. 1.2.592> nec moveor quod pars hominum rarissima clausos 
<prud. sym. 1.2.593> non aperit sub luce oculos et gressibus errat. 
<prud. sym. 1.2.594> quamlibet inlustres meritis et sanguine clari 
<prud. sym. 1.2.595> praemia virtutum titulis et honoribus aucti 
<prud. sym. 1.2.596> ardua rettulerint fastorumque arce potiti 
<prud. sym. 1.2.597> annales proprio signarint nomine chartas, 
<prud. sym. 1.2.598> atque inter veteres cera numerentur et aere,  
<prud. sym. 1.2.599> attamen in paucis, iam deficiente caterva, 
<prud. sym. 1.2.600> nec persona sita est patriae nec curia constat; 
<prud. sym. 1.2.601> et quodcumque fovent studii privata voluntas 
<prud. sym. 1.2.602> ac iam rara tenet, sed publica vota reclamant 
<prud. sym. 1.2.603> dissensu celebri trepidum damnantia murmur, 
<prud. sym. 1.2.604> si consulta patrum subsistere conscriptorum 
<prud. sym. 1.2.605> non aliter licitum prisco sub tempore, quam si 
<prud. sym. 1.2.606> ter centum sensisse senes legerentur in unum, 
<prud. sym. 1.2.607> servemus leges patrias: infirma minoris 
<prud. sym. 1.2.608> vox cedat numeri parvaque in parte silescat. 
<prud. sym. 1.2.609> aspice quam pleno subsellia nostra senatu 
<prud. sym. 1.2.610> decernant infame Iovis pulvinar et omne 
<prud. sym. 1.2.611> idolium longe purgata ex urbe fugandum. 
<prud. sym. 1.2.612> qua vocat egregii sententia principis, illuc 
<prud. sym. 1.2.613> libera cum pedibus tum corde frequentia transit, 
<prud. sym. 1.2.614> nec locus invidiae est, nullum vis aspera terret; 
<prud. sym. 1.2.615> ante oculos sic velle patet cunctique probatum, 
<prud. sym. 1.2.616> non iussum, sola capti ratione sequuntur. 
<prud. sym. 1.2.617> denique pro meritis terrestribus aequa rependens 
<prud. sym. 1.2.618> munera sacricolis summos inpertit honores 
<prud. sym. 1.2.619> dux bonus et certare sinit cum laude suorum, 
<prud. sym. 1.2.620> nec pago inplicitos per debita culmina mundi 
<prud. sym. 1.2.621> ire viros prohibet, quoniam caelestia numquam 
<prud. sym. 1.2.622> terrenis solitum per iter gradientibus obstant. 
<prud. sym. 1.2.623> ipse magistratum tibi consulis, ipse tribunal 
<prud. sym. 1.2.624> ontulit auratumque togae donavit amictum, 
<prud. sym. 1.2.625> cuius religio tibi displicet, o pereuntum  
<prud. sym. 1.2.626> adsertor divum, solus qui restituendos 
<prud. sym. 1.2.627> Vulcani Martisque dolos venerisque peroras 
<prud. sym. 1.2.628> Saturnique senis lapides Phoebique furores, 
<prud. sym. 1.2.629> Iliacae matris Megalesia, Bacchica Nysi, 
<prud. sym. 1.2.630> Isidis amissum semper plangentis Osirim 
<prud. sym. 1.2.631> mimica ridendaque suis sollemnia calvis, 
<prud. sym. 1.2.632> et quascumque solent Capitolia claudere larvas. 
<prud. sym. 1.2.633> O linguam miro verborum fonte fluentem, 
<prud. sym. 1.2.634> Romani decus eloquii, cui cedat et ipse 
<prud. sym. 1.2.635> Tullius! has fundit dives facundia gemmas! 
<prud. sym. 1.2.636> os dignum aeterno tinctum quod fulgeat auro 
<prud. sym. 1.2.637> si mallet laudare Deum! cui sordida monstra 
<prud. sym. 1.2.638> praetulit et liquidam temeravit crimine vocem, 
<prud. sym. 1.2.639> haud aliter quam, si rastris quis temptet eburnis 
<prud. sym. 1.2.640> caenosum versare solum, limoque madentes 
<prud. sym. 1.2.641> excolere aureolis si forte ligonibus ulvas, 
<prud. sym. 1.2.642> splendorem dentis nitidi scrobis inquinat atra, 
<prud. sym. 1.2.643> et pretiosa acies squalenti sordet in arvo. 
<prud. sym. 1.2.644> non vereor ne me nimium confidere quisquam 
<prud. sym. 1.2.645> arguat ingeniique putet luctamen inire, 
<prud. sym. 1.2.646> sum memor ipse mei, satis et mea frivola novi; 
<prud. sym. 1.2.647> non ausim conferre pedem nec spicula tantae 
<prud. sym. 1.2.648> indocilis fandi coniecta lacessere linguae. 
<prud. sym. 1.2.649> inlaesus maneat liber excellensque volumen 
<prud. sym. 1.2.650> obtineat partam dicendi fulmine famam, 
<prud. sym. 1.2.651> sed liceat tectum servare a vulnere pectus  
<prud. sym. 1.2.652> oppositaque volans iaculum depellere parma, 
<prud. sym. 1.2.653> nam si nostra fides, saeclo iam tuta quieto, 
<prud. sym. 1.2.654> viribus infestis hostilique arte petita est, 
<prud. sym. 1.2.655> cur mihi fas non sit lateris sinuamine flexi 
<prud. sym. 1.2.656> ludere ventosas iactu pereunte sagittas? 
<prud. sym. 1.2.657> sed iam tempus iter longi cohibere libelli, 
<prud. sym. 1.2.658> ne tractum sine fine. ferat fastidia carmen.

<prud. sym. 2.1.1> Simon, quem vocitant Petrum, 
<prud. sym. 2.1.2> summus discipulus Dei, 
<prud. sym. 2.1.3> lucis forte sub exitu, 
<prud. sym. 2.1.4> cum vesper croceus rubet, 
<prud. sym. 2.1.5> curvam vulserat ancoram 
<prud. sym. 2.1.6> captans flamina linteis 
<prud. sym. 2.1.7> et transnare volens fretum, 
<prud. sym. 2.1.8> nox ventum movet obvium 
<prud. sym. 2.1.9> fundo qui mare misceat, 
<prud. sym. 2.1.10> iactatam quatiat ratem. 
<prud. sym. 2.1.11> clamor nauticus aethera 
<prud. sym. 2.1.12> plangens atque ululans ferit 
<prud. sym. 2.1.13> cum stridore rudentium, 
<prud. sym. 2.1.14> nec quidquam suberat spei 
<prud. sym. 2.1.15> mergendis prope naufragis, 
<prud. sym. 2.1.16> cum Christum procul aspicit 
<prud. sym. 2.1.17> pallens turba periculis 
<prud. sym. 2.1.18> calcantem pedibus mare, 
<prud. sym. 2.1.19> ac si per solidam viam 
<prud. sym. 2.1.20> siccum litus obambulet.  
<prud. sym. 2.1.21> Haec miracula ceteri 
<prud. sym. 2.1.22> vectores pavidi stupent, 
<prud. sym. 2.1.23> solus non trepidus Petrus 
<prud. sym. 2.1.24> agnoscit Dominum poli 
<prud. sym. 2.1.25> terraeque et maris invii, 
<prud. sym. 2.1.26> cuius omnipotentiae est 
<prud. sym. 2.1.27> plantis aequora subdere. 
<prud. sym. 2.1.28> tendit suppliciter manus, 
<prud. sym. 2.1.29> notum subsidium rogat. 
<prud. sym. 2.1.30> ast ille placide adnuens 
<prud. sym. 2.1.31> puppi ut desiliat iubet. 
<prud. sym. 2.1.32> iussis obsequitur Petrus, 
<prud. sym. 2.1.33> sed vestigia fluctibus 
<prud. sym. 2.1.34> summis tingere coeperat 
<prud. sym. 2.1.35> et lapsante gradu pedes 
<prud. sym. 2.1.36> pessum mergere lubricos. 
<prud. sym. 2.1.37> mortalem Deus increpat 
<prud. sym. 2.1.38> quod sit non stabili fide 
<prud. sym. 2.1.39> nec calcare fluentia 
<prud. sym. 2.1.40> nec Christum valeat sequi. 
<prud. sym. 2.1.41> tum dextra famulum levat 
<prud. sym. 2.1.42> sistitque et docet ingredi 
<prud. sym. 2.1.43> tergum per tumidum freti. 
<prud. sym. 2.1.44> sic me tuta silentia 
<prud. sym. 2.1.45> egressum dubiis loquax 
<prud. sym. 2.1.46> infert lingua periculis, 
<prud. sym. 2.1.47> non, ut discipulum Petrum, 
<prud. sym. 2.1.48> fidentem et merito et fide, 
<prud. sym. 2.1.49> sed quem culpa frequens levem 
<prud. sym. 2.1.50> volvat per freta naufragum. 
<prud. sym. 2.1.51> sum plane temerarius, 
<prud. sym. 2.1.52> qui noctis mihi conscius 
<prud. sym. 2.1.53> quam vitae in tenebris ago, 
<prud. sym. 2.1.54> puppem credere fluctibus  
<prud. sym. 2.1.55> tanti non timeam viri; 
<prud. sym. 2.1.56> quo nunc nemo disertior 
<prud. sym. 2.1.57> exultat, fremit, intonat, 
<prud. sym. 2.1.58> ventisque eloquii tumet: 
<prud. sym. 2.1.59> cui mersare facillimum est 
<prud. sym. 2.1.60> tractandae indocilem ratis, 
<prud. sym. 2.1.61> ni tu, Christe potens, manum 
<prud. sym. 2.1.62> dextro numine porrigas, 
<prud. sym. 2.1.63> facundi oris ut inpetus 
<prud. sym. 2.1.64> non me fluctibus obruat, 
<prud. sym. 2.1.65> sed sensim gradiens vadis 
<prud. sym. 2.1.66> insistam fluitantibus.


<prud. sym. 2.2.1> Hactenus et veterum cunabula prima deorum 
<prud. sym. 2.2.2> et causas quibus error hebes conflatus in orbe est 
<prud. sym. 2.2.3> diximus, et nostro Romam iam credere Christo; 
<prud. sym. 2.2.4> nunc obiecta legam, nunc dictis dicta refellam. 
<prud. sym. 2.2.5> unde igitur coepisse ferunt aut ex quibus orsum, 
<prud. sym. 2.2.6> quo mage sancta ducum corda inlice flecteret arte? 
<prud. sym. 2.2.7> armorum dominos vernantes flore iuventae, 
<prud. sym. 2.2.8> inter castra patris genitos, sub imagine avita 
<prud. sym. 2.2.9> eductos, exempla domi congesta calentes, 
<prud. sym. 2.2.10> orator catus instigat, ceu classica belli 
<prud. sym. 2.2.11> clangeret, exacuitque animos et talia iactat: 
<prud. sym. 2.2.12> ‘si vobis vel parta, viri, victoria cordi est 
<prud. sym. 2.2.13> vel parienda dehinc, templum dea virgo sacratum 
<prud. sym. 2.2.14> obtineat vobis regnantibus, ecquis amicus 
<prud. sym. 2.2.15> hostibus hanc vestro sancte negat esse colendam 
<prud. sym. 2.2.16> imperio, cui semper adest, quod laudibus inplet?’  
<prud. sym. 2.2.17> haec ubi legatus, reddunt placidissima fratrum 
<prud. sym. 2.2.18> ora ducum: ‘scimus quam sit victoria dulcis 
<prud. sym. 2.2.19> fortibus, Ausoniae vir facundissime linguae, 
<prud. sym. 2.2.20> sed quibus illa modis, qua sit ratione vocanda . 
<prud. sym. 2.2.21> novimus; hac primum pueros pater imbuit arte, 
<prud. sym. 2.2.22> hanc genitore suo didicit puer ipse magistro, 
<prud. sym. 2.2.23> non aris, non farre molae victoria felix 
<prud. sym. 2.2.24> exorata venit: labor inpiger, aspera virtus, 
<prud. sym. 2.2.25> vis animi excellens, ardor, violentia, cura 
<prud. sym. 2.2.26> hanc tribuunt, durum tractandis robur in armis, 
<prud. sym. 2.2.27> quae si defuerint bellantibus, aurea quamvis 
<prud. sym. 2.2.28> marmoreo in templo rutilas Victoria pinnas 
<prud. sym. 2.2.29> explicet et multis surgat formata talentis, 
<prud. sym. 2.2.30> non aderit, versisque offensa videbitur hastis. 
<prud. sym. 2.2.31> quid, miles, propriis diffisus viribus aptas 
<prud. sym. 2.2.32> inrita femineae tibimet solacia formae? 
<prud. sym. 2.2.33> numquam pinnigeram legio ferrata puellam 
<prud. sym. 2.2.34> vidit, anhelantum regeret quae tela virorum, 
<prud. sym. 2.2.35> vincendi quaeris dominam? sua dextera cuique est, 
<prud. sym. 2.2.36> et Deus omnipotens, non pexo crine virago 
<prud. sym. 2.2.37> nec nudo suspensa pede strophioquc recincta 
<prud. sym. 2.2.38> nec tumidas fluitante sinu vestita papillas. 
<prud. sym. 2.2.39> aut vos pictorum docuit manus adsimulatis 
<prud. sym. 2.2.40> iure poetarum numen conponere monstris, 
<prud. sym. 2.2.41> aut lepida ex vestro sumpsit pictura sacello 
<prud. sym. 2.2.42> quod variis imitata notis ceraque liquenti  
<prud. sym. 2.2.43> duceret in faciem, sociique poematis arte 
<prud. sym. 2.2.44> aucta coloratis auderet ludere fucis. 
<prud. sym. 2.2.45> sic unum sectantur iter, sic inania rerum  
<prud. sym. 2.2.46> somnia concipiunt et Homerus et acer Apelles 
<prud. sym. 2.2.47> et Numa, cognatumque volunt pigmenta, Camenae, 
<prud. sym. 2.2.48> idola, convaluit fallendi trina potestas. 
<prud. sym. 2.2.49> haec si non ita sunt, edatur, cur sacra vobis 
<prud. sym. 2.2.50> ex tabulis cerisque poetica fabula praestat? 
<prud. sym. 2.2.51> cur Berecyntiacus perdit truncata sacerdos 
<prud. sym. 2.2.52> inguina, cum pulchrum poesis castraverit Attin? 
<prud. sym. 2.2.53> cur etiam templo Triviae lucisque sacratis 
<prud. sym. 2.2.54> cornipedes arcentur equi, cum Musa pudicum 
<prud. sym. 2.2.55> raptarit iuvenem volucri per litora curru, 
<prud. sym. 2.2.56> idque etiam paries tibi versicolorus adumbret? 
<prud. sym. 2.2.57> desine, si pudor est, gentilis ineptia, tandem 
<prud. sym. 2.2.58> res incorporeas simulatis fingere membris, 
<prud. sym. 2.2.59> desine terga hominis plumis obducere: frustra 
<prud. sym. 2.2.60> fertur avis mulier magnusque eadem dea vultur. 
<prud. sym. 2.2.61> vis decorare tuum, ditissima Roma, senatum? 
<prud. sym. 2.2.62> suspende exuvias armis et sanguine captas,  
<prud. sym. 2.2.63> congere caesorum victrix diademata regum, 
<prud. sym. 2.2.64> frange repulsorum foeda ornamenta deorum: 
<prud. sym. 2.2.65> tunc tibi non terris tantum victoria parta 
<prud. sym. 2.2.66> sed super astra etiam media servabitur aede.’ 
<prud. sym. 2.2.67> talia principibus dicta interfantibus ille 
<prud. sym. 2.2.68> prosequitur magnisque tubam concentibus inflat; 
<prud. sym. 2.2.69> allegat morem veterem, nil dulcius esse 
<prud. sym. 2.2.70> affirmat solitis populosque hominesque teneri 
<prud. sym. 2.2.71> lege sua. ‘sicut variae nascentibus,’ inquit, 
<prud. sym. 2.2.72> ‘contingunt pueris animae, sic urbibus adfert 
<prud. sym. 2.2.73> hora diesque suus, cum primum moenia surgunt, 
<prud. sym. 2.2.74> aut fatum aut genium, cuius moderamine regnent.’ 
<prud. sym. 2.2.75> addit et arcanum rerum verique latebras 
<prud. sym. 2.2.76> prosperitate aliqua deprendi posse secundi 
<prud. sym. 2.2.77> per documenta boni, si sint felicia quae quis 
<prud. sym. 2.2.78> experiendo probet: cessisse parentibus omne 
<prud. sym. 2.2.79> idolium semper feliciter et pede dextro, 
<prud. sym. 2.2.80> enumerat longi vim temporis, excitat ipsam 
<prud. sym. 2.2.81> crinibus albentem niveis et fronte vietam, 
<prud. sym. 2.2.82> ore reposcentem querulo sua numina Romam. 
<prud. sym. 2.2.83> ‘libera sum, liceat proprio mihi vivere more. 
<prud. sym. 2.2.84> ecquis erit, qui mille meos reprehenderit annos? 
<prud. sym. 2.2.85> uno omnes sub sole siti vegetamur eodem 
<prud. sym. 2.2.86> aere, communis cunctis viventibus aura. 
<prud. sym. 2.2.87> sed qui sit qualisque Deus, diversa secuti 
<prud. sym. 2.2.88> quaerimus atque viis longe distantibus unum 
<prud. sym. 2.2.89> imus ad occultum, suus est mos cuique genti,  
<prud. sym. 2.2.90> per quod iter properans eat ad tam grande profundum.’ 
<prud. sym. 2.2.91> his» tam magnificis tantaque fluentibus arte 
<prud. sym. 2.2.92> respondit vel sola Fides doctissima primum 
<prud. sym. 2.2.93> pandere vestibulum verae ad penetralia sectae, 
<prud. sym. 2.2.94> nam cum divinis agimus de rebus et illum, 
<prud. sym. 2.2.95> qui vel principio caruit vel fine carebit 
<prud. sym. 2.2.96> quique chao anterior fuerit mundumque crearit, 
<prud. sym. 2.2.97> coniectare animo contendimus, exigua est vis 
<prud. sym. 2.2.98> humani ingenii tantoque angusta labori, 
<prud. sym. 2.2.99> quippe minor natura aciem si intendere temptet 
<prud. sym. 2.2.100> acrius ac penetrare Dei secreta supremi, 
<prud. sym. 2.2.101> quis dubitet victo fragilem lassescere visu 
<prud. sym. 2.2.102> vimque fatigatae mentis sub pectore parvo 
<prud. sym. 2.2.103> turbari invalidisque hebetem subcumbcre curis? 
<prud. sym. 2.2.104> sed facilis fidei via provocat omnipotentem 
<prud. sym. 2.2.105> credere qui bona non tantum praesentia donat, 
<prud. sym. 2.2.106> sed ventura etiam longisque intermina saeclis 
<prud. sym. 2.2.107> promittit, ne totus eam resolutus inane 
<prud. sym. 2.2.108> in nihilum pereamque brevem post luminis usum. 
<prud. sym. 2.2.109> muneris auctorem  ipso de munere pendas: 
<prud. sym. 2.2.110> aeterna aeternus tribuit, mortalia confert 
<prud. sym. 2.2.111> mortalis, divina Deus, peritura caducus. 
<prud. sym. 2.2.112> omnia quae tempus peragit quaeque exitus aufert 
<prud. sym. 2.2.113> vilia sunt brevitate sui, nec digna perenni 
<prud. sym. 2.2.114> largitore, cui propria est opulentia numquam 
<prud. sym. 2.2.115> desinere idque homini dare quod non desinat umquam.  
<prud. sym. 2.2.116> nam si corruptum corrumpendumve Deus quid 
<prud. sym. 2.2.117> praestat habetque nihil quod sit pretiosius istis, 
<prud. sym. 2.2.118> pauper et infirmus et summo indignus honore 
<prud. sym. 2.2.119> et non omnipotens sed inanis numinis umbra est. 
<prud. sym. 2.2.120> hac ratione Fides sapienter conicit, immo 
<prud. sym. 2.2.121> non dubitat verum esse Deum, qui quod sumus et quod 
<prud. sym. 2.2.122> vivimus inlaesum semper fore, si mereamur, 
<prud. sym. 2.2.123> nos sperare iubet. ‘caelestia si placet,’ inquit, 
<prud. sym. 2.2.124> ‘scandere, terrenas animo depellite curas, 
<prud. sym. 2.2.125> nam quantum subiecta situ tellus iacet infra 
<prud. sym. 2.2.126> dividiturque ab humo convexi regia caeli, 
<prud. sym. 2.2.127> tantum vestra meis distant mundana futuris, 
<prud. sym. 2.2.128> dira bonis, scelerata piis, tenebrosa serenis. 
<prud. sym. 2.2.129> quidquid obire potest fugiatis censeo, quidquid 
<prud. sym. 2.2.130> naturae ratione capit vitium atque senescit 
<prud. sym. 2.2.131> pro nihilo, in nihilum quia sunt reditura, putetis, 
<prud. sym. 2.2.132> cuncta equidem quae gignit humus, quae continet, ipse 
<prud. sym. 2.2.133> principio institui nitidoque insignia mundo 
<prud. sym. 2.2.134> ornamenta dedi speciosaque semina finxi. 
<prud. sym. 2.2.135> sed tamen esse modum volui parcisque fruenda 
<prud. sym. 2.2.136> moribus indulsi, quantum moribundus et aeger 
<prud. sym. 2.2.137> corporis ac vitae volucris sibi posceret usus; 
<prud. sym. 2.2.138> non ut captus homo studiis et inaniter ardens 
<prud. sym. 2.2.139> duceret omne bonum positum in dulcedine rerum 
<prud. sym. 2.2.140> et specie tenui quas currere tempore iussi; 
<prud. sym. 2.2.141> atque aevum statui, sub quo generosa probarem 
<prud. sym. 2.2.142> pectora, ne torpens et non exercita virtus 
<prud. sym. 2.2.143> robur enervatum gereret sine laude palaestrae.   
<prud. sym. 2.2.144> inlecebrosus enim sapor est et pestifer horum, 
<prud. sym. 2.2.145> quae, dum praetereunt, miro oblectamine mentes 
<prud. sym. 2.2.146> inplicitas vinctasque tenent, vincenda voluptas, 
<prud. sym. 2.2.147> elaqueanda animi constantia, ne retinaclis 
<prud. sym. 2.2.148> mollibus ac lentis nexa et captiva prematur. 
<prud. sym. 2.2.149> luctandum summis conatibus, inter acerba 
<prud. sym. 2.2.150> sectandum virtutis iter, ne suavia fluxae 
<prud. sym. 2.2.151> condicionis amet, nimium ne congerat aurum, 
<prud. sym. 2.2.152> ne varios lapidum cupide spectare colores 
<prud. sym. 2.2.153> ambitiosa velit, ne se popularibus auris 
<prud. sym. 2.2.154> ostentet pulchroque inflata tumescat honore, 
<prud. sym. 2.2.155> ne natale solum, patrii ne iugera ruris 
<prud. sym. 2.2.156> tendat et externos animum diffundat in agros, 
<prud. sym. 2.2.157> et ne corporeis addicat sensibus omne 
<prud. sym. 2.2.158> quod vult aut quod agit, ne praeferat utile iusto, 
<prud. sym. 2.2.159> spemque in me omnem statuat numquam peritura 
<prud. sym. 2.2.160> quae dedero, longoque die mea dona trahenda.’ 
<prud. sym. 2.2.161> haec igitur spondente Deo quis fortis et acer 
<prud. sym. 2.2.162> virtutisque capax breve quidque perennibus in se 
<prud. sym. 2.2.163> praetulerit? vel quis sapiens potiora putarit 
<prud. sym. 2.2.164> gaudia membrorum quam vivae praemia mentis? 
<prud. sym. 2.2.165> nonne hominem ac pecudem distantia separat una, 
<prud. sym. 2.2.166> quod bona quadrupedum ante oculos sita sunt, ego contra 
<prud. sym. 2.2.167> spero quod extra aciem longum servatur in aevum? 
<prud. sym. 2.2.168> nam si tota mihi cum corpore vita peribit 
<prud. sym. 2.2.169> nec poterit superesse meum post funera quidquam, 
<prud. sym. 2.2.170> quis mihi regnator caeli, quis conditor orbis, 
<prud. sym. 2.2.171> quis Deus aut quae iam merito metuenda potestas? 
<prud. sym. 2.2.172> ibo per inpuros fervente libidine luxus,  
<prud. sym. 2.2.173> incestabo toros, sacrum calcabo pudorem, 
<prud. sym. 2.2.174> infitiabor habens aliquod sine teste propinqui 
<prud. sym. 2.2.175> depositum, tenues avidus spoliabo clientes, 
<prud. sym. 2.2.176> longaevam perimam magico cantamine matrem 
<prud. sym. 2.2.177> (tardat anus dominum dilata morte secundum) 
<prud. sym. 2.2.178> nec formido malum, falluntur publica iura; 
<prud. sym. 2.2.179> lex armata sedet, sed nescit crimen opertum; 
<prud. sym. 2.2.180> aut, si res pateat, iudex corrumpitur auro. 
<prud. sym. 2.2.181> rara reos iusta percellit poena securi, 
<prud. sym. 2.2.182> sed quid ego haec meditor? revocat Deus ecce severa 
<prud. sym. 2.2.183> maiestate minax, negat interitura meorum 
<prud. sym. 2.2.184> per mortem monumenta operum. ‘non occidet,’ inquit, 
<prud. sym. 2.2.185> ‘interior qui spirat homo; luet ille perennc 
<prud. sym. 2.2.186> supplicium quod subiectos male rexerit artus, 
<prud. sym. 2.2.187> nec mihi difficile est liquidam circumdare flammis 
<prud. sym. 2.2.188> naturam; quamvis perflabilis illa feratur 
<prud. sym. 2.2.189> more noti, capiam tamen et tormenta adhibebo 
<prud. sym. 2.2.190> ipse incorporeus ac spirituum sator unus. 
<prud. sym. 2.2.191> quin et corporibus parilis consortia poenae 
<prud. sym. 2.2.192> decernam, possum quoniam renovare favillas 
<prud. sym. 2.2.193> antiquam in faciem, nec desperanda potestas: 
<prud. sym. 2.2.194> qui potui formare novum, reparabo peremptum. 
<prud. sym. 2.2.195> non desunt exempla meae virtutis in ipsis 
<prud. sym. 2.2.196> seminibus: natura docet revirescere cuncta 
<prud. sym. 2.2.197> post obitum, siccantur enim pereunte vigore 
<prud. sym. 2.2.198> quo vixere prius: tunc sicca et mortua sulcis 
<prud. sym. 2.2.199> aut foveis mandata latent et more sepulcri 
<prud. sym. 2.2.200> obruta de tumulis redivivo germine surgunt.  
<prud. sym. 2.2.201> numquid nosse potes, vel coniectare, quis istud 
<prud. sym. 2.2.202> tam sollers opifex struat aut quae vis agat intus? 
<prud. sym. 2.2.203> nil vos, o miseri, physicorum dogmata fallant. 
<prud. sym. 2.2.204> en ego gignendi Dominus ac restituendi 
<prud. sym. 2.2.205> quod periit Auxitque potens, arentia quaeque 
<prud. sym. 2.2.206> in veteres formas aut flore aut fronde reduco; 
<prud. sym. 2.2.207> idque ipsum quandoque homini facturus, inani 
<prud. sym. 2.2.208> surgat ut ex cinere structuraque pristina constet, 
<prud. sym. 2.2.209> quae mihi pro meritis vel per tormenta rependat 
<prud. sym. 2.2.210> crimina vel summae virtutis in arce coruscet 
<prud. sym. 2.2.211> non peritura dehinc quacumque in sorte manebit, 
<prud. sym. 2.2.212> interea, dum mixta viget substantia in unum, 
<prud. sym. 2.2.213> sit memor auctoris proprii, veneretur et oret 
<prud. sym. 2.2.214> artificem submissa suum. non condidit alter 
<prud. sym. 2.2.215> halantis animae figmentum et corporis alter, 
<prud. sym. 2.2.216> nec bona praesentis vitae numerosa gubernant 
<prud. sym. 2.2.217> numina; non alius segetes et spicea farra 
<prud. sym. 2.2.218> subpeditat deus ast  alius dat musta racemis 
<prud. sym. 2.2.219> purpureumque gravi fundit de palmite sucum, 
<prud. sym. 2.2.220> ipse ego sum, virides oleas pinguescere bacis 
<prud. sym. 2.2.221> qui facio, Graia quas Pallade fingitis ortas, 
<prud. sym. 2.2.222> et qui Lucinas tribuo nascentibus horas, 
<prud. sym. 2.2.223> duplex lege mea per mutua foedera sexus 
<prud. sym. 2.2.224> gignere amat subolem generisque propagine gaudet; 
<prud. sym. 2.2.225> quem vos lascivis violatis amoribus ignem 
<prud. sym. 2.2.226> et stupra vestra deae veneris praetexitis umbra, 
<prud. sym. 2.2.227> unus ego elementa rego, nec mole laboris, 
<prud. sym. 2.2.228> ut miser infirmusve aliquis fragilisve, fatigor. 
<prud. sym. 2.2.229> lux inmensa mihi est et non resolubilis aetas 
<prud. sym. 2.2.230> sensibus et vestris haud intellecta vetustas.  
<prud. sym. 2.2.231> inde ministeriis ad tot moderamina mundi 
<prud. sym. 2.2.232> non egeo, nec participes sociosve requiro, 
<prud. sym. 2.2.233> porro autem angelicas legiones, quas mea fecit 
<prud. sym. 2.2.234> dextera, nosse meum est, et quae natura creatis 
<prud. sym. 2.2.235> subsistat qualesque mihi serventur ad usus. 
<prud. sym. 2.2.236> tu me praeterito meditaris numina mille, 
<prud. sym. 2.2.237> quae simules parere meis virtutibus, ut me 
<prud. sym. 2.2.238> per varias partes minuas, cui nulla recidi 
<prud. sym. 2.2.239> pars aut forma potest, quia sum substantia simplex, 
<prud. sym. 2.2.240> nec pars esse queo. solis divisio rebus 
<prud. sym. 2.2.241> conpositis factisque subest; me nemo creavit, 
<prud. sym. 2.2.242> ut scindi valeam cunctorum conditor unus. 
<prud. sym. 2.2.243> crede, quod ex nihilo formavi, pars mea non est. 
<prud. sym. 2.2.244> quare age, mortalis, soli mihi construe templum, 
<prud. sym. 2.2.245> meque unum venerare Deum. caementa remitto, 
<prud. sym. 2.2.246> et quae saxa Paros secat et quae Punica rupis, 
<prud. sym. 2.2.247> quae viridis Lacedaemon habet maculosaque Synna; 
<prud. sym. 2.2.248> nativum nemo scopuli mihi dedicet ostrum, 
<prud. sym. 2.2.249> templum mentis amo, non marmoris: aurea in illo 
<prud. sym. 2.2.250> fundamenta manent fidei; structura nivali 
<prud. sym. 2.2.251> consurgit pietate nitens, tegit ardua culmen 
<prud. sym. 2.2.252> iustitia, interius spargit sola picta rubenti 
<prud. sym. 2.2.253> flore pudicitiae pudor almus et atria servat, 
<prud. sym. 2.2.254> haec domus apta mihi est, haec me pulcherrima sedes 
<prud. sym. 2.2.255> accipit, aeterno caelestique hospite digna. 
<prud. sym. 2.2.256> nec novus hic locus est; fluxit mea gloria in artus 
<prud. sym. 2.2.257> et lux vera Dei. Deus inlustravit alumnam 
<prud. sym. 2.2.258> materiem, corpusque parens habitabile fecit  
<prud. sym. 2.2.259> ipse sibi, placito ut posset requiescere templo, 
<prud. sym. 2.2.260> condideram perfectum hominem; spectare superna 
<prud. sym. 2.2.261> mandaram totis conversum sensibus in me 
<prud. sym. 2.2.262> recto habitu celsoque situ et sublime tuentem; 
<prud. sym. 2.2.263> sed despexit humum seque inclinavit ad orbis 
<prud. sym. 2.2.264> divitias pepulitque meum de pectore numen, 
<prud. sym. 2.2.265> restituendus erat mihimet; summissus in illum 
<prud. sym. 2.2.266> Spiritus ipse meus descendit et edita limo 
<prud. sym. 2.2.267> viscera divinis virtutibus informavit, 
<prud. sym. 2.2.268> iamque hominem adsumptum summus Deus in deitatem 
<prud. sym. 2.2.269> transtulit ac nostro docuit recalescere cultu.’ 
<prud. sym. 2.2.270> scire velim praecepta Patris quibus auribus haec tu 
<prud. sym. 2.2.271> accipias, Italae censor doctissime gentis. 
<prud. sym. 2.2.272> an veterem tantum morem ratione relicta 
<prud. sym. 2.2.273> eligis et dici id patitur sapientis acumen 
<prud. sym. 2.2.274> ingeniumque viri? ‘potior mihi pristinus est mos 
<prud. sym. 2.2.275> quam via iustitiae, pietas quam prodita caelo, 
<prud. sym. 2.2.276> quamque fides veri, rectae quam regula sectae.’ 
<prud. sym. 2.2.277> si, quidquid rudibus mundi nascentis in annis 
<prud. sym. 2.2.278> mos habuit, sancte colere ac servare necesse est, 
<prud. sym. 2.2.279> omne revolvamus sua per vestigia saeclum 
<prud. sym. 2.2.280> usque ad principium, placeat damnare gradatim 
<prud. sym. 2.2.281> quidquid posterius successor repperit usus. 
<prud. sym. 2.2.282> orbe novo nulli subigebant arva coloni: 
<prud. sym. 2.2.283> quid sibi aratra volunt? quid cura superflua rastri? 
<prud. sym. 2.2.284> ilignis melius saturatur glandibus alvus, 
<prud. sym. 2.2.285> primi homines cuneis scindebant fissile lignum:  
<prud. sym. 2.2.286> decoquat in massam fervens strictura secures 
<prud. sym. 2.2.287> rursus et ad proprium restillet vena metallum. 
<prud. sym. 2.2.288> induvias caesae pecudes et frigida parvas 
<prud. sym. 2.2.289> praebebat spelunca domos: redeamus ad antra, 
<prud. sym. 2.2.290> pellibus insutis hirtos sumamus amictus. 
<prud. sym. 2.2.291> inmanes quondam populi feritate subacta 
<prud. sym. 2.2.292> edomiti iam triste fremant iterumque ferinos 
<prud. sym. 2.2.293> in mores redeant atque ad sua prisca recurrant. 
<prud. sym. 2.2.294> praecipitet Scythica iuvenis pietate vietum 
<prud. sym. 2.2.295> votivo de ponte patrem (sic mos fuit olim), 
<prud. sym. 2.2.296> caedibus infantum fument Saturnia sacra 
<prud. sym. 2.2.297> flebilibusque truces resonent vagitibus arae. 
<prud. sym. 2.2.298> ipsa casas fragili texat gens Romula culmo: 
<prud. sym. 2.2.299> sic tradunt habitasse Remum, regalia faeno 
<prud. sym. 2.2.300> fulcra supersternant aut pelle Libystidis ursae 
<prud. sym. 2.2.301> conpositam chlamydem villoso corpore gestent. 
<prud. sym. 2.2.302> talia Trinacrius ductor vel Tuscus habebant. 
<prud. sym. 2.2.303> Roma antiqua sibi non constat versa per aevum  
<prud. sym. 2.2.304> et mutata sacris, ornatu, legibus, armis. 
<prud. sym. 2.2.305> multa colit quae non coluit sub rege Quirino; 
<prud. sym. 2.2.306> instituit quaedam melius, nonnulla refugit, 
<prud. sym. 2.2.307> et morem variare suum non destitit, et quae 
<prud. sym. 2.2.308> pridem condiderat iura in contraria vertit. 
<prud. sym. 2.2.309> quid mihi tu ritus solitos, Romane senator, 
<prud. sym. 2.2.310> obiectas cum scita patrum populique frequenter 
<prud. sym. 2.2.311> instabilis placiti sententia nexa novarit? 
<prud. sym. 2.2.312> nunc etiam quotiens solitis decedere prodest 
<prud. sym. 2.2.313> praeteritosque habitus cultu damnare recenti, 
<prud. sym. 2.2.314> gaudemus conpertum aliquid tandemque retectum, 
<prud. sym. 2.2.315> quod latuit; tardis semper processibus aucta 
<prud. sym. 2.2.316> crescit vita hominis et longo proficit usu. 
<prud. sym. 2.2.317> sic aevi mortalis habet se mobilis ordo, 
<prud. sym. 2.2.318> sic variat natura vices: infantia repit, 
<prud. sym. 2.2.319> infirmus titubat pueri gressusque animusque, 
<prud. sym. 2.2.320> sanguine praecalido fervet nervosa iuventa, 
<prud. sym. 2.2.321> mox stabilita venit maturi roboris aetas; 
<prud. sym. 2.2.322> ultima consiliis melior, sed viribus aegra, 
<prud. sym. 2.2.323> corpore subcumbit mentem purgata senectus. 
<prud. sym. 2.2.324> his genus humanum per dissona tempora duxit 
<prud. sym. 2.2.325> curriculis aevum mutabile, sic hebes inter 
<prud. sym. 2.2.326> primitias mersumque solo ceu quadrupes egit;  
<prud. sym. 2.2.327> mox tenerum docili ingenio iamque artibus aptum 
<prud. sym. 2.2.328> noscendis varia rerum novitate politum est; 
<prud. sym. 2.2.329> inde tumens vitiis calidos adolevit in annos, 
<prud. sym. 2.2.330> donec decocto solidaret robore vires.  
<prud. sym. 2.2.331> tempus adest ut iam sapiat divina, serenae 
<prud. sym. 2.2.332> mentis consilio vivacius abdita sollers 
<prud. sym. 2.2.333> quaerere et aeternae tandem invigilare saluti, 
<prud. sym. 2.2.334> quamquam, si tantus amor est et cura vetusti 
<prud. sym. 2.2.335> moris et a prisco placet haud discedere ritu, 
<prud. sym. 2.2.336> exstat in antiquis exemplum nobile libris, 
<prud. sym. 2.2.337> iam tunc diluvii sub tempore vel prius uni 
<prud. sym. 2.2.338> inservisse Deo gentem quae prima recentes 
<prud. sym. 2.2.339> incoluit terras vacuoque habitavit in orbe; 
<prud. sym. 2.2.340> unde genus ducit nostrae porrecta propago 
<prud. sym. 2.2.341> stirpis et indigenae pietatis iura reformat, 
<prud. sym. 2.2.342> sed quia Romanis loquimur de cultibus, ipsum 
<prud. sym. 2.2.343> sanguinis Hectorei populum probo tempore longo 
<prud. sym. 2.2.344> non multos coluisse deos rarisque sacellis 
<prud. sym. 2.2.345> contentum paucas posuisse in collibus aras. 
<prud. sym. 2.2.346> innumeros post deinde deos virtute subactis 
<prud. sym. 2.2.347> urbibus et claris peperit sibi Roma triumphis; 
<prud. sym. 2.2.348> inter fumantes templorum armata ruinas 
<prud. sym. 2.2.349> dextera victoris simulacra hostilia cepit 
<prud. sym. 2.2.350> et captiva domum venerans ceu numina vexit, 
<prud. sym. 2.2.351> hoc signum rapuit bimaris de strage Corinthi, 
<prud. sym. 2.2.352> illud ab incensis in praedam sumpsit Athenis, 
<prud. sym. 2.2.353> quasdam victa dedit capitis Cleopatra canini 
<prud. sym. 2.2.354> effigies, quasdam domitis Hammonis harenis 
<prud. sym. 2.2.355> Syrtica cornutas facies habuere tropaea. 
<prud. sym. 2.2.356> Roma triumphantis quotiens ducis inclyta currum 
<prud. sym. 2.2.357> plausibus excepit, totiens altaria divum 
<prud. sym. 2.2.358> addidit et spoliis sibimet nova numina fecit— 
<prud. sym. 2.2.359> numina, quae patriis cum moenibus eruta nullum  
<prud. sym. 2.2.360> praesidium potuere suis adferre sacellis! 
<prud. sym. 2.2.361> cernis ut antiqui semper vestigia moris 
<prud. sym. 2.2.362> gressibus incertis varie titubasse probentur 
<prud. sym. 2.2.363> adsciscendo deos maioribus inconpertos, 
<prud. sym. 2.2.364> seque peregrina sub religione dicasse, 
<prud. sym. 2.2.365> nec ritus servasse suos? quodcumque sacrorum est 
<prud. sym. 2.2.366> exulat externumque inimicam venit in urbem, 
<prud. sym. 2.2.367> frustra igitur solitis, prava observatio, inhaeres: 
<prud. sym. 2.2.368> non est mos patrius, quem diligis, inproba, non est. 
<prud. sym. 2.2.369> sed sollers orator ait fataliter urbem 
<prud. sym. 2.2.370> sortitam quonam genio proprium exigat aevum. 
<prud. sym. 2.2.371> ‘cunctis nam populis seu moenibus inditur,’ inquit, 
<prud. sym. 2.2.372> ‘aut fatum aut genius nostrarum more animarum, 
<prud. sym. 2.2.373> quae sub disparili subeunt nova corpora sorte.’ 
<prud. sym. 2.2.374> iam primum qui sit genius vel qui status illi 
<prud. sym. 2.2.375> conpetat ignoro, quid possit et unde oriatur, 
<prud. sym. 2.2.376> spiritus informis sine corpore formave et ulla 
<prud. sym. 2.2.377> sit species, et quid sapiat, quae munera curet, 
<prud. sym. 2.2.378> contra animas hominum venis vitalibus intus  
<prud. sym. 2.2.379> sic interfusas intellego, sanguis ut ex his 
<prud. sym. 2.2.380> accipiat motumque levem tenerumque vaporem, 
<prud. sym. 2.2.381> unde pererratis vegetet praecordia membris, 
<prud. sym. 2.2.382> frigida succcndat, riget arida, dura relaxet. 
<prud. sym. 2.2.383> sic hominis vitam sibi temperat atque gubernat 
<prud. sym. 2.2.384> vivida mens, quam tu ficto conponere temptas 
<prud. sym. 2.2.385> murorum  genio, qui nusquam est nec fuit umquam, 
<prud. sym. 2.2.386> quin et corporibus versat mens viva regendis 
<prud. sym. 2.2.387> summum consilium, fida ut tutacula nudis 
<prud. sym. 2.2.388> invalidisque paret, metuenda pericula vitet, 
<prud. sym. 2.2.389> utile prospiciat, varias agitetur ad artes, 
<prud. sym. 2.2.390> consultet cui se domino submittat et orbis 
<prud. sym. 2.2.391> quem putet auctorem, quem rerum summa sequatur, 
<prud. sym. 2.2.392> at tuus hic urbis genius, dicas volo, quando 
<prud. sym. 2.2.393> coepit adhuc parvae primum se infundere Romae? 
<prud. sym. 2.2.394> fluxit ab uberibus nemorosa in valle lupinis 
<prud. sym. 2.2.395> infantesque aluit, dum nascitur ipse, gemellos? 
<prud. sym. 2.2.396> an cum vulturibus volitans ignota per auras 
<prud. sym. 2.2.397> umbra repentinam traxit de nube figuram? 
<prud. sym. 2.2.398> culminibus summis sedet, an penetralia servat? 
<prud. sym. 2.2.399> instituit mores et iura forensia condit, 
<prud. sym. 2.2.400> an castrorum etiam fossis intervenit, acres 
<prud. sym. 2.2.401> cogit ad arma viros, lituis ciet, urget in hostem? 
<prud. sym. 2.2.402> quae quis non videat sapientum digna cachinno? 
<prud. sym. 2.2.403> fingamus tamen esse aliquam, quae talia curet, 
<prud. sym. 2.2.404> umbram sive animam, per quam respublica fatum  
<prud. sym. 2.2.405> hauserit et calidis animetur tota medullis. 
<prud. sym. 2.2.406> cur non haec eadem de religione colenda 
<prud. sym. 2.2.407> consultat? cur non suspectat libera caelum? 
<prud. sym. 2.2.408> cur sibi praescriptum non commutabile fatum 
<prud. sym. 2.2.409> ut captiva putat? genesis cur vincula fingit? 
<prud. sym. 2.2.410> cui iam nolle licet quod tunc voluisse licebat, 
<prud. sym. 2.2.411> erroresque abolere suos ac flectere sensus. 
<prud. sym. 2.2.412> sic septingentis erravit circiter annis 
<prud. sym. 2.2.413> lubricaque et semper dubitans quae forma placeret 
<prud. sym. 2.2.414> imperii, quae regnandi foret aequa potestas. 
<prud. sym. 2.2.415> regius exortam iam tunc habuit status urbem 
<prud. sym. 2.2.416> non sine grandaevis curarum in parte locatis. 
<prud. sym. 2.2.417> mox proceres de stirpe senum tractasse videmus . 
<prud. sym. 2.2.418> clavum consilii; plebeias inde catervas 
<prud. sym. 2.2.419> conlatas patribus mixtim dicionibus aequis 
<prud. sym. 2.2.420> imperitasse diu belloque et pace regendis. 
<prud. sym. 2.2.421> consule nobilitas viguit, plebs fisa tribuno est. 
<prud. sym. 2.2.422> displicet hic subito status et bis quina creantur 
<prud. sym. 2.2.423> summorum procerum fastigia, quos duodeni 
<prud. sym. 2.2.424> circumstant fasces simul et sua quemque securis. 
<prud. sym. 2.2.425> rursus se geminis reddit ductoribus omnis 
<prud. sym. 2.2.426> publica res et consulibus dat condere fastos. 
<prud. sym. 2.2.427> ultima sanguineus turbavit saecla triumvir.  
<prud. sym. 2.2.428> fluctibus his olim fatum geniusve animusve 
<prud. sym. 2.2.429> publicus erravit; tandem deprendere rectum 
<prud. sym. 2.2.430> doctus iter caput augustum diademate cinxit 
<prud. sym. 2.2.431> appellans patrem patriae, populi atque senatus 
<prud. sym. 2.2.432> rectorem, qui militiae sit ductor et idem 
<prud. sym. 2.2.433> dictator censorque bonus morumque magister, 
<prud. sym. 2.2.434> tutor opum, vindex scelerum, largitor honorum. 
<prud. sym. 2.2.435> quod si tot rerum gradibus totiens variatis 
<prud. sym. 2.2.436> consiliis aegre tandem pervenit ad illud 
<prud. sym. 2.2.437> quod probet ac sancto reverentia publica servet 
<prud. sym. 2.2.438> foedere, quid dubitat divina agnoscere iura 
<prud. sym. 2.2.439> ignorata prius sibimet tandemque refecta? 
<prud. sym. 2.2.440> gratemur, iam non dubitat; nam subdita Christo 
<prud. sym. 2.2.441> servit Roma Deo cultus exosa priores. 
<prud. sym. 2.2.442> Romam dico viros, quos mentem credimus urbis, 
<prud. sym. 2.2.443> non genium, cuius frustra simulatur imago, 
<prud. sym. 2.2.444> quamquam cur genium Romae mihi fingitis unum, 
<prud. sym. 2.2.445> cum portis, domibus, thermis, stabulis soleatis 
<prud. sym. 2.2.446> adsignare suos genios perque omnia membra 
<prud. sym. 2.2.447> urbis perque locos geniorum milia multa 
<prud. sym. 2.2.448> fingere, ne propria vacet angulus ullus ab umbra? 
<prud. sym. 2.2.449> restat ut et fatum similis dementia cunctis 
<prud. sym. 2.2.450> aedibus inponat, paries ut quisque sub astro 
<prud. sym. 2.2.451> fundatus structusque suo, qua sorte maneret, 
<prud. sym. 2.2.452> quando autem rueret, primis acceperit horis, 
<prud. sym. 2.2.453> adscribunt saxis Lachesis male fortia fila, 
<prud. sym. 2.2.454> tectorumque trabes fusis pendere rotatis  
<prud. sym. 2.2.455> credunt, atque ipsis tribuunt decreta tigillis, 
<prud. sym. 2.2.456> ceu distet cuius stellae sit fraxinus ortu 
<prud. sym. 2.2.457> eruta, quae summum conscenderet ardua culmen, 
<prud. sym. 2.2.458> denique nulla hominum res est, nulla actio mundi, 
<prud. sym. 2.2.459> cui non fatalem memorent incumbere sortem. 
<prud. sym. 2.2.460> quae quia constituunt, dicant cur condita sit lex 
<prud. sym. 2.2.461> bis sex in tabulis aut cur rubrica minetur, 
<prud. sym. 2.2.462> quae prohibet peccare reos, quos ferrea fata 
<prud. sym. 2.2.463> cogunt ad facinus et inevitabile mergunt. 
<prud. sym. 2.2.464> quin et velle adigunt pravum insinuantia votum, 
<prud. sym. 2.2.465> ne liceat miseris vetitum committere nolle. 
<prud. sym. 2.2.466> cedite, si pudor est, gladiumque retundite vestrum, 
<prud. sym. 2.2.467> aspera nil meritos poenis plectentia iura; 
<prud. sym. 2.2.468> antrum carcereum dissolvite, corpora sub quo 
<prud. sym. 2.2.469> agminis innocui fato peccante tenetis. 
<prud. sym. 2.2.470> nemo nocens, si fata regunt quod vivitur ac fit: 
<prud. sym. 2.2.471> immo nocens quicumque volens quod non licet audet, 
<prud. sym. 2.2.472> alterutrum quia velle suum est nec fata reatum 
<prud. sym. 2.2.473> inponunt homini, sed fit reus ipse suopte 
<prud. sym. 2.2.474> arbitrio, placitumque nefas et facta rependit 
<prud. sym. 2.2.475> inpia suppliciis merito non sorte peremptus. 
<prud. sym. 2.2.476> quisque putat fato esse locum, sciat omniparentem 
<prud. sym. 2.2.477> nosse Deum nulli vetitum fatalibus astris, 
<prud. sym. 2.2.478> nec mathesis praescripto aliquo pia vota repelli. 
<prud. sym. 2.2.479> spirat enim maiora animus seque altius effert 
<prud. sym. 2.2.480> sideribus transitque vias et nubila fati,  
<prud. sym. 2.2.481> et momenta premit pedibus, quaecumque putantur 
<prud. sym. 2.2.482> figere propositam natali tempore sortem, 
<prud. sym. 2.2.483> huc ades, omne hominum genus, huc concurrite et urbes: 
<prud. sym. 2.2.484> lux inmensa vocat, factorem noscite vestrum! 
<prud. sym. 2.2.485> libera secta patet: nil sunt fatalia: vel si 
<prud. sym. 2.2.486> sunt aliqua, opposito vanescunt irrita Christo. 
<prud. sym. 2.2.487> sed multi duxere dei per prospera Romam, 
<prud. sym. 2.2.488> quos colit ob meritum magnis donata triumphis, 
<prud. sym. 2.2.489> ergo age, bellatrix, quae vis subiecerit, ede, 
<prud. sym. 2.2.490> Europam Libyamque tibi; dic nomina divum. 
<prud. sym. 2.2.491> Iuppiter ut Cretae domineris, Pallas ut Argis, 
<prud. sym. 2.2.492> Cynthius ut Delphis, tribuerunt omine dextro. 
<prud. sym. 2.2.493> Isis Nilicolas, Rhodios Cytherea reliquit, 
<prud. sym. 2.2.494> venatrix Ephesum virgo, Mars dedidit Hebrum, 
<prud. sym. 2.2.495> destituit Thebas Bromius, concessit et ipsa 
<prud. sym. 2.2.496> Iuno suos Phrygiis servire nepotibus Afros, 
<prud. sym. 2.2.497> et quam subiectis dominam dea gentibus esse, 
<prud. sym. 2.2.498> si qua fata sinant, iam tum tenditque fovetque 
<prud. sym. 2.2.499> iussit Romuleis addictam vivere frenis. 
<prud. sym. 2.2.500> perfidiane deum indigenum cecidere tot urbes, 
<prud. sym. 2.2.501> destructaeque iacent ipsis prodentibus arae?  
<prud. sym. 2.2.502> o pietas, o sancta fides! traduxit alumnos 
<prud. sym. 2.2.503> maiestas infida locos, et creditur istis 
<prud. sym. 2.2.504> numinibus quae transfugio meruere sacrari! 
<prud. sym. 2.2.505> an voluit servare suos luctataque multum 
<prud. sym. 2.2.506> religio infestas temptavit pellere turmas 
<prud. sym. 2.2.507> Romanis obnixa globis, sed fortior illam 
<prud. sym. 2.2.508> virtus luctifico camporum in pulvere fregit? 
<prud. sym. 2.2.509> immo ita est, armis et viribus indiga veri 
<prud. sym. 2.2.510> victa superstitio est et inanem gloria fugit. 
<prud. sym. 2.2.511> sed nec difficilis fuit aut satis ardua genti 
<prud. sym. 2.2.512> natae ad procinctus victoria frangere inertes 
<prud. sym. 2.2.513> molliaque omnigenum colla inclinare deorum. 
<prud. sym. 2.2.514> num cum Dictaeis bellum Corybantibus asper 
<prud. sym. 2.2.515> Samnitis Marsusque levi sudore gerebat? 
<prud. sym. 2.2.516> num mastigophoris oleoque et gymnadis arte 
<prud. sym. 2.2.517> unctis pugilibus miles pugnabat Etruscus? 
<prud. sym. 2.2.518> nec petaso insignis poterat Lacedaemone capta 
<prud. sym. 2.2.519> Mercurius servare suas de clade palaestras. 
<prud. sym. 2.2.520> Appenninicolam peditem Cybeleius hostis 
<prud. sym. 2.2.521> congressu excipiens Asiam defendere et Idam 
<prud. sym. 2.2.522> qui potuit cogente acies in proelia Gallo? 
<prud. sym. 2.2.523> Idalias nisi forte rosas, laurum citharoedi 
<prud. sym. 2.2.524> vatis, silvicolae calamos arcumque puellae 
<prud. sym. 2.2.525> dedere servitio calcataque sacra domare 
<prud. sym. 2.2.526> difficilis operis fuit inmensique laboris.  
<prud. sym. 2.2.527> fluctibus Actiacis signum symphonia belli 
<prud. sym. 2.2.528> Aegypto dederat, clangebat bucina contra. 
<prud. sym. 2.2.529> institerant tenues cumbae fragilesque phaseli 
<prud. sym. 2.2.530> inter turritas Memphitica rostra Liburnas: 
<prud. sym. 2.2.531> nil potuit Serapis deus et latrator Anubis. 
<prud. sym. 2.2.532> stirpis Iuleae ductore exercitus ardens 
<prud. sym. 2.2.533> praevaluit, gelido quem miserat Algidus axe. 
<prud. sym. 2.2.534> non armata Venus, non tunc clipeata Minerva 
<prud. sym. 2.2.535> venere auxilio, non divum degener ordo 
<prud. sym. 2.2.536> et patria extorris Romanis adfuit armis, 
<prud. sym. 2.2.537> victus et ipse prius inimica nec agmina iuvit, 
<prud. sym. 2.2.538> si tamen antiquum norat retinere dolorem. 
<prud. sym. 2.2.539> sed dicis legisse deos ubi sanctior usus 
<prud. sym. 2.2.540> templorum cultu celebri sine fine maneret, 
<prud. sym. 2.2.541> Aeneadumque ultro victricia signa virorum 
<prud. sym. 2.2.542> regis amore Numae nullo cogente secutos. 
<prud. sym. 2.2.543> num Diomedis item tentoria et acris Ulixi 
<prud. sym. 2.2.544> castra volens Pallas caesis custodibus arcis 
<prud. sym. 2.2.545> legit, ubi umenti sudaret maesta sigillo?  
<prud. sym. 2.2.546> aut quotiens ductor Macetum fortissimus altos 
<prud. sym. 2.2.547> templorum cineres victis cumulavit Amyclis, 
<prud. sym. 2.2.548> optarunt praedis domini se numina capta 
<prud. sym. 2.2.549> misceri Assyriaeque vehi Babylonis ad arcem? 
<prud. sym. 2.2.550> non fero Romanum nomen sudataque bella 
<prud. sym. 2.2.551> et titulos tanto quaesitos sanguine carpi, 
<prud. sym. 2.2.552> detrahit invictis legionibus et sua Romae 
<prud. sym. 2.2.553> praemia deminuit, qui, quidquid fortiter actum est, 
<prud. sym. 2.2.554> adscribit veneri, palmam victoribus aufert. 
<prud. sym. 2.2.555> frustra igitur currus summo miramur in arcu 
<prud. sym. 2.2.556> quadriiugos stantesque duces in curribus altis 
<prud. sym. 2.2.557> Fabricios, Curios, hinc Drusos, inde Camillos, 
<prud. sym. 2.2.558> sub pedibusque ducum captivos poplite flexo 
<prud. sym. 2.2.559> ad iuga depressos manibusque in terga retortis 
<prud. sym. 2.2.560> et suspensa gravi telorum fragmina trunco, 
<prud. sym. 2.2.561> si Brennum, Antiochum, Persen, Pyrrhum, Mithridatem 
<prud. sym. 2.2.562> Flora, Matuta, Ceres et Larentina subegit. 
<prud. sym. 2.2.563> ‘his tamen auspicibus successus dextra dederunt 
<prud. sym. 2.2.564> omina laetificos et felix adfuit ales.’ 
<prud. sym. 2.2.565> quid sibi vult virtus, quid gloria, si Corvinum  
<prud. sym. 2.2.566> corvus Apollineus pinna vel gutture iuvit? 
<prud. sym. 2.2.567> sed tamen hic corvus cur defuit exitiali 
<prud. sym. 2.2.568> forte die, infaustas tegerent cum funera Cannas 
<prud. sym. 2.2.569> oppeteretque super congesta cadavera consul? 
<prud. sym. 2.2.570> cur Cremerae in campis cornice vel oscine parra 
<prud. sym. 2.2.571> nemo deum monuit perituros Marte sinistro 
<prud. sym. 2.2.572> tercentum Fabios vix stirpe superstite in uno? 
<prud. sym. 2.2.573> nullane tristificis Tritonia noctua Carrhis 
<prud. sym. 2.2.574> advolitans praesto esse deam praenuntia Crasso 
<prud. sym. 2.2.575> prodidit, aut Paphiam niveae vexere columbae, 
<prud. sym. 2.2.576> cuius inauratum tremeret gens Persica limbum? 
<prud. sym. 2.2.577> sed video quae te moveant exempla vetustae 
<prud. sym. 2.2.578> virtutis: dicis domitum terraque marique 
<prud. sym. 2.2.579> orbem, res laetas et prospera quaeque retexis, 
<prud. sym. 2.2.580> mille triumphorum memoras ex ordine pompas 
<prud. sym. 2.2.581> ductaque per mediam spoliorum fercula Romam, 
<prud. sym. 2.2.582> vis dicam quae causa tuos, Romane, labores 
<prud. sym. 2.2.583> in tantum extulerit, quis gloria fotibus aucta 
<prud. sym. 2.2.584> sic cluat inpositis ut mundum frenet habenis? 
<prud. sym. 2.2.585> discordes linguis populos et dissona cultu 
<prud. sym. 2.2.586> regna volens sociare Deus subiungier uni 
<prud. sym. 2.2.587> imperio, quidquid tractabile moribus esset,  
<prud. sym. 2.2.588> concordique iugo retinacula mollia ferre 
<prud. sym. 2.2.589> constituit, quo corda hominum coniuncta teneret 
<prud. sym. 2.2.590> religionis amor; nec enim fit copula Christo 
<prud. sym. 2.2.591> digna, nisi inplicitas societ mens unica gentes. 
<prud. sym. 2.2.592> sola Deum novit concordia, sola benignum 
<prud. sym. 2.2.593> rite colit tranquilla Patrem: placidissimus illum 
<prud. sym. 2.2.594> foederis humani consensus prosperat orbi, 
<prud. sym. 2.2.595> seditione fugat, saevis exasperat armis, 
<prud. sym. 2.2.596> munere pacis alit, retinet pietate quieta. 
<prud. sym. 2.2.597> omnibus in terris quas continet occidualis 
<prud. sym. 2.2.598> oceanus roseoque Aurora inluminat ortu, 
<prud. sym. 2.2.599> miscebat Bellona furens mortalia cuncta 
<prud. sym. 2.2.600> armabatque feras in vulnera mutua dextras. 
<prud. sym. 2.2.601> hanc frenaturus rabiem Deus undique gentes 
<prud. sym. 2.2.602> inclinare caput docuit sub legibus isdem 
<prud. sym. 2.2.603> Romanosque omnes fieri, quos Rhenus et Hister, 
<prud. sym. 2.2.604> quos Tagus aurifluus, quos magnus inundat Hiberus, 
<prud. sym. 2.2.605> corniger Hesperidum quos interlabitur et quos 
<prud. sym. 2.2.606> Ganges alit tepidique lavant septem ostia Nili. 
<prud. sym. 2.2.607> ius fecit commune pares et nomine eodem 
<prud. sym. 2.2.608> nexuit et domitos fraterna in vincla redegit. 
<prud. sym. 2.2.609> vivitur omnigenis in partibus haud secus ac si 
<prud. sym. 2.2.610> cives congenitos concludat moenibus unis 
<prud. sym. 2.2.611> urbs patria atque omnes lare conciliemur avito. 
<prud. sym. 2.2.612> distantes regione plagae divisaque ponto 
<prud. sym. 2.2.613> litora conveniunt nunc per vadimonia ad unum 
<prud. sym. 2.2.614> et commune forum, nunc per commercia et artes 
<prud. sym. 2.2.615> ad coetum celebrem, nunc per genialia fulcra 
<prud. sym. 2.2.616> externi ad ius conubii; nam sanguine mixto  
<prud. sym. 2.2.617> texitur alternis ex gentibus una propago. 
<prud. sym. 2.2.618> hoc actum est tantis successibus atque triumphis 
<prud. sym. 2.2.619> Romani imperii: Christo iam tunc venienti, 
<prud. sym. 2.2.620> crede, parata via est, quam dudum publica nostrae 
<prud. sym. 2.2.621> pacis amicitia struxit moderamine Romae. 
<prud. sym. 2.2.622> nam locus esse Deo quis posset in orbe feroci 
<prud. sym. 2.2.623> pectoribusque hominum discordibus et sua iura 
<prud. sym. 2.2.624> dissimili ratione tuentibus, ut fuit olim? 
<prud. sym. 2.2.625> sic inconpositos humano in pectore sensus 
<prud. sym. 2.2.626> disiunctasque animi turbato foedere partes 
<prud. sym. 2.2.627> nec liquida invisit sapientia nec Deus intrat. 
<prud. sym. 2.2.628> at si mentis apex regnandi iure potitus 
<prud. sym. 2.2.629> pugnacis stomachi pulsus fibrasque rebelles 
<prud. sym. 2.2.630> frenet et omne iecur ratione coerceat una, 
<prud. sym. 2.2.631> fit stabilis vitae status, et sententia certa 
<prud. sym. 2.2.632> haurit corde Deum domino et subiungitur uni. 
<prud. sym. 2.2.633> en ades, Omnipotens, concordibus influe terris: 
<prud. sym. 2.2.634> iam mundus te, Christe, capit, quem congrege nexu 
<prud. sym. 2.2.635> pax et Roma tenent, capita haec et culmina rerum 
<prud. sym. 2.2.636> esse iubes, nec Roma tibi sine pace probatur, 
<prud. sym. 2.2.637> et pax ut placeat facit excellentia Romae, 
<prud. sym. 2.2.638> quae motus varios simul et dicione coercet 
<prud. sym. 2.2.639> et terrore premit; nec enim spoliata prioris 
<prud. sym. 2.2.640> robore virtutis senuit nec saecula sensit, 
<prud. sym. 2.2.641> nec tremulis, cum bella vocant, capit arma lacertis, 
<prud. sym. 2.2.642> nec tam degeneri venerandis supplicat ore  
<prud. sym. 2.2.643> principibus, quam vult praenobilis ille senator 
<prud. sym. 2.2.644> orandi arte potens et callida fingere doctus 
<prud. sym. 2.2.645> mentitumque gravis personae inducere pondus, 
<prud. sym. 2.2.646> ut tragicus cantor ligno tegit ora cavato, 
<prud. sym. 2.2.647> grande aliquod cuius per hiatum crimen anhelet. 
<prud. sym. 2.2.648> si vocem simulare licet, nempe aptior ista 
<prud. sym. 2.2.649> vox Romae est, quam nunc eius sub nomine promam. 
<prud. sym. 2.2.650> quae quia turpe putat templorum flere repulsam 
<prud. sym. 2.2.651> aegidaque in dubiis pro se pugnasse periclis 
<prud. sym. 2.2.652> dicere seque gravem senio inclinante fateri, 
<prud. sym. 2.2.653> ductores conplexa suos sic laeta profatur: 
<prud. sym. 2.2.654> ‘O clari salvete duces, generosa propago 
<prud. sym. 2.2.655> principis invicti, sub quo senium omne renascens 
<prud. sym. 2.2.656> deposui vidique meam flavescere rursus 
<prud. sym. 2.2.657> canitiem: nam cum mortalia cuncta vetustas 
<prud. sym. 2.2.658> inminuat, mihi longa dies aliud parit aevum, 
<prud. sym. 2.2.659> quae vivendo diu didici contemnere finem. 
<prud. sym. 2.2.660> nunc, nunc iusta meis reverentia conpetit annis, 
<prud. sym. 2.2.661> nunc merito dicor venerabilis et caput orbis, 
<prud. sym. 2.2.662> cum galeam sub fronde oleae cristasque rubentes 
<prud. sym. 2.2.663> concutio viridi velans fera cingula serto 
<prud. sym. 2.2.664> atque armata Deum sine crimine caedis adoro. 
<prud. sym. 2.2.665> crimen enim, piget heu, crimen persuaserat atrox 
<prud. sym. 2.2.666> Iuppiter, ut sacro iustorum sanguine tincta 
<prud. sym. 2.2.667> adsuetum bellis scelerarem funere ferrum, 
<prud. sym. 2.2.668> illius instinctu primus Nero matre perempta 
<prud. sym. 2.2.669> sanguinem apostolicum bibit ac me strage piorum 
<prud. sym. 2.2.670> polluit et proprium facinus mihi saevus inussit.  
<prud. sym. 2.2.671> post hunc et Decius iugulis bacchatus apertis 
<prud. sym. 2.2.672> insanam pavit rabiem; mox et sitis arsit 
<prud. sym. 2.2.673> multorum similis, per vulnera tristia flagrans 
<prud. sym. 2.2.674> extrahere insignes animas ac ludere poenis 
<prud. sym. 2.2.675> undantesque meum in gremium defundere mortes 
<prud. sym. 2.2.676> et sub iure fori non noxia colla secare. 
<prud. sym. 2.2.677> hac me labe ream modo tempora vestra piarunt. 
<prud. sym. 2.2.678> vivo pie vobis auctoribus, inpia pridem 
<prud. sym. 2.2.679> arte Iovis, fateor; quid enim non ille cruentum 
<prud. sym. 2.2.680> tradidit? aut quid mite sibi placidumve poposcit? 
<prud. sym. 2.2.681> qui, dum praemetuit cultus inolescere Christi, 
<prud. sym. 2.2.682> saeviit ac miserum foedavit sanguine saeclum. 
<prud. sym. 2.2.683> et sunt qui nobis bella exprobrare sinistra 
<prud. sym. 2.2.684> non dubitent, postquam templorum sprevimus aras, 
<prud. sym. 2.2.685> adfirmentque Libyn Collinae a cardine portae 
<prud. sym. 2.2.686> Hannibalem Iovis imperio Martisque repulsum, 
<prud. sym. 2.2.687> victores Senonas Capitoli ex arce fugatos 
<prud. sym. 2.2.688> cum super e celso pugnarent numina saxo! 
<prud. sym. 2.2.689> qui mihi praeteritam cladem veteresque dolores 
<prud. sym. 2.2.690> inculcant iterum, videant me tempore vestro 
<prud. sym. 2.2.691> iam nil tale pati: nullus mea barbarus hostis 
<prud. sym. 2.2.692> cuspide claustra quatit, non armis, veste comisque 
<prud. sym. 2.2.693> ignotus capta passim vagus errat in urbe 
<prud. sym. 2.2.694> transalpina meam rapiens in vincula pubem.  
<prud. sym. 2.2.695> temptavit Geticus nuper delere tyrannus 
<prud. sym. 2.2.696> Italiam patrio veniens iuratus ab Histro 
<prud. sym. 2.2.697> has arces aequare solo, tecta aurea flammis 
<prud. sym. 2.2.698> solvere, mastrucis proceres vestire togatos; 
<prud. sym. 2.2.699> iamque ruens Venetos turmis protriverat agros 
<prud. sym. 2.2.700> et Ligurum vastarat opes et amoena profundi 
<prud. sym. 2.2.701> rura Padi Tuscumque solum victo amne premebat, 
<prud. sym. 2.2.702> depulit hos nimbos equitum non pervigil anser, 
<prud. sym. 2.2.703> proditor occulti tenebrosa nocte pericli, 
<prud. sym. 2.2.704> sed vis cruda virum perfractaque congredientum 
<prud. sym. 2.2.705> pectora nec trepidans animus subcumbere leto 
<prud. sym. 2.2.706> pro patria et pulchram per vulnera quaerere laudem, 
<prud. sym. 2.2.707> numquid et ille dies Iove contulit auspice tantum 
<prud. sym. 2.2.708> virtutis pretium? dux agminis imperiique 
<prud. sym. 2.2.709> Christipotens nobis iuvenis fuit, et comes eius 
<prud. sym. 2.2.710> atque parens Stilicho, Deus unus Christus utrique, 
<prud. sym. 2.2.711> huius adoratis altaribus et cruce fronti 
<prud. sym. 2.2.712> inscripta cecinere tubae: prima hasta dracones 
<prud. sym. 2.2.713> praecurrit, quae Christi apicem sublimior effert. 
<prud. sym. 2.2.714> illic ter denis gens exitiabilis annis 
<prud. sym. 2.2.715> Pannoniae poenas tandem deleta pependit.  
<prud. sym. 2.2.716> corpora famosis olim ditata rapinis 
<prud. sym. 2.2.717> in cumulos congesta iacent; mirabere seris, 
<prud. sym. 2.2.718> posteritas, saeclis inhumata cadavera late, 
<prud. sym. 2.2.719> quae Pollentinos texerunt ossibus agros. 
<prud. sym. 2.2.720> si potui manibus Gallorum excisa levare 
<prud. sym. 2.2.721> de cinerum squalore caput, redeunte Camillo 
<prud. sym. 2.2.722> signa renidenti fumans si fronte recepi, 
<prud. sym. 2.2.723> si potui miseras sertis redimire ruinas 
<prud. sym. 2.2.724> et male pendentes lauro praecingere turres, 
<prud. sym. 2.2.725> quo te suscipiam gremio, fortissime princeps? 
<prud. sym. 2.2.726> quos spargam flores? quibus insertabo coronis 
<prud. sym. 2.2.727> atria? quae festis suspendam pallia portis, 
<prud. sym. 2.2.728> inmunis tanti belli ac te stante sub armis 
<prud. sym. 2.2.729> libera et aure tenus Geticos experta tumultus? 
<prud. sym. 2.2.730> scande triumphalem currum, spoliisque receptis 
<prud. sym. 2.2.731> huc Christo comitante veni. date, vincula demam 
<prud. sym. 2.2.732> captivis gregibus; manicas deponite longo 
<prud. sym. 2.2.733> tritas servitio, matrum iuvenumque catervae. 
<prud. sym. 2.2.734> dediscat servire senex laris exul aviti, 
<prud. sym. 2.2.735> discat et ad patrium limen genetrice reversa 
<prud. sym. 2.2.736> ingenuum se nosse puer. timor omnis abesto; 
<prud. sym. 2.2.737> vicimus, exultare libet, quid tale repulso 
<prud. sym. 2.2.738> Poenorum quondam duce contigit? ille petitae 
<prud. sym. 2.2.739> postquam perculerat tremefacta repagula portae, 
<prud. sym. 2.2.740> Baianis resolutus aquis durissima luxu  
<prud. sym. 2.2.741> robora destituit ferrumque libidine fregit. 
<prud. sym. 2.2.742> at noster Stilicho congressus comminus ipsa 
<prud. sym. 2.2.743> ex acie ferrata virum dare terga coegit. 
<prud. sym. 2.2.744> hic Christus nobis Deus adfuit et mera virtus, 
<prud. sym. 2.2.745> illic lascivum, Campania fertilis, hostem 
<prud. sym. 2.2.746> deliciae vicere tuae; non Iuppiter acrem 
<prud. sym. 2.2.747> protexit Fabium, sed iuvit amoena Tarentus, 
<prud. sym. 2.2.748> quae dedit inlecebris domitum calcare tyrannum. 
<prud. sym. 2.2.749> his ego pro meritis quae praemia digna rependam, 
<prud. sym. 2.2.750> non habeo: membra statuis effingere vile est; 
<prud. sym. 2.2.751> virtutem nil vile decet; nam vile, quod aetas 
<prud. sym. 2.2.752> eripit: aera cadunt aut fulvum defluit aurum 
<prud. sym. 2.2.753> aut candor perit argenti si defuit usus, 
<prud. sym. 2.2.754> et fuscata situ corrumpit vena colorem. 
<prud. sym. 2.2.755> viva tibi, princeps, debetur gloria, vivum 
<prud. sym. 2.2.756> virtutis pretium decus inmortale secuto. 
<prud. sym. 2.2.757> regnator mundi Christo sociabere in aevum, 
<prud. sym. 2.2.758> quo ductore meum trahis ad caelestia regnum. 
<prud. sym. 2.2.759> nil te permoveat magni vox rhetoris, oro, 
<prud. sym. 2.2.760> qui sub legati specie sacra mortua plorans 
<prud. sym. 2.2.761> ingenii telis et fandi viribus audet, 
<prud. sym. 2.2.762> heu, nostram temptare fidem nec te videt ac me 
<prud. sym. 2.2.763> devotos, Auguste, Deo, cui sordida templa 
<prud. sym. 2.2.764> clausimus et madidas sanie deiecimus aras.  
<prud. sym. 2.2.765> unus nostra regat servetque palatia Christus; 
<prud. sym. 2.2.766> ne quis Romuleas daemon iam noverit arces, 
<prud. sym. 2.2.767> sed soli pacis Domino mea serviat aula.’ 
<prud. sym. 2.2.768> sic adfata pios Roma exoravit alumnos 
<prud. sym. 2.2.769> spernere legatum non admittenda petentem, 
<prud. sym. 2.2.770> legatum Iovis ex adytis ab haruspice missum, 
<prud. sym. 2.2.771> at non a patria; patriae sua gloria Christus, 
<prud. sym. 2.2.772> persistit tamen adfirmans iter esse viandi 
<prud. sym. 2.2.773> multifidum variumque, Deus cum quaeritur unus; 
<prud. sym. 2.2.774> hinc alios, ast inde alios properare seorsum, 
<prud. sym. 2.2.775> quemque per anfractus proprios; sed conpeta eodem 
<prud. sym. 2.2.776> fine coartari simul et concurrere in unum; 
<prud. sym. 2.2.777> quin etiam caelum atque solum, ventos, mare, nubes 
<prud. sym. 2.2.778> omnibus in commune dari, vel qui colimus te, 
<prud. sym. 2.2.779> Christe, vel exta litant sculptis qui tabida saxis. 
<prud. sym. 2.2.780> non nego communem cunctis viventibus usum 
<prud. sym. 2.2.781> aeris, astrorum, pelagi, telluris et imbris. 
<prud. sym. 2.2.782> immo etiam iniustus pariter iustusque sub uno 
<prud. sym. 2.2.783> axe habitant, unas capit inpius et pius auras, 
<prud. sym. 2.2.784> castus et incestus, meretrix et nupta, nec alter 
<prud. sym. 2.2.785> ore sacerdotis quam myrmillonis anhelat i 
<prud. sym. 2.2.786> spiritus, aërio vitam qui temperat haustu. I 
<prud. sym. 2.2.787> nubis verna pluit zephyro inpellente, sed aeque I 
<prud. sym. 2.2.788> furis et innocui fecundat rura coloni. 
<prud. sym. 2.2.789> gurgitis aestivi sic pura fluenta viator, 
<prud. sym. 2.2.790> ut latro, fessus adit; sic piratis mare servit 
<prud. sym. 2.2.791> ut mercatori, nec fluctus secius hosti 
<prud. sym. 2.2.792> obsequitur, quam cum licitae fert transtra carinae. 
<prud. sym. 2.2.793> ergo capax utriusque rei natura creandis 
<prud. sym. 2.2.794> se praebet populis, nec habet discernere dispar  
<prud. sym. 2.2.795> viventum meritum, quos tantum pascere iussa est. 
<prud. sym. 2.2.796> servit enim mundus, non iudicat; hoc sibi summus 
<prud. sym. 2.2.797> naturae Dominus praescripta in tempora servat, 
<prud. sym. 2.2.798> nune adsunt homini data munera legibus isdem 
<prud. sym. 2.2.799> quis concessa semel: fons liquitur, amnis inundat, 
<prud. sym. 2.2.800> velivolum ratibus mare finditur, influit imber, 
<prud. sym. 2.2.801> aura volat tenuis, vegetatur mobilis aer, 
<prud. sym. 2.2.802> et res naturae fit publica promptaque cunctis, 
<prud. sym. 2.2.803> dum servant elementa suum famulantia cursum, 
<prud. sym. 2.2.804> sic probus atque reus capitalis criminis isdem 
<prud. sym. 2.2.805> sideribus facilisque poli bonitate fruuntur. 
<prud. sym. 2.2.806> vivere commune est, sed non commune mereri, 
<prud. sym. 2.2.807> denique Romanus, Daha, Sarmata, Vandalus, Hunnus, 
<prud. sym. 2.2.808> Gaetulus, Garamans, Alamannus, Saxo, Galaula, 
<prud. sym. 2.2.809> una omnes gradiuntur humo, caelum omnibus unum, 
<prud. sym. 2.2.810> est, ' unus et oceanus, nostrum qui continet orbem. 
<prud. sym. 2.2.811> addo aliud: nostros potant animalia fontes; 
<prud. sym. 2.2.812> ipso rore mihi seges est, quo gramen onagris, 
<prud. sym. 2.2.813> spurca suis nostro amne natat, nostra intrat et ipsos 
<prud. sym. 2.2.814> aura canes animatque levi fera corpora flatu. 
<prud. sym. 2.2.815> sed tantum distant Romana et barbara, quantum 
<prud. sym. 2.2.816> quadrupes abiuneta est bipedi vel muta loquenti; 
<prud. sym. 2.2.817> tantum  etiam qui rite Dei praecepta sequuntur, 
<prud. sym. 2.2.818> cultibus a stolidis et eorum erroribus absunt, 
<prud. sym. 2.2.819> non facit ergo pares in religione tenenda 
<prud. sym. 2.2.820> aëris et caeli communio; corpora tantum  
<prud. sym. 2.2.821> gignit, alit, reparat, recidivaque semina servat. 
<prud. sym. 2.2.822> nec refert, cuius generis cuiusve figurae 
<prud. sym. 2.2.823> aut cuius meriti: modo sint ut corpora terra 
<prud. sym. 2.2.824> edita terrenis quibus est vigor ex elementis; 
<prud. sym. 2.2.825> artificis quia Patris opus discrimine nullo 
<prud. sym. 2.2.826> influit in medium nec avaro munere currit, 
<prud. sym. 2.2.827> ante datum quam primus homo sordesceret Adam. . 
<prud. sym. 2.2.828> nec vitio utentum restrictum deficit aut se 
<prud. sym. 2.2.829> subtrahit indignis, nec foeda et turpia vitat. 
<prud. sym. 2.2.830> haud aliter solis radius, cum luminat omnes 
<prud. sym. 2.2.831> diffuso splendore locos, ferit aurea tecta, 
<prud. sym. 2.2.832> sed ferit et nigro sordentia culmina fumo. 
<prud. sym. 2.2.833> intrat marmoribus Capitolia clara, sed intrat 
<prud. sym. 2.2.834> carceris et rimas et taetra foramina clausi 
<prud. sym. 2.2.835> stercoris et spurcam redolenti in fornice cellam. 
<prud. sym. 2.2.836> sed non illud erunt obscura ergastula, quod sunt 
<prud. sym. 2.2.837> regia gemmato laquearia fulva metallo. 
<prud. sym. 2.2.838> nempe magis non illud erunt, qui numen in urnis 
<prud. sym. 2.2.839> quaerunt ac tumulis et larvas sanguine placant, 
<prud. sym. 2.2.840> quod sunt qui summum caeli Dominum venerantur 
<prud. sym. 2.2.841> iustitiamque litant et templum pectoris ornant. 
<prud. sym. 2.2.842> secretum sed grande nequit rationis opertae 
<prud. sym. 2.2.843> quaeri aliter quam si sparsis via multiplicetur 
<prud. sym. 2.2.844> tramitibus, et centenos terat orbita calles 
<prud. sym. 2.2.845> quaesitura Deum variata indage latentem. 
<prud. sym. 2.2.846> longe aliud verum est; nam multa amba go viarum 
<prud. sym. 2.2.847> anfractus dubios habet et perplexius errat;  
<prud. sym. 2.2.848> sola errore caret simplex via, nescia flecti 
<prud. sym. 2.2.849> in diverticulum, biviis nec pluribus anceps. 
<prud. sym. 2.2.850> Non tamen infitior duplex occurrere nobis 
<prud. sym. 2.2.851> semper iter, geminis mortalia partibus ire, 
<prud. sym. 2.2.852> cum dubitant quonam ferat ignorantia gressum, 
<prud. sym. 2.2.853> altera multifida est, at simplex altera et una; 
<prud. sym. 2.2.854> una Deum sequitur, divos colit altera plures, 
<prud. sym. 2.2.855> et tot sunt eius divortia quot templorum 
<prud. sym. 2.2.856> signa, quot aereis volitant phantasmata monstris, 
<prud. sym. 2.2.857> aut hos thyrsigeri rapit ad Dionysia Bacchi, 
<prud. sym. 2.2.858> inlicit aut alios ad Saturnalia festa, 
<prud. sym. 2.2.859> aut docet occultus quae sacra Diespiter infans 
<prud. sym. 2.2.860> inter tinnitus solvi sibi poscat aenos. 
<prud. sym. 2.2.861> iamque Lupercales ferulae nudique petuntur 
<prud. sym. 2.2.862> discursus iuvenum; Megalesius hinc spado diris 
<prud. sym. 2.2.863> incensus furiis caeca ad responsa vocatur, 
<prud. sym. 2.2.864> sunt qui quadriviis brevioribus ire parati 
<prud. sym. 2.2.865> vilia Niliacis venerantur holuscula in hortis, 
<prud. sym. 2.2.866> porrum et caepe deos inponere nubibus ausi, 
<prud. sym. 2.2.867> albaque et senapin  caeli super astra locare.  
<prud. sym. 2.2.868> Isis enim et Serapis et grandi simia cauda 
<prud. sym. 2.2.869> et crocodilus idem quod Iuno, Laverna, Priapus. 
<prud. sym. 2.2.870> hos tu, Nile, colis, illos tu, Thybris, adoras: 
<prud. sym. 2.2.871> una superstitio est, quamvis non concolor error, 
<prud. sym. 2.2.872> hinc alia exoritur tenebrosis tecta frutectis 
<prud. sym. 2.2.873> semita, quam pecudes et muta animalia carpunt 
<prud. sym. 2.2.874> uaeque latent silvis: operitur nescia caeli 
<prud. sym. 2.2.875> mens hominum saevo vivens captiva tyranno, 
<prud. sym. 2.2.876> haec putat esse Deum nullum, namque omnia verti 
<prud. sym. 2.2.877> casibus, et nullo sub praeside saecla rotari. 
<prud. sym. 2.2.878> hoc iter haudquaquam magno discrimine distat 
<prud. sym. 2.2.879> hisce viis quas vos teritis, qui numina multa 
<prud. sym. 2.2.880> et portenta deum summum numerosa putatis, 
<prud. sym. 2.2.881> simplicis ergo viae dux est Deus, ille per unam 
<prud. sym. 2.2.882> ire iubet mortale genus, quam dirigit ipse 
<prud. sym. 2.2.883> sublimem dextro celsa ad fastigia clivo, 
<prud. sym. 2.2.884> prima viae facies inculta, subhorrida, tristis, 
<prud. sym. 2.2.885> difficilis, sed fine sui pulcherrima et amplis 
<prud. sym. 2.2.886> praedita divitiis et abundans luce perenni, 
<prud. sym. 2.2.887> et quae praeteritos possit pensare labores, 
<prud. sym. 2.2.888> multiplici dux daemon adest, qui parte sinistra 
<prud. sym. 2.2.889> centifidum confundit iter; trahit inde sophistas 
<prud. sym. 2.2.890> barbatos, trahit hinc opibus vel honore potentes; 
<prud. sym. 2.2.891> inlicit et volucrum linguis et haruspice fallit, 
<prud. sym. 2.2.892> instigat bacchantis anus ambage Sibyllae, 
<prud. sym. 2.2.893> involvit mathesi, magicas inpellit in artes,  
<prud. sym. 2.2.894> omine sollicitat, capit augure, territat extis. 
<prud. sym. 2.2.895> cernis ut una via est multis anfractibus errans, 
<prud. sym. 2.2.896> talem passa ducem qui non sinat ire salutis 
<prud. sym. 2.2.897> ad Dominum, sed mortis iter per devia monstrat, 
<prud. sym. 2.2.898> devia picta bonis brevibus, sed fine sub ipso 
<prud. sym. 2.2.899> tristia et in subitam praeceps inmersa Charybdem? 
<prud. sym. 2.2.900> ite procul, gentes! consortia nulla viarum 
<prud. sym. 2.2.901> sunt vobis cum plebe Dei; discedite longe 
<prud. sym. 2.2.902> et vestrum penetrate chaos, quo vos vocat ille 
<prud. sym. 2.2.903> praevius infernae perplexa per avia noctis! 
<prud. sym. 2.2.904> at nobis vitae Dominum quaerentibus unum 
<prud. sym. 2.2.905> lux iter est et clara dies et gratia simplex. 
<prud. sym. 2.2.906> spem sequimur gradimurque fide fruimurque futuris, 
<prud. sym. 2.2.907> ad quae non veniunt praesentis gaudia vitae, 
<prud. sym. 2.2.908> nec currunt pariter capta et capienda voluptas. 
<prud. sym. 2.2.909> ultima legati defleta dolore querella est 
<prud. sym. 2.2.910> Palladiis quod farra focis, vel quod stipis ipsis 
<prud. sym. 2.2.911> virginibus castisque choris alimenta negentur, 
<prud. sym. 2.2.912> Vestales solitis fraudentur sumptibus ignes, 
<prud. sym. 2.2.913> hinc ait et steriles frugescere rarius agros 
<prud. sym. 2.2.914> et tristem saevire famem, totumque per orbem 
<prud. sym. 2.2.915> mortales pallere inopes ac panis egenos, 
<prud. sym. 2.2.916> quae tanta extiterit praesenti tempore tamque  
<prud. sym. 2.2.917> invidiosa fames, quam Triptolemi Cererisque 
<prud. sym. 2.2.918> moverit ira penu pro virginis ulciscendo, 
<prud. sym. 2.2.919> non memini nec tale aliquid vel fama susurrat. 
<prud. sym. 2.2.920> audio per Pharios Nilum discurrere campos 
<prud. sym. 2.2.921> more suo viridisque sata stagnare Canopi. 
<prud. sym. 2.2.922> aut veniat sicco qui flumine nuntius adfert 
<prud. sym. 2.2.923> ieiunam squalere siti sub pulvere Memphim. 
<prud. sym. 2.2.924> nec Pelusiacae limum sudare paludis. 
<prud. sym. 2.2.925> num fons arcano naturae tectus operto 
<prud. sym. 2.2.926> aruit, et tenuem vix stillat vena liquorem? 
<prud. sym. 2.2.927> num refugus nostras odit praestringere ripas 
<prud. sym. 2.2.928> amnis et exustos cursum deflectit ad Indos? 
<prud. sym. 2.2.929> num tractu in medio bibulus vorat alveus undam 
<prud. sym. 2.2.930> fluminis et subito stagna absorbentur hiatu, 
<prud. sym. 2.2.931> ne sulcos operire vadis neve arida possint 
<prud. sym. 2.2.932> Aegypti per plana trahi glebasque rigentes 
<prud. sym. 2.2.933> infusis ad pingue lutum mollire fluentis, 
<prud. sym. 2.2.934> unde seges late crinitis fluctuet agris, 
<prud. sym. 2.2.935> densius et gravidis se vestiat aequor aristis? 
<prud. sym. 2.2.936> respice, num Libyci desistat ruris arator 
<prud. sym. 2.2.937> frumentis onerare rates et ad ostia Thybris 
<prud. sym. 2.2.938> mittere triticeos in pastum plebis acervos, 
<prud. sym. 2.2.939> numne Leontini sulcator solvere campi 
<prud. sym. 2.2.940> cesset frugiferas Lilybeo ex litore cumbas,  
<prud. sym. 2.2.941> nec det vela fretis Romana nec horrea rumpat 
<prud. sym. 2.2.942> Sardorum congesta vehens granaria classis. 
<prud. sym. 2.2.943> ergo piris mensas silvestribus inplet arator 
<prud. sym. 2.2.944> Poenus et evulsas Siculus depascitur herbas, 
<prud. sym. 2.2.945> iamque Remi populo quernas Sardinia glandes 
<prud. sym. 2.2.946> subpeditat, iam coma cibus lapidosa Quintum? 
<prud. sym. 2.2.947> quis venit esuriens magni ad spectacula circi? 
<prud. sym. 2.2.948> quae regio gradibus vacuis ieiunia dira 
<prud. sym. 2.2.949> sustinet? aut quae Ianiculi mola muta quiescit? 
<prud. sym. 2.2.950> quantos quaeque ferat fructus provincia quamque 
<prud. sym. 2.2.951> ubere fecundo large fluat orbis opimus, 
<prud. sym. 2.2.952> indicio est annona, tuae quae publica plebi, 
<prud. sym. 2.2.953> Roma, datur tantaeque manus longa otia pascit. 
<prud. sym. 2.2.954> sit fortasse aliquis paulo infecundior annus: 
<prud. sym. 2.2.955> nil mirum nec in orbe novum, didicere priores 
<prud. sym. 2.2.956> perpessi plerumque famem, si tabidus aër 
<prud. sym. 2.2.957> siccavit tenues ardenti sidere nubes 
<prud. sym. 2.2.958> nec vernas infudit aquas creberrimus imber 
<prud. sym. 2.2.959> fruge nova et viridi, si messis adulta priusquam 
<prud. sym. 2.2.960> conceptas tenero solidaret lacte medullas, 
<prud. sym. 2.2.961> adflatum calido sucum contraxit ab euro 
<prud. sym. 2.2.962> ieiunosque tulit calamos atque inrita vota 
<prud. sym. 2.2.963> agricolae sterilis stipularum silva fefellit. 
<prud. sym. 2.2.964> his, ni fallor, ager vitiis corruptus et ante 
<prud. sym. 2.2.965> subiacuit quam Palladium, quam Vesta penates 
<prud. sym. 2.2.966> sub lare Pergameo servarent igne reposto,  
<prud. sym. 2.2.967> quam Priami genitor conductis moenia fabris 
<prud. sym. 2.2.968> extrueret, quam virgo suas fundaret Athenas 
<prud. sym. 2.2.969> Pallas; in his quoniam vestalis origo favillae 
<prud. sym. 2.2.970> urbibus, ut memorant, primo de fomite sumpta est 
<prud. sym. 2.2.971> sacraruntque focos aut Phryx aut Graius alumnos. 
<prud. sym. 2.2.972> antiquis elementa labant erroribus, ac de 
<prud. sym. 2.2.973> legitimo discussa modo plerumque feruntur 
<prud. sym. 2.2.974> in casus alios quam lex habet aut iter anni. 
<prud. sym. 2.2.975> nunc consumit edax segetem rubigo maligni 
<prud. sym. 2.2.976> aeris ex vitio, nunc culpam vere tepenti 
<prud. sym. 2.2.977> post zephyros gelidi glacies aquilonis inurit 
<prud. sym. 2.2.978> ambustumque caput culmi fuligine tinguit; 
<prud. sym. 2.2.979> seminis aut teneri turgens dum germinat herba, 
<prud. sym. 2.2.980> continuis nimiisque perit constricta pruinis 
<prud. sym. 2.2.981> nec potis est tenuem telluri adfigere fibram; 
<prud. sym. 2.2.982> mox eiecta solo glacie sidente superfit 
<prud. sym. 2.2.983> nudaque subducto radix avellitur arvo. 
<prud. sym. 2.2.984> ancipites tribuli subeunt et carduus horrens; 
<prud. sym. 2.2.985> hos fert sicca sitis, hunc ebrius educat umor. 
<prud. sym. 2.2.986> temperies effusa minus vel plus agit istos 
<prud. sym. 2.2.987> terrarum morbos et mundum vulnerat aegrum. 
<prud. sym. 2.2.988> non aliter nostri corruptus corporis usus 
<prud. sym. 2.2.989> in vitium plerumque cadit nec in ordine recto 
<prud. sym. 2.2.990> perstat et excessu moderaminis adficit artus; 
<prud. sym. 2.2.991> unus enim status est mundique et corporis huius 
<prud. sym. 2.2.992> quod gerimus; natura eadem sustentat utrumque. 
<prud. sym. 2.2.993> edita de nihilo crescunt, nihilumque futura  
<prud. sym. 2.2.994> aut titubant morbis aut tempore victa senescunt, 
<prud. sym. 2.2.995> nec natura caret vitio, cui terminus instat. 
<prud. sym. 2.2.996> semper, crede, polus variis proventibus annos 
<prud. sym. 2.2.997> texuit: hos multa ditavit fruge fluentes, 
<prud. sym. 2.2.998> quosdam infelices astris damnavit iniquis, 
<prud. sym. 2.2.999> spe cassa et sterili curam frustratus agrestem. 
<prud. sym. 2.2.1000> sed si vestales ulciscitur ista puellas 
<prud. sym. 2.2.1001> pestis, ab infido quae gignitur inproba mundo, . 
<prud. sym. 2.2.1002> cur non Christicolum tantum populatur agellos, 
<prud. sym. 2.2.1003> per quos virginibus vestris stata dona negantur? 
<prud. sym. 2.2.1004> utimur et ruris reditu et ratione colendi, 
<prud. sym. 2.2.1005> exercere manum non paenitet: et lapis illic 
<prud. sym. 2.2.1006> si stetit, antiquus quem cingere sueverat error 
<prud. sym. 2.2.1007> fasceolis vel gallinae pulmone rogare, 
<prud. sym. 2.2.1008> frangitur et nullis violatur Terminus extis, 
<prud. sym. 2.2.1009> et quae fumificas arbor vittata lucernas 
<prud. sym. 2.2.1010> servabat, cadit ultrici succisa bipenni. 
<prud. sym. 2.2.1011> nec tamen idcirco minor est aut fructus agelli 
<prud. sym. 2.2.1012> aut tempestatis clementia laeta serenae, 
<prud. sym. 2.2.1013> temperet aut pluvius qui culta novalia ventus. 
<prud. sym. 2.2.1014> sed nec magno opus est frugi viventibus, et eum 
<prud. sym. 2.2.1015> maxima proveniunt non amplo in gaudia censu 
<prud. sym. 2.2.1016> solvimur inque lucrum studio exultamus avaro. 
<prud. sym. 2.2.1017> nam quibus aeternum spes informatur in aevum, 
<prud. sym. 2.2.1018> omne bonum tenue est quod praesens ingerit aetas.  
<prud. sym. 2.2.1019> o felix nimium, sapiens et rusticus idem, 
<prud. sym. 2.2.1020> qui terras animumque colens inpendit utrisque 
<prud. sym. 2.2.1021> curam pervigilem, quales quos inbuit auctor 
<prud. sym. 2.2.1022> Christus, et adsumptis dedit haec praecepta colonis: 
<prud. sym. 2.2.1023> ‘semina cum sulcis committitis, arva cavete 
<prud. sym. 2.2.1024> dura lapillorum macie, ne decidat illic 
<prud. sym. 2.2.1025> quod seritur, primo quoniam praefertile germen 
<prud. sym. 2.2.1026> luxuriat, suco mox deficiente sub aestu 
<prud. sym. 2.2.1027> sideris igniferi sitiens torretur et aret; 
<prud. sym. 2.2.1028> neve in spinosos incurrant semina vepres, 
<prud. sym. 2.2.1029> aspera nam segetem surgentem vincula texunt 
<prud. sym. 2.2.1030> ac fragiles calamos nodis rubus artat acutis; 
<prud. sym. 2.2.1031> et ne iacta viae spargantur in aggere grana, 
<prud. sym. 2.2.1032> haec avibus quia nuda patent passimque vorantur 
<prud. sym. 2.2.1033> inmundisque iacent foeda ad ludibria corvis.’ 
<prud. sym. 2.2.1034> his Deus agricolam confirmat legibus; ille 
<prud. sym. 2.2.1035> ius caeleste Patris non summa intelligit aure, 
<prud. sym. 2.2.1036> sed simul et cordis segetem disponit et agri, 
<prud. sym. 2.2.1037> ne minus interno niteant praecordia cultu 
<prud. sym. 2.2.1038> quam cum laeta suas ostentant iugera messes. 
<prud. sym. 2.2.1039> extirpamus enim sentos de pectore vepres, 
<prud. sym. 2.2.1040> ne vitiosa necent germen vitale flagella, 
<prud. sym. 2.2.1041> ne frugem segetemque animae spinosa malorum 
<prud. sym. 2.2.1042> inpediat sentix scelerum peccamine crebro, 
<prud. sym. 2.2.1043> glarea ne tenuis ieiunis siccet harenis 
<prud. sym. 2.2.1044> marcentem sub corde fidem, ne pectoris aestus 
<prud. sym. 2.2.1045> flagret et effetis urat charismata venis, 
<prud. sym. 2.2.1046> denique ne iecoris detrita in parte relinquat 
<prud. sym. 2.2.1047> vilis cura Deum, ne spem, qua vescimur intus, 
<prud. sym. 2.2.1048> deserat obscenisque avibus permittat edendam, 
<prud. sym. 2.2.1049> et proiecta fides hosti sit praeda volucri.  
<prud. sym. 2.2.1050> talis nostrorum sollertia centiplicatos 
<prud. sym. 2.2.1051> agrorum rediget fructus, quibus acrius instat, 
<prud. sym. 2.2.1052> nec metuit ne congestum populetur acervum 
<prud. sym. 2.2.1053> curculio vel nigra cavis formica recondat. 
<prud. sym. 2.2.1054> sunt et virginibus pulcherrima praemia nostris: 
<prud. sym. 2.2.1055> et pudor et sancto tectus velamine vultus, 
<prud. sym. 2.2.1056> et privatus honos nec nota et publica forma, 
<prud. sym. 2.2.1057> et rarae tenuesque epulae et mens sobria semper, 
<prud. sym. 2.2.1058> lexque pudicitiae vitae cum fine peracta. 
<prud. sym. 2.2.1059> hinc decies deni rediguntur in horrea fructus, 
<prud. sym. 2.2.1060> horrea nocturno non umquam obnoxia furi, 
<prud. sym. 2.2.1061> nam caelum fur nullus adit, caelestia numquam 
<prud. sym. 2.2.1062> fraude resignantur; fraus terris volvitur imis. 
<prud. sym. 2.2.1063> quae nunc Vestalis sit virginitatis honestas 
<prud. sym. 2.2.1064> discutiam, qua lege regat decus omne pudoris. 
<prud. sym. 2.2.1065> ac primum parvae teneris capiuntur in annis, 
<prud. sym. 2.2.1066> ante voluntatis propriae quam libera secta, 
<prud. sym. 2.2.1067> laude pudicitiae fervens et amore deorum, 
<prud. sym. 2.2.1068> iusta maritandi condemnet  vincula sexus, 
<prud. sym. 2.2.1069> captivus pudor ingratis addicitur aris, 
<prud. sym. 2.2.1070> nec contempta perit miseris sed adempta voluptas 
<prud. sym. 2.2.1071> corporis intacti: non mens intacta tenetur, 
<prud. sym. 2.2.1072> nec requies datur ulla toris, quibus innuba caecum 
<prud. sym. 2.2.1073> vulnus et amissas suspirat femina taedas; 
<prud. sym. 2.2.1074> tum quia non totum spes salva interficit ignem,  
<prud. sym. 2.2.1075> nam resides quandoque faces adolere licebit 
<prud. sym. 2.2.1076> festaque decrepitis obtendere flammea canis; 
<prud. sym. 2.2.1077> tempore praescripto membra intemerata requirens 
<prud. sym. 2.2.1078> tandem virgineam fastidit Vesta senectam. 
<prud. sym. 2.2.1079> dum thalamis habilis tumuit vigor, inrita nullus 
<prud. sym. 2.2.1080> fecundavit amor materno viscera partu; 
<prud. sym. 2.2.1081> nubit anus veterana sacro perfuncta labore, 
<prud. sym. 2.2.1082> desertisque focis, quibus est famulata iuventas, 
<prud. sym. 2.2.1083> transfert emeritas ad fulcra iugalia rugas, 
<prud. sym. 2.2.1084> discit et in gelido nova nupta tepescere lecto. 
<prud. sym. 2.2.1085> interea dum torta vagos ligat infula crines 
<prud. sym. 2.2.1086> fatalesque adolet prunas innupta sacerdos, 
<prud. sym. 2.2.1087> fertur per medias ut publica pompa plateas 
<prud. sym. 2.2.1088> pilento residens molli, seque ore retecto 
<prud. sym. 2.2.1089> inputat attonitae virgo spectabilis urbi. 
<prud. sym. 2.2.1090> inde ad consessum caveae pudor almus et expers 
<prud. sym. 2.2.1091> sanguinis it pietas hominum visura cruentos 
<prud. sym. 2.2.1092> congressus mortesque et vulnera vendita pastu 
<prud. sym. 2.2.1093> spectatura sacris oculis, sedet illa verendis 
<prud. sym. 2.2.1094> vittarum insignis phaleris fruiturque lanistis. 
<prud. sym. 2.2.1095> o tenerum mitemque animum! consurgit ad ictus 
<prud. sym. 2.2.1096> et, quotiens victor ferrum iugulo inserit, illa 
<prud. sym. 2.2.1097> delicias ait esse suas, pectusque iacentis 
<prud. sym. 2.2.1098> virgo modesta iubet converso pollice rumpi, 
<prud. sym. 2.2.1099> ne lateat pars ulla animae vitalibus imis,  
<prud. sym. 2.2.1100> altius inpresso dum palpitat ense secutor. 
<prud. sym. 2.2.1101> hoc illud meritum est, quod continuare feruntur 
<prud. sym. 2.2.1102> excubias Latii pro maiestate Palati, 
<prud. sym. 2.2.1103> quod redimunt vitam populi procerumque salutem, 
<prud. sym. 2.2.1104> perfundunt quia colla comis bene vel bene cingunt 
<prud. sym. 2.2.1105> tempora taeniolis et licia crinibus addunt, 
<prud. sym. 2.2.1106> et quia subter humum lustrales testibus umbris 
<prud. sym. 2.2.1107> in flammam iugulant pecudes et murmura miscent? 
<prud. sym. 2.2.1108> an quoniam podii meliore in parte sedentes 
<prud. sym. 2.2.1109> spectant aeratam faciem quam crebra tridenti 
<prud. sym. 2.2.1110> inpacto quatiant hastilia, saucius et quam 
<prud. sym. 2.2.1111> vulneribus patulis partem perfundat harenae 
<prud. sym. 2.2.1112> cum fugit, et quanto vestigia sanguine signet? 
<prud. sym. 2.2.1113> quod genus ut sceleris iam nesciat aurea Roma, 
<prud. sym. 2.2.1114> te precor, Ausonii dux augustissime regni, 
<prud. sym. 2.2.1115> et tam triste sacrum iubeas, ut cetera, tolli. 
<prud. sym. 2.2.1116> perspice, nonne vacat meriti locus iste paterni, 
<prud. sym. 2.2.1117> quem tibi supplendum Deus et genitoris amica 
<prud. sym. 2.2.1118> servavit pietas? solus ne praemia tantae 
<prud. sym. 2.2.1119> virtutis caperet, ‘partem tibi, nate, reservo’ 
<prud. sym. 2.2.1120> dixit, et integrum decus intactumque reliquit. 
<prud. sym. 2.2.1121> adripe dilatam tua, dux, in tempora famam,  
<prud. sym. 2.2.1122> quodque patri superest, successor laudis habeto. 
<prud. sym. 2.2.1123> ille urbem vetuit taurorum sanguine tingui: 
<prud. sym. 2.2.1124> tu mortes miserorum hominum prohibeto litari. 
<prud. sym. 2.2.1125> nullus in urbe cadat, cuius sit poena voluptas, 
<prud. sym. 2.2.1126> nec sua virginitas oblectet caedibus ora. 
<prud. sym. 2.2.1127> iam solis contenta feris infamis harena 
<prud. sym. 2.2.1128> nulla cruentatis homicidia ludat in armis. 
<prud. sym. 2.2.1129> sit devota Deo, sit tanto principe digna 
<prud. sym. 2.2.1130> et virtute potens et criminis inscia Roma, 
<prud. sym. 2.2.1131> quemque ducem bellis sequitur, pietate sequatur.