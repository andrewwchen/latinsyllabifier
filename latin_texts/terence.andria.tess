<ter. and. prologue.1.1> Poeta quum primum animum ad scribendum appulit,
<ter. and. prologue.1.2> Id sibi negoti credidit solum dari
<ter. and. prologue.1.3> Populo ut placerent quas fecisset fabulas.
<ter. and. prologue.1.4> Verum aliter evenire multo intelligit.
<ter. and. prologue.1.5> Nam in prologis scribundis operam abutitur,
<ter. and. prologue.1.6> Non qui argumentum narret, sed qui malevoli
<ter. and. prologue.1.7> Veteris poetae maledictis respondeat.
<ter. and. prologue.1.8> Nunc quam rem vitio dent quaeso animum advortite.
<ter. and. prologue.1.9> Menander feeit Andriam et Perinthiam.
<ter. and. prologue.1.10> Qui utramvis recte norit ambas noverit.
<ter. and. prologue.1.11> Non ita dissimili sunt argumento, sed tamen
<ter. and. prologue.1.12> Dissimili oratione sunt factae ac stilo.
<ter. and. prologue.1.13> Quae convenere in Andriam ex Perinthia
<ter. and. prologue.1.14> Fatetur transtulisse atque usum pro suis.
<ter. and. prologue.1.15> Id isti vituperant factum; atque in eo disputant,
<ter. and. prologue.1.16> Contaminari non decere fabulas.
<ter. and. prologue.1.17> Faciuntne intelligendo ut nihil intelligant.
<ter. and. prologue.1.18> Qui quum hunc accusant Naevium, Plautum, Ennium
<ter. and. prologue.1.19> Accusant, quos hic noster auctores liabet:
<ter. and. prologue.1.20> Quorum aemulari exoptat negligentiam
<ter. and. prologue.1.21> Potius, quam istorum obscuram diligentiam.
<ter. and. prologue.1.22> Dehinc ut quiescant porro moneo et desinant
<ter. and. prologue.1.23> Maledicere, malefacta ne noscant sua.
<ter. and. prologue.1.24> Favete, adeste aequo animo, et rem cognoscite,
<ter. and. prologue.1.25> Ut pernoscatis, ecquid spei sit reliquum,
<ter. and. prologue.1.26> Posthac quas faciet de integro comoedias,
<ter. and. prologue.1.27> Spectandae an exigendae sint vobis prius.
<ter. and. 1.1.28> Vos istaec intro auferte: abite. Sosia,
<ter. and. 1.1.29> Adesdum: paucis to volo.   Dictum puta:
<ter. and. 1.1.30> Nempe ut curentur recte haec.   Immo aliud.   Quid est
<ter. and. 1.1.31> Quod tibi mea ars efficere hoc possit amplius?
<ter. and. 1.1.32> Nihil istac opus est arte ad hanc rem quam paro:
<ter. and. 1.1.33> Sed iis quas semper in te intellexi sitas,
<ter. and. 1.1.34> Fide et taciturnitate.   Exspecto quid velis.
<ter. and. 1.1.35> Ego postquam te emi, a parvulo ut semper tibi
<ter. and. 1.1.36> Apud me iusta et clemens fuerit servitus
<ter. and. 1.1.37> Scis: feci e servo ut esses libertus mihi.
<ter. and. 1.1.38> Propterea quod servibas liberaliter.
<ter. and. 1.1.39> Quod habui summum pretium, persolvi tibi.
<ter. and. 1.1.40> In memorial habeo.   Haud muto factum.   Gaudeo
<ter. and. 1.1.41> Si tibi quid feci aut facio quod placet, Simo,
<ter. and. 1.1.42> Et gratum id fuisse advorsum te habeo gratiam.
<ter. and. 1.1.43> Sed mihi hoc molestum est: nam istaec commemoratio
<ter. and. 1.1.44> Quasi exprobratio est immemoris benefici.
<ter. and. 1.1.45> Quin tu uno verbo dic quid est quod me velis.
<ter. and. 1.1.46> Ita faciam: hoc primum in hac re praedico tibi;
<ter. and. 1.1.47> Quas credis esse has non sunt verae nuptiae.
<ter. and. 1.1.48> Cur simulas igitur?   Rem omnem a principio audies;
<ter. and. 1.1.49> Eo pacto et gnati vitam, et consilium meum
<ter. and. 1.1.50> Cognosces, et quid facere in hac re te velim.
<ter. and. 1.1.51> Nam is postquam excessit ex ephebis, Sosia,
<ter. and. 1.1.52> Liberius vivendi fuit potestas: nam antea
<ter. and. 1.1.53> Qui seire posses, aut ingenium noscere,
<ter. and. 1.1.54> Dum aetas, metus, magister, prohibebant?   Ita est.
<ter. and. 1.1.55> Quod plerique omnes faciunt adolescentuli,
<ter. and. 1.1.56> Ut animum ad aliquod studium adiungant, aut equos
<ter. and. 1.1.57> Alere aut canes ad venandum, aut ad philosophos:
<ter. and. 1.1.58> Horum ille nihil egregiee praeter caetera
<ter. and. 1.1.59> Studebat: et tamen omnia haec mediocriter.
<ter. and. 1.1.60> Gaudebam.   Non iniuria: nam id arbitror
<ter. and. 1.1.61> Apprime in vita esse utile ut ne quid nimis.
<ter. and. 1.1.62> Sic vita erat: facile omnes perferre ac pati
<ter. and. 1.1.63> Cum quibus erat cunque una: iis sese dedere:
<ter. and. 1.1.64> Eorum obsequi studiis: advorsus nemini:
<ter. and. 1.1.65> Nunquam praeponens se illis: ita facillime
<ter. and. 1.1.66> Sine invidia laudem invenias et amicos pares.
<ter. and. 1.1.67> Sapienter vitam instituit: namque hoc tempore
<ter. and. 1.1.68> Obsequium amicos, veritas odium parit.
<ter. and. 1.1.69> Interea mulier quaedam abhinc triennium
<ter. and. 1.1.70> Ex Andro commigravit huc viciniae,
<ter. and. 1.1.71> Inopia et cognatorum negligentia
<ter. and. 1.1.72> Coacta, egregia forma atque aetate integra.
<ter. and. 1.1.73> Hei vereor ne quid Andria apportet mali.
<ter. and. 1.1.74> Primum haec pudice vitam parce ac duriter
<ter. and. 1.1.75> Agebat, lana ac tela victum quaeritans.
<ter. and. 1.1.76> Sed postquam amans accessit, pretium pollicens,
<ter. and. 1.1.77> Unus et item alter, ita ut ingenium est omnium
<ter. and. 1.1.78> Hominum a labore proclive ad libidinem,
<ter. and. 1.1.79> Accepit conditionem, dein quaestum occipit.
<ter. and. 1.1.80> Qui tum illam amabant forte, ita ut fit, filium
<ter. and. 1.1.81> Perduxere illuc secum ut una esset meum.
<ter. and. 1.1.82> Egomet continuo mecum, 'Certe captus est,
<ter. and. 1.1.83> Habet.' Observabam mane illorum servulos
<ter. and. 1.1.84> Venientes aut abeuntes: rogitabam, 'Heus puer,
<ter. and. 1.1.85> Dic sodes, quis heri Chrysidem habuit ?' Nam Andriae
<ter. and. 1.1.86> Illi id erat nomen.   Teneo.   Phaedrum, aut Cliniam
<ter. and. 1.1.87> Dicebant, aut Niceratum; nam hi tres tum simul
<ter. and. 1.1.88> Amabant. 'Eho, quid Pamphilus?' Quid? symbolam
<ter. and. 1.1.89> Dedit, coenavit. Gaudebam. Item alio die
<ter. and. 1.1.90> Quaerebam: comperiebam nihil ad Pamphilum
<ter. and. 1.1.91> Quidquam attinere. Enimvero spectatum satis
<ter. and. 1.1.92> Putabam, et magnum exemplum continentiae.
<ter. and. 1.1.93> Nam qui cum ingeniis conflictatur eiusmodi,
<ter. and. 1.1.94> Neque commovetur animus in ea re tamen,
<ter. and. 1.1.95> Scias posse habere iam ipsum suae vitae modum.
<ter. and. 1.1.96> Cum id mihi placebat tum uno ore omnes omnia
<ter. and. 1.1.97> Bona dicere, et laudare fortunas meas
<ter. and. 1.1.98> Qui gnatum haberem tali ingenio praeditum.
<ter. and. 1.1.99> Quid verbis opus est? hac fama impulsus Chremes,
<ter. and. 1.1.100> Ultro ad me venit unicam gnatam suam
<ter. and. 1.1.101> Cum dote summa filio uxorem ut daret.
<ter. and. 1.1.102> Placuit; despondi. Hic nuptiis dictus est dies.
<ter. and. 1.1.103> Quid obstat cur non verae fiant?   Audies.
<ter. and. 1.1.104> Fere in diebus paucis quibus haec acta sunt
<ter. and. 1.1.105> Chrysis vicina haec moritur.   O factum bene!
<ter. and. 1.1.106> Beasti; metui a Chryside.   Ibi tum filius
<ter. and. 1.1.107> Cum illis qui amabant Chrysidem una aderat frequens;
<ter. and. 1.1.108> Curabat una funus, tristis interim,
<ter. and. 1.1.109> Nonnunquam collacrumabat: placuit tum id mihi.
<ter. and. 1.1.110> Sic cogitabam; Hic, parvae consuetudinis
<ter. and. 1.1.111> Causa, mortem huius tam fert familiariter:
<ter. and. 1.1.112> Quid si ipse amasset? quid mihi hic faciet patri?
<ter. and. 1.1.113> Haec ego putabam esse omnia humani ingeni
<ter. and. 1.1.114> Mansuetique animi officia. Quid multis moror?
<ter. and. 1.1.115> Egomet quoque eius causa in funus prodeo,
<ter. and. 1.1.116> Nihil suspicans etiam mali.   Hem, quid est?   Scies.
<ter. and. 1.1.117> Effertur: imus. Interea inter mulieres
<ter. and. 1.1.118> Quae ibi aderant forte unam adspicio adolescentulam,
<ter. and. 1.1.119> Forma.   Bona fortasse.   Et vultu, Sosia,
<ter. and. 1.1.120> Adeo modesto, adeo venusto, ut nihil supra.
<ter. and. 1.1.121> Quia tum mihi lamentari praeter caeteras
<ter. and. 1.1.122> Visa est, et quia erat forma praeter caeteras
<ter. and. 1.1.123> Honesta et liberali, accedo ad pedisequas;
<ter. and. 1.1.124> Quae sit rogo. Sororem esse aiunt Chrysidis.
<ter. and. 1.1.125> Percussit illico animum: at at! hoc illud est,
<ter. and. 1.1.126> Hinc illae lacrumae; haec illa est misericordia.
<ter. and. 1.1.127> Quam timeo, quorsum evadas.   Funus interim
<ter. and. 1.1.128> Procedit: sequimur: ad sepulcrum venimus:
<ter. and. 1.1.129> In ignem posita est: fletur. Interea haec soror
<ter. and. 1.1.130> Quam dixi ad flammam accessit imprudentius,
<ter. and. 1.1.131> Satis cum periclo. Ibi tum exanimatus Pamphilus
<ter. and. 1.1.132> Bene dissimulatum amorem et celatum indicat.
<ter. and. 1.1.133> Accurrit: mediam mulierem complectitur:
<ter. and. 1.1.134> Mea Glycerium, inquit, quid agis? cur te is perditum?
<ter. and. 1.1.135> Tum illa, ut consuetum facile amorem cerneres,
<ter. and. 1.1.136> Reiecit se in eum flens quam familiariter.
<ter. and. 1.1.137> Quid ais?   Redeo inde iratus atque aegre ferens.
<ter. and. 1.1.138> Nec satis ad obiurgandum causae. Diceret,
<ter. and. 1.1.139> 'Quid feci? quid commerui aut peccavi pater?
<ter. and. 1.1.140> Quae sese in ignem iniicere voluit, prohibui,
<ter. and. 1.1.141> Servavi.' Honesta oratio est.   Recte putas.
<ter. and. 1.1.142> Nam si ilium obiurges vitae qui auxilitum tulit,
<ter. and. 1.1.143> Quid facias illi qui dederit damnum aut malum?
<ter. and. 1.1.144> Venit Chremes postridie ad me clamitans,
<ter. and. 1.1.145> Indignum facinus; comperisse Pamphilum
<ter. and. 1.1.146> Pro uxore habere hanc peregrinam. Ego illud sedulo
<ter. and. 1.1.147> Negare factum; ille instat factum: denique
<ter. and. 1.1.148> Ita tum discedo ab illo, ut qui se filiam
<ter. and. 1.1.149> Neget daturum.   Non tu ibi gnatum?   Ne haec quidem
<ter. and. 1.1.150> Satis vehemens causa ad obiurgandum.   Qui celo?
<ter. and. 1.1.151> 'Tute ipse his rebus finem praescripsti pater.
<ter. and. 1.1.152> Prope adest cum alieno more vivendum est mihi:
<ter. and. 1.1.153> Sine nunc meo me vivere interea modo.'
<ter. and. 1.1.154> Qui igitur relictus est obiurgandi locus?
<ter. and. 1.1.155> Si propter amorem uxorem nolit ducere,
<ter. and. 1.1.156> Ea primum ab illo animadvertenda iniuria est.
<ter. and. 1.1.157> Et nunc id operam do ut per falsas nuptias
<ter. and. 1.1.158> Vera obiurgandi causa sit si deneget:
<ter. and. 1.1.159> Simul sceleratus Davus siquid consili
<ter. and. 1.1.160> Habet ut consumat nunc cum nihil obsint doli;
<ter. and. 1.1.161> Quem ego credo manibus pedibus obnixe omnia
<ter. and. 1.1.162> Facturum; magis id adeo mihi ut incommodet
<ter. and. 1.1.163> Quam ut obsequatur gnato.   Quapropter?   Rogas?
<ter. and. 1.1.164> Mala mens, malus animus. Quem quidem ego si sensero--
<ter. and. 1.1.165> Sed quid opus est verbis? Sin eveniat quod volo,
<ter. and. 1.1.166> In Pamphilo ut nil sit morae, restat Chremes,
<ter. and. 1.1.167> Qui mi exorandus est: et spero confore.
<ter. and. 1.1.168> Nunc tuum est officium has bene ut adsimules nuptias:
<ter. and. 1.1.169> Perterrefacias Davum: observes filium,
<ter. and. 1.1.170> Quid agat, quid cum illo consili captet.   Sat est:
<ter. and. 1.1.171> Curabo: eamus nunc iam intro.   I prae, sequar.
<ter. and. 1.2.172> Non dubium est quin uxorem nolit filius:
<ter. and. 1.2.173> Ita Davum modo timere sensi, ubi nuptias
<ter. and. 1.2.174> Futuras esse audivit. Sed ipse exit foras.
<ter. and. 1.2.175> Mirabar hoc si sic abiret, et heri semper lenitas
<ter. and. 1.2.176> Verebar quorsum evaderet:
<ter. and. 1.2.177> Qui postquam audierat non datum iri filio uxorem suo
<ter. and. 1.2.178> Numquam cuiquam nostrum verbum fecit, neque id aegre tulit.
<ter. and. 1.2.179> At nunc faciet; neque, ut opinor, sine tuo magno malo.
<ter. and. 1.2.180> Id voluit, nos sic nec opinantes duci falso gaudio,
<ter. and. 1.2.181> Sperantes, iam amoto metu, interea oscitantes opprimi,
<ter. and. 1.2.182> Ut ne esset spatium cogitandi ad disturbandas nuptias:
<ter. and. 1.2.183> Astute.   Carnufex, quae loquitur?   Herus est, neque provideram.
<ter. and. 1.2.184> Dave.   Hem, quid est?   Ehodum ad me!   Quid hic volt?   Quid ais?   Qua de re?   Rogas?
<ter. and. 1.2.185> Meum gnatum rumor est amare.   Id populus curat scilicet.
<ter. and. 1.2.186> Hocine agis, an non?   Ego vero istuc.   Sed nunc ea me exquirere
<ter. and. 1.2.187> Iniqui patris est. Nam quod antehac fecit nihil ad me adtinet.
<ter. and. 1.2.188> Dum tempus ad eam rem tulit, sivi animum ut expleret suum:
<ter. and. 1.2.189> Nunc hic dies aliam vitam affert, alios mores postulat.
<ter. and. 1.2.190> Dehinc postulo, sive aequum est te oro, Dave, ut redeat iam in viam.
<ter. and. 1.2.191> Hoc quid sit?   Omnes qui amant graviter sibi dari uxorem ferunt.
<ter. and. 1.2.192> Ita aiunt.   Tum siquis magistrum cepit ad eam rem improbum
<ter. and. 1.2.193> Ipsum animum aegrotum ad deteriorem partem plerumque applicat.
<ter. and. 1.2.194> Non hercle intelligo.   Non? hem!   Non: Davus sum, non Oedipus.
<ter. and. 1.2.195> Nempe ergo aperte vis quae restant me loqui.   Sane quidem.
<ter. and. 1.2.196> Si sensero hodie quicquam in his te nuptiis
<ter. and. 1.2.197> Fallaciae conari quo fiant minus,
<ter. and. 1.2.198> Aut velle in ea re ostendi quam sis callidus,
<ter. and. 1.2.199> Verberibus caesum te in pistrinum Dave dedam usque ad necem,
<ter. and. 1.2.200> Ea lege atque omine, ut si te inde exemerim ego pro te molam.
<ter. and. 1.2.201> Quid, hoc intellextin? an nondum etiam ne hoc quidem?   Immo callide;
<ter. and. 1.2.202> Ita aperte ipsam rem modo locutus nil circuitione usus es.
<ter. and. 1.2.203> Ubi vis facilius passus sim, quam in hac re, me deludier.
<ter. and. 1.2.204> Bona verba, quaeso.   Irrides: nil me fallis. Edico tibi
<ter. and. 1.2.205> Ne temere facias: neque tu hoc dicas tibi non praedictum. Cave.
<ter. and. 1.3.206> Enimvero, Dave, nil loci est segnitiae neque socordiae,
<ter. and. 1.3.207> Quantum intellexi modo senis sententiam de nuptiis:
<ter. and. 1.3.208> Quae si non astu providentur me aut herum pessum dabunt.
<ter. and. 1.3.209> Nec quid agam certum est: Pamphilumne adiutem an auscultem seni.
<ter. and. 1.3.210> Si illum relinquo eius vitae timeo: sin opitulor huius minas;
<ter. and. 1.3.211> Cui verba dare difficile est. Primum iam de amore hoc comperit:
<ter. and. 1.3.212> Me infensus servat ne quam faciam in nuptiis fallaciam.
<ter. and. 1.3.213> Si senserit perii: aut si lubitum fuerit causam ceperit,
<ter. and. 1.3.214> Quo iure quaque iniuria praecipitem in pistrinum dabit.
<ter. and. 1.3.215> Ad haec mala hoc mihi accedit etiam: haec Andria,
<ter. and. 1.3.216> Si ista uxor sive amica est, gravida e Pamphilo est.
<ter. and. 1.3.217> Audireque eorum est operae pretium audaciam:
<ter. and. 1.3.218> Nam inceptio est amentium haud amantium:
<ter. and. 1.3.219> Quicquid peperisset decreverunt tollere:
<ter. and. 1.3.220> Et fingunt quandam inter se nunc fallaciam,
<ter. and. 1.3.221> Civem Atticam esse hanc. Fuit olim hinc quidam senex,
<ter. and. 1.3.222> Mercator: navem is fregit apud Andrum insulam:
<ter. and. 1.3.223> Is obiit mortem: ibi tum hanc eiectam Chrysidis
<ter. and. 1.3.224> Patrem recepisse orbam, parvam: Fabulae.
<ter. and. 1.3.225> Mihi quidem hercle non fit verisimile; atque ipsis commentum placet.
<ter. and. 1.3.226> Sed Mysis ab ea egreditur: at ego hinc me ad forum ut
<ter. and. 1.3.227> Conveniam Pamphilum, ne de hac re pater imprudentem opprimat.
<ter. and. 1.4.228> Audivi Archylis iamdudum: Lesbiam adduci iubes.
<ter. and. 1.4.229> Sane pol illa temulenta est mulier et temeraria,
<ter. and. 1.4.230> Nec satis digna cui committas primo partu mulierem;
<ter. and. 1.4.231> Tamen eam adducam. Importunitatem spectate aniculae,
<ter. and. 1.4.232> Quia compotrix eius est. Di date facultatem obsecro
<ter. and. 1.4.233> Huic pariundi, atque illi in aliis potius peccandi locum.
<ter. and. 1.4.234> Sed quidnam Pamphilum exanimatum video? Vereor quid siet.
<ter. and. 1.4.235> Opperiar ut sciam numquidnam haec turbae tristitia adferat.
<ter. and. 1.5.236> Hocine est humanum factum aut inceptum? hocine est officium patris?
<ter. and. 1.5.237> Quid illud est?   Pro deum atque hominum fidem, quid est si non haec contumelia est?
<ter. and. 1.5.238> Uxorem decrerat dare sese mihi hodie: nonne oportuit
<ter. and. 1.5.239> Praescisse me ante? nonne prius communicatum oportuit?
<ter. and. 1.5.240> Miseram me, quod verbum audio?
<ter. and. 1.5.241> Quid Chremes qui denegarat se commuissurum mihi
<ter. and. 1.5.242> Gnatam suam uxorem? id mutavit, quia me immutatum videt.
<ter. and. 1.5.243> Itan obstinate operam dat ut me a Glycerio miserum abstrahat:
<ter. and. 1.5.244> Quod si fit pereo funditus.
<ter. and. 1.5.245> Adeon' hominem esse invenustum aut infelicem quemquam ut ego sum?
<ter. and. 1.5.246> Pro deum atque hominum fidem!
<ter. and. 1.5.247> Nullon' ego Chremetis pacto adfinitatem effugere potero?
<ter. and. 1.5.248> Quot modis contemptus, spretus? facta, transacta omnia: hem,
<ter. and. 1.5.249> Repudiatus repetor: quamobrem? nisi si id est quod suspicor:
<ter. and. 1.5.250> Aliquid monstri alunt: ea quoniam nemini obtrudi potest,
<ter. and. 1.5.251> Itur ad me.   Oratio haec me miseram exanimavit metu.
<ter. and. 1.5.252> Nam quid ego nunc dicam de patre? ah
<ter. and. 1.5.253> Tantam rem tam neglegenter agere! praeteriens modo
<ter. and. 1.5.254> Mihi apud forum, 'Uxor tibi ducenda est, Pamphile, hodie,' inquit, 'para:
<ter. and. 1.5.255> Abi domum.' Id mi visus est dicere, 'Abi cito, et suspende te.'
<ter. and. 1.5.256> Obstipui: censen' me verbum potuisse ullum proloqui? aut
<ter. and. 1.5.257> Ullam causam, saltem ineptam, falsam, iniquam? Obmutui.
<ter. and. 1.5.258> Quod si ego rescissem id prius quid facerem, si quis nunc me roget?
<ter. and. 1.5.259> Aliquid facerem ut hoc ne facerem. Sed nunc quid primum exsequar?
<ter. and. 1.5.260> Tot me impediunt curae, quae meum animum divorsae trahunt,
<ter. and. 1.5.261> Amor, misericordia huius, nuptiarum sollicitatio,
<ter. and. 1.5.262> Tum patris pudor qui me tam leni passus animo est usque adhuc
<ter. and. 1.5.263> Quae meo quomque animo libitum est facere. Eine ego ut advorser? hei mihi!
<ter. and. 1.5.264> Incertum est quid agam.   Misera timeo incertum hoc quorsum accidat.
<ter. and. 1.5.265> Sed nunc peropus est, aut hunc cum ipsa, aut me aliquid de illa adversum hunc loqui.
<ter. and. 1.5.266> Dum in dubio est animus, paulo momento huc vel illuc impellitur.
<ter. and. 1.5.267> Quis hic loquitur? Mysis? salve.   O salve, Pamphile.   Quid agit?   Rogas?
<ter. and. 1.5.268> Laborat e dolore; atque ex hoc misera sollicita est, diem
<ter. and. 1.5.269> Quia olim in hunc sunt constitutae nuptiae: tum autem hoc timet,
<ter. and. 1.5.270> Ne deseras se.   Hem, egone istuc conari queam?
<ter. and. 1.5.271> Ego propter me illam decipi miseram sinam
<ter. and. 1.5.272> Quae mihi suum animum atque omnem vitam credidit,
<ter. and. 1.5.273> Quam ego animo egregie caram pro uxore habuerim?
<ter. and. 1.5.274> Bene et pudice eius doctum atque eductum sinam
<ter. and. 1.5.275> Coactum egestate ingenium immutarier?
<ter. and. 1.5.276> Non faciam.   Haud vereor si in te solo sit situm;
<ter. and. 1.5.277> Sed ut vim queas ferre.   Adeone me ignavum putas,
<ter. and. 1.5.278> Adeone porro ingratum, aut inhumanum, aut ferum,
<ter. and. 1.5.279> Ut neque me consuetudo neque amor neque pudor
<ter. and. 1.5.280> Commoveat neque commoneat ut servem fidem?
<ter. and. 1.5.281> Unum hoc scio, esse meritam ut memor esses sui.
<ter. and. 1.5.282> Memor essem? o Mysis Mysis, etiam nunc mihi
<ter. and. 1.5.283> Scripta illa sunt in animo dicta Chrysidis
<ter. and. 1.5.284> De Glycerio. Iam ferme moriens me vocat:
<ter. and. 1.5.285> Accessi: vos semotae: nos soli: incipit:
<ter. and. 1.5.286> "Mi Pamphile, huius formam atque aetatem vides:
<ter. and. 1.5.287> Nec clam te est quam illi utraeque res nunc utiles
<ter. and. 1.5.288> Et ad pudicitiam et ad rem tutandam sient.
<ter. and. 1.5.289> Quod ego te per hanc dextram oro et ingenium tuum,
<ter. and. 1.5.290> Per tuam fidem, perque huius solitudinem,
<ter. and. 1.5.291> Te obtestor, ne abs te hanc segreges neu deseras,
<ter. and. 1.5.292> Si te in germani fratris dilexi loco,
<ter. and. 1.5.293> Sive haec te solum semper fecit maximi,
<ter. and. 1.5.294> Seu tibi morigera fuit in rebus omnibus.
<ter. and. 1.5.295> Te isti virum do amicum tutorem patrem.
<ter. and. 1.5.296> Bona nostra haec tibi permitto et tuae mando fidei."
<ter. and. 1.5.297> Hanc mihi in manum dat: mors continuo ipsam occupat.
<ter. and. 1.5.298> Accepi: acceptam servabo.   Ita spero quidem.
<ter. and. 1.5.299> Sed cur tu abis ab illa?   Obstetricem arcesso.   Propera, atque audin'?
<ter. and. 1.5.300> Verbum unum cave de nuptiis, ne ad morbum hoc etiam.   Teneo.
<ter. and. 2.1.301> Quid ais Byrrhia? datume illa Pamphilo hodie nuptum?   Sic est.
<ter. and. 2.1.302> Qui scis?   Apud forum modo e Davo audivi.   Vae misero mihi.
<ter. and. 2.1.303> Ut animus in spe atque in timore usque antehac attentus fuit,
<ter. and. 2.1.304> Ita postquam adempta spes est lassus cura confectus stupet.
<ter. and. 2.1.305> Quaeso edepol, Charine, quoniam non potest id fieri quod vis,
<ter. and. 2.1.306> Id velis quod possit.   Nil volo aliud nisi Philumenam.   Ah,
<ter. and. 2.1.307> Quanto satius est te id dare operam qui istum amorem ex animo amoveas,
<ter. and. 2.1.308> Quam id loqui quo magis libido frustra incendatur tua.
<ter. and. 2.1.309> Facile omnes cum valemus recta consilia aegrotis damus.
<ter. and. 2.1.310> Tu si hic sis aliter sentias.   Age age, ut libet.   Sed Pamphilum
<ter. and. 2.1.311> Video: omnia experiri certum est prius quam pereo.   Quid hic agit?
<ter. and. 2.1.312> Ipsum hunc orabo: huic supplicabo: amorem huic narrabo meum:
<ter. and. 2.1.313> Credo impetrabo ut aliquot saltem nuptiis prodat dies:
<ter. and. 2.1.314> Interea fiet aliquid, spero.   Id aliquid nihil est.   Byrrhia,
<ter. and. 2.1.315> Quid tibi videtur ? adeon' ad eum?   Quidni? Si nihil impetres,
<ter. and. 2.1.316> Ut te arbitretur sibi paratum moechum si illam duxerit?
<ter. and. 2.1.317> Abin' hinc in malam rem cum suspicione istac, scelus?
<ter. and. 2.1.318> Charinum video: salve.   O salve Pamphile.
<ter. and. 2.1.319> Ad te advenio spem, salutem, auxilium, consilium expetens.
<ter. and. 2.1.320> Neque pol consili locum habeo, neque auxili copiam.
<ter. and. 2.1.321> Sed istuc quidnam est?   Hodie uxorem ducis?   Aiunt.   Pamphile,
<ter. and. 2.1.322> Si id facis hodie postremum me vides.   Quid ita?   Hei mihi,
<ter. and. 2.1.323> Vereor dicere: huic dic quaeso Byrrhia.   Ego dicam.   Quid est?
<ter. and. 2.1.324> Sponsam hic tuam amat.   Ne iste haud mecum sentit: Ehodum die mihi:
<ter. and. 2.1.325> Numquidnam amplius tibi cum illa fuit Charine?   Ah Pamphile
<ter. and. 2.1.326> Nihil.   Quam vellem.   Nunc te per amicitiam et per amorem obsecro
<ter. and. 2.1.327> Principio ut ne ducas.   Dabo equidem operam.   Sed si id non potes,
<ter. and. 2.1.328> Aut tibi nuptiae haec sunt cordi.   Cordi?   Saltem aliquot dies
<ter. and. 2.1.329> Profer, dum proficiscor aliquo ne videam.   Audi nunciam.
<ter. and. 2.1.330> Ego Charine neutiquam officium liberi esse hominis puto
<ter. and. 2.1.331> Cum is nihil promereat postulare id gratiae adponi sibi.
<ter. and. 2.1.332> Nuptias effugere ego istas malo, quam tu adipiscier.
<ter. and. 2.1.333> Reddidisti animum.   Nunc si quid potes aut tute aut hic Byrrhia,
<ter. and. 2.1.334> Facite, fingite, invenite, efficite qui detur tibi:
<ter. and. 2.1.335> Ego id agam qui mihi ne detur.   Sat habeo.   Davom optume
<ter. and. 2.1.336> Video cuius consilio fretus sum.   At tu hercle haud quidquam mihi;
<ter. and. 2.1.337> Nisi ea quae nihil opus sunt sciri. Fugin' hinc   Ego vero ac libens.
<ter. and. 2.2.338> Di boni, boni quid porto! sed ubi inveniam Pamphilum,
<ter. and. 2.2.339> Ut metum in quo nunc est adimam, atque expleam animum gaudio?
<ter. and. 2.2.340> Laetus est nescio quid.   Nihil est: nondum haec rescivit mala.
<ter. and. 2.2.341> Quem ego nunc credo, si iam audierit sibi paratas nuptias--
<ter. and. 2.2.342> Audin' tu illum?   toto me oppido exanimatum quaerere.
<ter. and. 2.2.343> Sed ubi quaeram? quo nunc primum intendam?   Cessas adloqui?
<ter. and. 2.2.344> Abeo.   Dave: ades. Resiste.   Quis homo est, qui me? O Pamphile,
<ter. and. 2.2.345> Te ipsum quaero. Euge Charine: ambo opportune. Vos volo.
<ter. and. 2.2.346> Dave, perii.   Quin tu hoc audi.   Interii.   Quid timeas scio.
<ter. and. 2.2.347> Mea quidem hercle certe in dubio vita est.   Et quid tu scio.
<ter. and. 2.2.348> Nuptiae mihi.   Etsi scio.   Hodie.   Obtundis, tametsi intellego.
<ter. and. 2.2.349> Id paves ne ducas tu illam, tu autem ut ducas.   Rem tenes.
<ter. and. 2.2.350> Istuc ipsum.   Atque istuc ipsum nihil pericli est: me vide.
<ter. and. 2.2.351> Obsecro te, quam primum hoc me libera miserum metu.   Hem,
<ter. and. 2.2.352> Libero; tibi uxorem non dat iam Chremes.   Qui scis?   Scies.
<ter. and. 2.2.353> Tuus pater me modo prehendit: ait tibi uxorem dari
<ter. and. 2.2.354> Hodie; item alia multa quae nunc non est narrandi locus.
<ter. and. 2.2.355> Continuo ad te properans percurro ad forum ut dicam tibi haec.
<ter. and. 2.2.356> Ubi te non invenio ibi ascendo in quendam excelsum locum.
<ter. and. 2.2.357> Circumspicio; nusquam. Ibi forte huius video Byrrhiam;
<ter. and. 2.2.358> Rogo: negat vidisse. Mihi molestum. Quid agam, cogito.
<ter. and. 2.2.359> Redeunti interea ex ipsa re mihi incidit suspicio: hem,
<ter. and. 2.2.360> Paululum obsoni: ipsus tristis: de improviso nuptiae:
<ter. and. 2.2.361> Non cohaerent.   Quorsumnam istuc?   Ego me continuo ad Chremem.
<ter. and. 2.2.362> Cum illo advenio solitudo ante ostium: iam id gaudeo.
<ter. and. 2.2.363> Recte dicis.   Perge.   Maneo: interea introire neminem
<ter. and. 2.2.364> Video exire neminem, matronam nullam in aedibus,
<ter. and. 2.2.365> Nil ornati, nil tumulti: accessi: intro aspexi.   Scio.
<ter. and. 2.2.366> Magnum signum.   Num videntur convenire haec nuptiis?
<ter. and. 2.2.367> Non opinor Dave.   "Opinor" narras? non recte accipis.
<ter. and. 2.2.368> Certa res est. Etiam puerum inde abiens conveni Chremi
<ter. and. 2.2.369> Olera et pisciculos minutos ferre obolo in coenam seni.
<ter. and. 2.2.370> Liberatus sum hodie Dave tua opera.   Ac nullus quidem.
<ter. and. 2.2.371> Quid ita? Nempe huic prorsus illam non dat.   Ridiculum caput,
<ter. and. 2.2.372> Quasi necesse sit, si huic non dat, te illam uxorem ducere:
<ter. and. 2.2.373> Nisi vides, nisi senis amicos oras, ambis.   Bene mones.
<ter. and. 2.2.374> Ibo: etsi hercle saepe iam me spes haec frustrata est. Vale.
<ter. and. 2.3.375> Quid igitur sibi vult pater? cur simulat?   Ego dicam tibi.
<ter. and. 2.3.376> Si id succenseat nunc quia non det tibi uxorem Chremes,
<ter. and. 2.3.377> Ipsus sibi esse iniurius videatur, neque id iniuria,
<ter. and. 2.3.378> Prius quam tuum ut sese habeat animum ad nuptias perspexerit.
<ter. and. 2.3.379> Sed si tu negaris ducere, ibi culpam in te transferet:
<ter. and. 2.3.380> Tum illae turbae fient.   Quidvis patiar.   Pater est Pamphile.
<ter. and. 2.3.381> Difficile est: tum haec sola est mulier: dictum ac factum invenerit
<ter. and. 2.3.382> Aliquam causam quamobrem eiiciat oppido.   Eiiciat?   Cito.
<ter. and. 2.3.383> Cedo igitur quid faciam Dave?   Dic te ducturum.   Hem.   Quid est?
<ter. and. 2.3.384> Egon dicam?   Cur non?   Numquam faciam.   Ne nega.
<ter. and. 2.3.385> Suadere noli.   Ex ea re quid fiat vide.
<ter. and. 2.3.386> Ut ab illa excludar huc concludar.   Non ita est.
<ter. and. 2.3.387> Nempe hoc sic esse opinor: dicturum patrem,
<ter. and. 2.3.388> 'Ducas volo hodie uxorem:' tu, 'ducam,' inquies:
<ter. and. 2.3.389> Cedo quid iurgabit tecum? Hic reddes omnia
<ter. and. 2.3.390> Quae nunc sunt certa ei consilia incerta ut sient,
<ter. and. 2.3.391> Sine omni periclo: nam hocce haud dubium est quin Chremes
<ter. and. 2.3.392> Tibi non det gnatam. Nec tu ea causa minueris
<ter. and. 2.3.393> Haec quae facis ne is mutet suam sententiam.
<ter. and. 2.3.394> Patri dic velle, ut cum velit tibi iure irasci non queat.
<ter. and. 2.3.395> Nam quod tu speres propulsabo facile. Uxorem his moribus
<ter. and. 2.3.396> Dabit nemo; inveniet inopem potius quam te corrumpi sinat.
<ter. and. 2.3.397> Sed si te aequo animo ferre accipiet, neglegentem feceris:
<ter. and. 2.3.398> Aliam otiosus quaeret: interea aliquid acciderit boni.
<ter. and. 2.3.399> Itan credis?   Haud dubium id quidem est.   Vide quo me inducas.   Quin taces?
<ter. and. 2.3.400> Dicam. Puerum autem ne resciscat mihi esse ex illa cautio est:
<ter. and. 2.3.401> Nam pollicitus sum suscepturum.   O facinus audax!   Hanc fidem
<ter. and. 2.3.402> Sibi me obsecravit qui se sciret non deserturum ut darem.
<ter. and. 2.3.403> Curabitur. Sed pater adest. Cave te esse tristem sentiat.
<ter. and. 2.4.404> Reviso quid agant aut quid captent consili.
<ter. and. 2.4.405> Hic nunc non dubitat quin te ducturum neges.
<ter. and. 2.4.406> Venit meditatus alicunde ex solo loco:
<ter. and. 2.4.407> Orationem sperat invenisse se
<ter. and. 2.4.408> Qui differat te: proin tu fac apud te ut sies.
<ter. and. 2.4.409> Modo ut possim Dave.   Crede inquam hoc mihi Pamphile,
<ter. and. 2.4.410> Numquam hodie tecum commutaturum patrem
<ter. and. 2.4.411> Unum esse verbum si te dices ducere.
<ter. and. 2.5.412> Herus me relictis rebus iussit Pamphilum
<ter. and. 2.5.413> Hodie observare, ut quid ageret de nuptiis
<ter. and. 2.5.414> Scirem: id propterea nunc hunc venientem sequor.
<ter. and. 2.5.415> Ipsum adeo praesto video cum Davo: hoc agam.
<ter. and. 2.5.416> Utrumque adesse video.   Hem, serva.   Pamphile!
<ter. and. 2.5.417> Quasi de inproviso respice ad eum.   Ehem pater.
<ter. and. 2.5.418> Probe.   Hodie uxorem ducas ut dixi volo.
<ter. and. 2.5.419> Nunc nostrae timeo parti quid hic respondeat.
<ter. and. 2.5.420> Neque istic neque alibi tibi erit usquam in me mora.   Hem.
<ter. and. 2.5.421> Obmutuit.   Quid dixit?   Facis ut te decet
<ter. and. 2.5.422> Cum istuc quod postulo impetro cum gratia.
<ter. and. 2.5.423> Sum verus? By. Herus, quantum audio, uxore excidit.
<ter. and. 2.5.424> I nunc iam intro; ne in mora cum opus sit sies.
<ter. and. 2.5.425> Eo.   Nullane in re esse homini cuiquam fidem?
<ter. and. 2.5.426> Verum illud verbum est, vulgo quod dici solet,
<ter. and. 2.5.427> Omnes sibi malle melius esse quam alteri.
<ter. and. 2.5.428> Ego illam vidi virginem; forma bona
<ter. and. 2.5.429> Memini videre: quo aequior sum Pamphilo,
<ter. and. 2.5.430> Si se illam in somnis quam illum amplecti maluit.
<ter. and. 2.5.431> Renuntiabo, ut pro hoc malo mihi det malum.
<ter. and. 2.6.432> Hic nunc me credit aliquam sibi fallaciam
<ter. and. 2.6.433> Portare, et ea me hic restitisse gratia.
<ter. and. 2.6.434> Quid Davus narrat?   Aeque quicquam nunc quidem.
<ter. and. 2.6.435> Nihilne? hem.   Nihil prorsus.   Atqui expectabam quidem.
<ter. and. 2.6.436> Praeter spem evenit: sentio: hoc male habet virum.
<ter. and. 2.6.437> Potin es mihi verum dicere?   Nihil facilius.
<ter. and. 2.6.438> Num illi molestae quippiam hae sunt nuptiae
<ter. and. 2.6.439> Huiusce propter consuetudinem hospitae?
<ter. and. 2.6.440> Nihil hercle: aut, si adeo, bidui est aut tridui
<ter. and. 2.6.441> Haec sollicitudo: nosti: deinde desinet.
<ter. and. 2.6.442> Etenim ipsus secum recta reputavit via.
<ter. and. 2.6.443> Laudo.   Dum licitum est ei, dumque aetas tulit,
<ter. and. 2.6.444> Amavit: tum id clam: cavit ne umquam infamiae
<ter. and. 2.6.445> Ea res sibi esset, ut virum fortem decet:
<ter. and. 2.6.446> Nunc uxore opus est: animum ad uxorem appulit.
<ter. and. 2.6.447> Subtristis visus est esse aliquantulum mihi.
<ter. and. 2.6.448> Nil propter hanc rem: sed est quod succenset tibi.
<ter. and. 2.6.449> Quidnam est?   Puerile est.   Quid est?   Nihil.   Quin dic quid est?
<ter. and. 2.6.450> Ait nimium parce facere sumptum.   Mene?   Te.
<ter. and. 2.6.451> "Vix," inquit, "drachmis est obsonatum decem:
<ter. and. 2.6.452> Num filio videtur uxorem dare?
<ter. and. 2.6.453> Quem," inquit, "vocabo ad coenam meorum aequalium
<ter. and. 2.6.454> Potissimum nunc?" et, quod dicendum hic siet,
<ter. and. 2.6.455> Tu quoque perparce nimium. Non laudo.   Tace.
<ter. and. 2.6.456> Commovi.   Ego istaec recte ut fiant videro.
<ter. and. 2.6.457> Quidnam hoc rei est? quid hic vult veterator sibi?
<ter. and. 2.6.458> Nam si hic mali est quicquam, hem illic est huic rei caput.
<ter. and. 3.1.459> Ita pol quidem res est ut dixti Lesbia:
<ter. and. 3.1.460> Fidelem haud ferme mulieri invenias virum.
<ter. and. 3.1.461> Ab Andria est ancilla haec.   Quid narras?   Ita est.
<ter. and. 3.1.462> Sed hic Pamphilus--   Quid dicit?   firmavit fidem.   Hem.
<ter. and. 3.1.463> Utinam aut hic surdus aut haec muta facta sit.
<ter. and. 3.1.464> Nam quod peperisset iussit tolli.   O Iupiter!
<ter. and. 3.1.465> Quid ego audio? Actum est siquidem haec vera praedicat.
<ter. and. 3.1.466> Bonum ingenium narras adolescentis.   Optimum.
<ter. and. 3.1.467> Sed sequere me intro, ne in mora illi sis.   Sequor.
<ter. and. 3.1.468> Quod remedium nunc huic malo inveniam?   Quid hoc?
<ter. and. 3.1.469> Adeone est demens? Ex peregrina? Iam scio; ah!
<ter. and. 3.1.470> Vix tandem sensi stolidus.   Quid hic sensisse ait?
<ter. and. 3.1.471> Haec primum adfertur iam mihi ab hoc fallacia:
<ter. and. 3.1.472> Hanc simulant parere quo Chremetem absterreant.
<ter. and. 3.1.473> "Iuno Lucina fer opem, serva me, obsecro."
<ter. and. 3.1.474> Hui tam cito? ridiculum: postquam ante ostium
<ter. and. 3.1.475> Me audivit stare approperat. Non sat commode
<ter. and. 3.1.476> Divisa sunt temporibus tibi, Dave, haec.   Mihin?
<ter. and. 3.1.477> Num immemor es discipuli?   Ego quid narres nescio.
<ter. and. 3.1.478> Hicine me si imparatum in veris nuptiis
<ter. and. 3.1.479> Adortus esset quos mihi ludos redderet?
<ter. and. 3.1.480> Nunc huius periclo fit, ego in portu navigo.
<ter. and. 3.2.481> Adhuc Archylis quae assolent quaeque oportet
<ter. and. 3.2.482> Signa esse ad salutem omnia huic esse video.
<ter. and. 3.2.483> Nunc primum fac istaec lavet: post deinde
<ter. and. 3.2.484> Quod iussi ei dari bibere et quantum imperavi
<ter. and. 3.2.485> Date: mox ego huc revertar.
<ter. and. 3.2.486> Per ecastor scitus puer est natus Pamphilo.
<ter. and. 3.2.487> Deos quaeso ut sit superstes, quandoquidem ipse est ingenio bono,
<ter. and. 3.2.488> Cumque huic est veritus optimae adulescenti facere iniuriam.
<ter. and. 3.2.489> Vel hoc quis non credat qui te norit abs te esse ortum?   Quidnam id est?
<ter. and. 3.2.490> Non imperabat coram quid opus facto esset puerperae:
<ter. and. 3.2.491> Sed postquam egressa est illis quae sunt intus clamat de via.
<ter. and. 3.2.492> O Dave, itan contemnor abs te? aut itane tandem idoneus
<ter. and. 3.2.493> Tibi videor esse quem tam aperte fallere incipias dolis?
<ter. and. 3.2.494> Saltem accurate, ut metui videar certe si resciverim.
<ter. and. 3.2.495> Certe hercle nunc hic se ipsus fallit haud ego.   Edixin tibi,
<ter. and. 3.2.496> Interminatus sum ne faceres? num veritus? quid retulit?
<ter. and. 3.2.497> Credon tibi hoc, nunc peperisse hanc e Pamphilo?
<ter. and. 3.2.498> Teneo quid erret: et quid agam habeo.   Quid taces?
<ter. and. 3.2.499> Quid credas? quasi non tibi renunciata sint haec sic fore.
<ter. and. 3.2.500> Mihin quisquam?   Eho an tute intellexti hoc assimulari?   Irrideor.
<ter. and. 3.2.501> Renunciatum est: nam qui istaec tibi incidit suspicio?
<ter. and. 3.2.502> Qui? quia te noram.   Quasi tu dicas factum id consilio meo.
<ter. and. 3.2.503> Certe enim scio.   Non satis me pernosti etiam qualis sim Simo.
<ter. and. 3.2.504> Ego non te?   Sed si quid narrare occoepi, continuo dari
<ter. and. 3.2.505> Tibi verba censes falso: itaque hercle nihil iam muttire audeo.
<ter. and. 3.2.506> Hoc ego scio unum neminem peperisse hic.   Intellexti.
<ter. and. 3.2.507> Sed nihilo setius mox deferent puerum huc ante ostium.
<ter. and. 3.2.508> Id ego iam nunc tibi renuntio here futurum, ut sis sciens.
<ter. and. 3.2.509> Ne tu hoc mihi posterius dicas Davi factum consilio aut dolis.
<ter. and. 3.2.510> Prorsus a me opinionem hanc tuam esse ego amotam volo.
<ter. and. 3.2.511> Unde id scis?   Audivi et credo: multa concurrunt simul
<ter. and. 3.2.512> Qui coniecturam hanc nunc facio. Iam primum haec se e Pamphilo
<ter. and. 3.2.513> Gravidam dixit esse; inventum est falsum: nunc, postquam videt
<ter. and. 3.2.514> Nuptias domi apparari, missa est ancilla ilico
<ter. and. 3.2.515> Obstetricem arcessitum ad eam, et puerum ut afferret simul.
<ter. and. 3.2.516> Hoc nisi fit puerum ut tu videas, nihil moventur nuptiae.
<ter. and. 3.2.517> Quid ais? Quom intellexeras
<ter. and. 3.2.518> Id consili capere, cur non dixti extemplo Pamphilo?
<ter. and. 3.2.519> Quis igitur eum ab illa abstraxit nisi ego? nam omnes nos quidem
<ter. and. 3.2.520> Scimus quam misere hanc amarit: nunc sibi uxorem expetit.
<ter. and. 3.2.521> Postremo id mihi da negoti: tu tamen idem has nuptias
<ter. and. 3.2.522> Perge facere ita ut facis: et id spero adiuturos deos.
<ter. and. 3.2.523> Immo abi intro: ibi me opperire, et quod parato opus est para.
<ter. and. 3.2.524> Non impulit me haec nunc omnino ut crederem:
<ter. and. 3.2.525> Atque haud scio an quae dixit sint vera omnia:
<ter. and. 3.2.526> Sed parvi pendo: illud mihi multo maximum est
<ter. and. 3.2.527> Quod mihi pollicitus est ipse gnatus. Nunc Chremem
<ter. and. 3.2.528> Conveniam: orabo gnato uxorem: si impetro,
<ter. and. 3.2.529> Quid alias malim quam hodie has fieri nuptias?
<ter. and. 3.2.530> Nam gnatus quod pollicitus est haud dubium est mihi
<ter. and. 3.2.531> Si nolit quin eum merito possim cogere.
<ter. and. 3.2.532> Atque adeo in ipso tempore eccum ipsum obviam.
<ter. and. 3.3.533> Iubeo Chremetem.   O, te ipsum quaerebam.   Et ego te.   Optato advenis.
<ter. and. 3.3.534> Aliquot me adiere ex te auditum qui aiebant hodie filiam
<ter. and. 3.3.535> Meam nubere tuo gnato: id viso tune an illi insaniant.
<ter. and. 3.3.536> Ausculta paucis: et quid ego te velim et tu quod quaeris scies.
<ter. and. 3.3.537> Ausculto: loquere quid velis.
<ter. and. 3.3.538> Per te deos oro et nostram amicitiam Chreme
<ter. and. 3.3.539> Quae incepta a parvis cum aetate accrevit simul,
<ter. and. 3.3.540> Perque unicam gnatam tuam et gnatum meum,
<ter. and. 3.3.541> Cuius tibi potestas summa servandi datur,
<ter. and. 3.3.542> Ut me adiuves in hac re, atque ita ut nuptiae
<ter. and. 3.3.543> Fuerant futurae fiant.   Ah ne me obsecra:
<ter. and. 3.3.544> Quasi hoc te orando a me impetrare oporteat.
<ter. and. 3.3.545> Alium esse censes nunc me atque olim cum dabam?
<ter. and. 3.3.546> Si in rem est utrique ut fiant, arcessi iube.
<ter. and. 3.3.547> Sed si ex ea re plus mali est quam commodi
<ter. and. 3.3.548> Utrique, id oro te in commune ut consulas,
<ter. and. 3.3.549> Quasi illa tua sit, Pamphilique ego sim pater.
<ter. and. 3.3.550> Immo ita volo itaque postulo ut fiat Chreme:
<ter. and. 3.3.551> Neque postulem abs te nisi ipsa res moneat.   Quid est?
<ter. and. 3.3.552> Irae sunt inter Glycerium et gnatum.   Audio.
<ter. and. 3.3.553> Ita magnae ut sperem posse avelli.   Fabulae.
<ter. and. 3.3.554> Profecto sic est.   Sic hercle ut dicam tibi:
<ter. and. 3.3.555> Amantium irae amoris integratio est.
<ter. and. 3.3.556> Hem, id te oro ut ante eamus dum tempus datur,
<ter. and. 3.3.557> Dumque eius libido occlusa est contumeliis,
<ter. and. 3.3.558> Prius quam harum scelera et lacrimae confictae dolis
<ter. and. 3.3.559> Reducunt animum aegrotum ad misericordiam:
<ter. and. 3.3.560> Uxorem demus: spero consuetudine et
<ter. and. 3.3.561> Coniugio liberali devinctum Chreme
<ter. and. 3.3.562> Dein facile ex illis sese emersurum malis.
<ter. and. 3.3.563> Tibi ita hoc videtur: at ego non posse arbitror
<ter. and. 3.3.564> Neque illum hanc perpetuo habere, neque me perpeti.
<ter. and. 3.3.565> Qui scis ergo istuc nisi periclum feceris?
<ter. and. 3.3.566> At istuc periclum in filia fieri grave est.
<ter. and. 3.3.567> Nempe incommoditas denique huc omnis redit:
<ter. and. 3.3.568> Si eveniat quod Di prohibeant, discessio.
<ter. and. 3.3.569> At si corrigitur, quot commoditates vide:
<ter. and. 3.3.570> Principio amico filium restitueris;
<ter. and. 3.3.571> Tibi generum firmum et filiae invenias virum.
<ter. and. 3.3.572> Quid istic? si ita istuc animum induxti esse utile,
<ter. and. 3.3.573> Nolo tibi ullum commodum in me claudier.
<ter. and. 3.3.574> Merito te semper maximi feci Chreme.
<ter. and. 3.3.575> Sed quid ais?   Quid?   Qui scis eos nunc discordare inter se?
<ter. and. 3.3.576> Ipsus mihi Davus qui intimus est eorum consiliis dixit;
<ter. and. 3.3.577> Et is mihi suadet nuptias quantum queam ut maturem.
<ter. and. 3.3.578> Num censes faceret filium nisi sciret eadem haec velle?
<ter. and. 3.3.579> Tute adeo iam eius verba audies. Heus evocate huc Davum.
<ter. and. 3.3.580> Atque eccum : video ipsum foras exire.
<ter. and. 3.4.581> Ad te ibam.   Quidnam est?
<ter. and. 3.4.582> Cur uxor non accersitur? iam advesperascit.   Audin tu ilium?
<ter. and. 3.4.583> Ego dudum non nihil veritus sum Dave abs te, ne faceres idem
<ter. and. 3.4.584> Quod vulgus servorum solet dolis ut me deluderes
<ter. and. 3.4.585> Propterea quod amat filius.   Egone istuc facerem?   Credidi:
<ter. and. 3.4.586> Idque adeo metuens vos celavi quod nunc dicam.   Quid?   Scies:
<ter. and. 3.4.587> Nam propemodum habeo iam fidem.   Tandem cognosti qui siem?
<ter. and. 3.4.588> Non fuerant nuptiae futurae.   Quid? non?   Sed ea gratia
<ter. and. 3.4.589> Simulavi vos ut pertentarem.   Quid ais?   Sic res est.   Vide,
<ter. and. 3.4.590> Numquam istuc ego quivi intellegere. Vah consilium callidum.
<ter. and. 3.4.591> Hoc audi: ut hinc te introire iussi opportune hic fit mihi obviam.   Hem,
<ter. and. 3.4.592> Numnam periimus?   Narro huic quae tu dudum narrasti mihi.
<ter. and. 3.4.593> Quidnam audio?   Gnatam ut det oro, vixque id exoro.   Occidi.   Hem,
<ter. and. 3.4.594> Quid dixisti?   Optime inquam factum.   Nunc per hunc nulla est mora.
<ter. and. 3.4.595> Domum modo ibo: ut apparentur dicam: atque huc renuntio.
<ter. and. 3.4.596> Nunc te oro Dave quoniam solus mihi effecisti has nuptias--
<ter. and. 3.4.597> Ego vero solus.   corrigere mihi gnatum porro enitere.
<ter. and. 3.4.598> Faciam hercle sedulo.   Potes nunc dum animus irritatus est.
<ter. and. 3.4.599> Quiescas.   Age igitur ubi nunc est ipsus?   Mirum ni domi est.
<ter. and. 3.4.600> Ibo ad eum: atque eadem haec tibi quae dixi dicam itidem illi.   Nullus sum.
<ter. and. 3.4.601> Quid causae est quin hine in pistrinum recta proficiscar via?
<ter. and. 3.4.602> Nihil est preci loci relictum; iam perturbavi omnia:
<ter. and. 3.4.603> Herum fefelli; in nuptias conieci herilem filium;
<ter. and. 3.4.604> Feci hodie ut fierent insperante hoc atque invito Pamphilo. Hem
<ter. and. 3.4.605> Astutias! quod si quiessem nihil evenisset mali.
<ter. and. 3.4.606> Sed eccum video ipsum: occidi.
<ter. and. 3.4.607> Utinam mihi esset aliquid hic quo me nunc praecipitem darem.
<ter. and. 3.5.608> Ubi illic est scelus qui me perdidit?   Perii.   Atque hoc confiteor mihi
<ter. and. 3.5.609> Iure obtigisse; quandoquidem tam iners tam nulli consili
<ter. and. 3.5.610> Sum. Servon fortunas meas me commisisse futili?
<ter. and. 3.5.611> Ergo pretium ob stultitiam fero: sed inultum numquam id auferet.
<ter. and. 3.5.612> Posthac incolumem sat scio fore me nunc si hoc devito malum.
<ter. and. 3.5.613> Nam quid ego nunc dicam patri? Negabon velle me modo
<ter. and. 3.5.614> Qui sum pollicitus ducere? Qua fiducia id facere audeam?
<ter. and. 3.5.615> Nec quid me nunc faciam scio.   Nec quid me; atque id ago sedulo.
<ter. and. 3.5.616> Dicam aliquid iam inventurum ut huic malo aliquam producam moram.
<ter. and. 3.5.617> Ohe.   Visus sum.   Ehodum bone vir quid ais? viden me consiliis tuis
<ter. and. 3.5.618> Miserum impeditum esse?   At iam expediam.   Expedies?   Certe Pamphile.
<ter. and. 3.5.619> Nempe ut modo.   Immo melius spero.   Oh tibi ego ut credam furcifer?
<ter. and. 3.5.620> Tu rem impeditam et perditam restituas? Hem quo fretus siem,
<ter. and. 3.5.621> Qui me hodie ex tranquillissima re coniecisti in nuptias.
<ter. and. 3.5.622> Annon dixi esse hoc futurum?   Dixti.   Quid meritus?   Crucem.
<ter. and. 3.5.623> Sed sine paululum ad me redeam: iam aliquid dispiciam.   Hei mihi
<ter. and. 3.5.624> Cum non habeo spatium ut de te sumam supplicium ut volo:
<ter. and. 3.5.625> Namque hoc tempus praecavere mihi me haud te ulcisci sinit.
<ter. and. 4.1.626> Hocine est credibile aut memorabile
<ter. and. 4.1.627> Tanta vecordia innata cuiquam ut siet
<ter. and. 4.1.628> Ut malis gaudeant atque ex incommodis
<ter. and. 4.1.629> Alterius sua ut comparent commoda? ah
<ter. and. 4.1.630> Idne est verum? immo id est genus hominum pessimum in
<ter. and. 4.1.631> Denegando modo quis pudor paululum adest:
<ter. and. 4.1.632> Post ubi tempus promissa iam perfici,
<ter. and. 4.1.633> Tum coacti necessario se aperiunt,
<ter. and. 4.1.634> Et timent: et tamen res premit denegare:
<ter. and. 4.1.635> Ibi tum eorum impudentissima oratio est,
<ter. and. 4.1.636> "Quis tu es? quis mihi es? cur meam tibi? Heus,
<ter. and. 4.1.637> Proximus sum egomet mihi." Attamen "Ubi fides,"
<ter. and. 4.1.638> Si roges, nihil pudet; hic ubi opus est
<ter. and. 4.1.639> Non verentur: illic ubi nihil opus est ibi verentur.
<ter. and. 4.1.640> Sed quid agam? adeamne ad eum, et cum eo iniuriam hanc expostulem?
<ter. and. 4.1.641> Ingeram mala multa? Atque aliquis dicat, "Nihil promoveris."
<ter. and. 4.1.642> Multum: molestus certe ei fuero: atque animo morem gessero.
<ter. and. 4.1.643> Charine et me et te imprudens, nisi quid Di respiciunt, perdidi.
<ter. and. 4.1.644> Itane imprudens? tandem inventa est causa: solvisti fidem.
<ter. and. 4.1.645> Quid tandem?   Etiam nunc me ducere istis dictis postulas?
<ter. and. 4.1.646> Quid istuc est?   Postquam me amare dixi complacita est tibi.
<ter. and. 4.1.647> Heu me miserum qui tuum animum ex animo spectavi meo.
<ter. and. 4.1.648> Falsus es.   Nonne tibi satis esse hoc visum solidum est gaudium,
<ter. and. 4.1.649> Nisi me lactasses amantem et falsa spe produceres.
<ter. and. 4.1.650> Habeas.   Habeam? ah nescis quantis in malis verser miser;
<ter. and. 4.1.651> Quantasque hic suis consiliis mihi confecit sollicitudines
<ter. and. 4.1.652> Meus carnufex.   Quid istuc tam mirum est de te si exemplum capit?
<ter. and. 4.1.653> Haud istuc dicas si cognoris vel me vel amorem meum.
<ter. and. 4.1.654> Scio: cum patre altercasti dudum: et is nunc propterea tibi
<ter. and. 4.1.655> Succenset: nec te quivit hodie cogere illam ut duceres.
<ter. and. 4.1.656> Immo etiam, quo tu minus scis aerumnas meas,
<ter. and. 4.1.657> Hae nuptiae non apparabantur mihi:
<ter. and. 4.1.658> Nec postulabat nunc quisquam uxorem dare.
<ter. and. 4.1.659> Scio: tu coactus tua voluntate es.   Mane:
<ter. and. 4.1.660> Non dum scis.   Scio equidem illam ducturum esse te.
<ter. and. 4.1.661> Cur me enicas? Hoc audi. Numquam destitit
<ter. and. 4.1.662> Instare ut dicerem me esse ducturum patri;
<ter. and. 4.1.663> Suadere, orare, usque adeo donec perpulit.
<ter. and. 4.1.664> Quis homo istuc?   Davus.--   Davus?   interturbat.   Quamobrem?   Nescio:
<ter. and. 4.1.665> Nisi mihi deos satis scio fuisse iratos qui eis auscultaverim.
<ter. and. 4.1.666> Factum hoc est Dave?   Factum.   Hem, quid ais scelus?
<ter. and. 4.1.667> At tibi Di dignum factis exitium duint.
<ter. and. 4.1.668> Eho, dic mihi, si omnes hunc coniectum in nuptias
<ter. and. 4.1.669> Inimici vellent quod nisi hoc consilium darent?
<ter. and. 4.1.670> Deceptus sum at non defatigatus.   Scio.
<ter. and. 4.1.671> Hac non successit, alia aggrediemur via.
<ter. and. 4.1.672> Nisi id putas, quia primo processit parum,
<ter. and. 4.1.673> Non posse iam ad salutem converti hoc malum.
<ter. and. 4.1.674> Immo etiam: nam satis credo si advigilaveris
<ter. and. 4.1.675> Ex unis geminas mihi conficies nuptias.
<ter. and. 4.1.676> Ego Pamphile hoc tibi pro servitio debeo,
<ter. and. 4.1.677> Conari manibus pedibus noctesque et dies;
<ter. and. 4.1.678> Capitis periclum adire, dum prosim tibi:
<ter. and. 4.1.679> Tuum est si quid praeter spem evenit mihi ignoscere.
<ter. and. 4.1.680> Parum succedit quod ago: at facio sedulo.
<ter. and. 4.1.681> Vel melius tute reperi, me missum face.
<ter. and. 4.1.682> Cupio: restitue in quem me accepisti locum.
<ter. and. 4.1.683> Faciam.   At iam hoc opus est.   Hem! sed, mane. Concrepuit a Glycerio ostium.
<ter. and. 4.1.684> Nihil ad te.   Quaero.   Hem, nuncin demum?   At iam hoc tibi inventum dabo.
<ter. and. 4.2.685> Iam ubi ubi erit inventum tibi curabo et mecum adductum
<ter. and. 4.2.686> Tuum Pamphilum: tu modo anime mi noli te macerare.
<ter. and. 4.2.687> Mysis.   Quid est? Ehem Pamphile, opportune te mihi offers.   Quid est?
<ter. and. 4.2.688> Orare iussit si se ames hera iam ut ad sese venias:
<ter. and. 4.2.689> Videre ait te cupere.   Vah, perii: hoc malum integrascit.
<ter. and. 4.2.690> Sicine me atque illam opera tua nunc miseros sollicitarier?
<ter. and. 4.2.691> Nam idcirco arcessor, nuptias quod mihi apparari sensit.
<ter. and. 4.2.692> Quibus quidem quam facile potuerat quiesci si hic quiesset.
<ter. and. 4.2.693> Age si hic non insanit satis sua sponte instiga.   Atque edepol
<ter. and. 4.2.694> Ea res est: proptereaque nunc misera in maerorest est.   Mysis,
<ter. and. 4.2.695> Per omnes tibi adiuro deos numquam eam me deserturum;
<ter. and. 4.2.696> Non si capiundos mihi sciam esse inimicos omnes homines.
<ter. and. 4.2.697> Hanc mihi expetivi, contigit: conveniunt mores: valeant
<ter. and. 4.2.698> Qui inter nos discidium volunt: hanc nisi mors mihi adimet nemo.
<ter. and. 4.2.699> Resipisco.   Non Apollinis magis verum atque hoc responsum est.
<ter. and. 4.2.700> Si poterit fieri ut ne pater per me stetisse credat
<ter. and. 4.2.701> Quo minus hae fierent nuptiae, volo. Sed si id non poterit,
<ter. and. 4.2.702> Id faciam in proclivi quod est per me stetisse ut credat.
<ter. and. 4.2.703> Quis videor?   Miser aeque atque ego.   Consilium quaero.   Fortis!
<ter. and. 4.2.704> Scio quid conere?   Hoc ego tibi profecto effectum reddam.
<ter. and. 4.2.705> Iam hoc opus est.   Quin iam habeo.   Quid est?   Huic, non tibi habeo, ne erres.
<ter. and. 4.2.706> Sat habeo.   Quid facies? cedo.   Dies mihi hic ut satis sit vereor
<ter. and. 4.2.707> Ad agendum: ne vacuum esse me nunc ad narrandum credas.
<ter. and. 4.2.708> Proinde hinc vos amolimini: nam mihi impedimento estis.
<ter. and. 4.2.709> Ego hanc visam.   Quid tu? quo hinc te agis?   Verum vis dicam?   Immo etiam
<ter. and. 4.2.710> Narrationis incipit mihi initium.   Quid me fiet?
<ter. and. 4.2.711> Eho tu impudens non satis habes quod tibi dieculam addo
<ter. and. 4.2.712> Quantum huic promoveo nuptias?   Dave attamen.   Quid ergo?
<ter. and. 4.2.713> Ut ducam.   Ridiculum.   Huc face ad me ut venias si quid poteris.
<ter. and. 4.2.714> Quid veniam? nihil habeo.   At tamen siquid.   Age veniam.   Si quid
<ter. and. 4.2.715> Domi ero.   Tu Mysis dum exeo parumper opperire hic.
<ter. and. 4.2.716> Quapropter?   Ita facto est opus.   Matura.   Iam inquam hic adero.
<ter. and. 4.3.717> Nihilne esse proprium cuiquam? Di vestram fidem:
<ter. and. 4.3.718> Summum bonum esse herae putavi hunc Pamphilum,
<ter. and. 4.3.719> Amicum, amatorem, virum in quovis loco
<ter. and. 4.3.720> Paratum: verum ex eo nunc misera quem capit
<ter. and. 4.3.721> Dolorem! facile hic plus mali est, quam illic boni.
<ter. and. 4.3.722> Sed Davus exit. Mi homo quid istuc obsecro est?
<ter. and. 4.3.723> Quo portas puerum?   Mysis nunc opus est tua
<ter. and. 4.3.724> Mihi ad hanc rem exprompta memoria atque astutia.
<ter. and. 4.3.725> Quidnam incepturus?   Accipe a me hunc ocius,
<ter. and. 4.3.726> Atque ante nostram ianuam appone.   Obsecro
<ter. and. 4.3.727> Humine?   Ex ara hinc sume verbenas tibi
<ter. and. 4.3.728> Atque eas substerne.   Quamobrem id tute non facis?
<ter. and. 4.3.729> Quia si forte opus sit ad herum iurandum mihi
<ter. and. 4.3.730> Non apposuisse ut liquido possim.   Intelligo:
<ter. and. 4.3.731> Nova nunc religio in te istaec incessit cedo?
<ter. and. 4.3.732> Move ocius te, ut quid agam porro intelligas.
<ter. and. 4.3.733> Pro Iupiter.   Quid est?   Sponsae pater intervenit.
<ter. and. 4.3.734> Repudio quod consilium primum intenderam.
<ter. and. 4.3.735> Nescio quid narres.   Ego quoque hinc ab dextera
<ter. and. 4.3.736> Venire me assimulabo: tu ut subservias
<ter. and. 4.3.737> Orationi ut quomque opus sit verbis vide.
<ter. and. 4.3.738> Ego quid agas nihil intelligo: sed si quid est
<ter. and. 4.3.739> Quod mea opera opus sit vobis, aut tu plus vides,
<ter. and. 4.3.740> Manebo, ne quod vestrum remorer commodum.
<ter. and. 4.4.741> Revertor postquam quae opus fuere ad nuptias
<ter. and. 4.4.742> Gnatae paravi, ut iubeam arcessi. Sed quid hoc?
<ter. and. 4.4.743> Puer hercle est. Mulier tune apposuisti hunc?   Ubi illic est?
<ter. and. 4.4.744> Non mihi respondes?   Nusquam est: vae miserae mihi,
<ter. and. 4.4.745> Reliquit me homo atque abiit.   Di vestram fidem,
<ter. and. 4.4.746> Quid turbae est apud forum? quid illic hominum litigant?
<ter. and. 4.4.747> Tum annona cara est: quid dicam aliud nescio.
<ter. and. 4.4.748> Cur tu obsecro hic me solam?   Quae est haec fabula?
<ter. and. 4.4.749> Eho Mysis, puer hic unde est? quisve huc attulit?
<ter. and. 4.4.750> Satin sanus es qui me id rogites?   Quem igitur rogem?
<ter. and. 4.4.751> Qui hic neminem alium videam.   Miror unde sit.
<ter. and. 4.4.752> Dictura es quod rogo?   Au.   Concede ad dexteram.
<ter. and. 4.4.753> Deliras: non tute ipse?   Verbum si mihi
<ter. and. 4.4.754> Unum praeterquam quod te rogo faxis cave.
<ter. and. 4.4.755> Male dicis?   Undest? Dic clare.   A nobis.   Attatae!
<ter. and. 4.4.756> Mirum vero impudenter mulier si facit
<ter. and. 4.4.757> Meretrix.   Ab Andria est haec quantum intelligo.
<ter. and. 4.4.758> Adeon videmur vobis esse idonei
<ter. and. 4.4.759> In quibus sic illudatis?   Veni in tempore.
<ter. and. 4.4.760> Propera adeo puerum tollere hinc ab ianua:
<ter. and. 4.4.761> Mane: cave quoquam ex istoc excessis loco.
<ter. and. 4.4.762> Di te eradicent: ita me miseram territas.
<ter. and. 4.4.763> Tibi ego dico annon?   Quid vis?   At etiam rogas?
<ter. and. 4.4.764> Cedo cuium puerum hic apposuisti? dic mihi.
<ter. and. 4.4.765> Tu nescis?   Mitte id quod scio: dic quod rogo.
<ter. and. 4.4.766> Vestri.   Cuius nostri?   Pamphili.   Hem, quid? Pamphili?
<ter. and. 4.4.767> Eho, annon est?   Recte ego semper fugi has nuptias.
<ter. and. 4.4.768> O facinus animadvertendum.   Quid clamitas?
<ter. and. 4.4.769> Quemne ego heri vidi ad vos afferri vesperi?
<ter. and. 4.4.770> O hominem audacem.   Verum. Vidi Cantharam
<ter. and. 4.4.771> Suffarcinatam.   Dis pol habeo gratiam
<ter. and. 4.4.772> Quum in pariundo aliquot affuerunt liberae.
<ter. and. 4.4.773> Ne illa illum haud novit cuius causa haec incipit.
<ter. and. 4.4.774> Chremes si positum puerum ante aedes viderit
<ter. and. 4.4.775> Suam gnatam non dabit? Tanto hercle magis dabit.
<ter. and. 4.4.776> Non hercle faciet.   Nunc adeo ut tu sis sciens,
<ter. and. 4.4.777> Nisi puerum tollis iam ego hunc in mediam viam
<ter. and. 4.4.778> Provolvam: teque ibidem pervolvam in luto.
<ter. and. 4.4.779> Tu pol homo non es sobrius.   Fallacia
<ter. and. 4.4.780> Alia aliam trudit; iam susurrari audio
<ter. and. 4.4.781> Civem Atticam esse hanc.   Eho.   Coactus legibus
<ter. and. 4.4.782> Eam uxorem ducet.   Au obsecro an non civis est?
<ter. and. 4.4.783> Iocularium in malum insciens paene incidi.
<ter. and. 4.4.784> Quis hic loquitur? o Chreme, per tempus advenis.
<ter. and. 4.4.785> Ausculta.   Audivi iam omnia.   Ain tu? haec omnia!
<ter. and. 4.4.786> Audivi, inquam, a principio.   Audistine obsecro? Hem
<ter. and. 4.4.787> Scelera, hanc iam oportet in cruciatum hinc abripi.
<ter. and. 4.4.788> Hic est ille: non te credas Davum ludere.
<ter. and. 4.4.789> Me miseram: nihil pol falsi dixi mi senex.
<ter. and. 4.4.790> Novi rem omnem: est Simo intus?   Est.   Ne me attigas
<ter. and. 4.4.791> Sceleste. Si pol Glycerio non omnia haec--
<ter. and. 4.4.792> Eho inepta nescis quid sit actum?   Quid sciam?
<ter. and. 4.4.793> Hic socer est. Alio pacto haud poterat fieri
<ter. and. 4.4.794> Ut sciret haec quae voluimus.   Praediceres.
<ter. and. 4.4.795> Paullum interesse censes ex animo omnia,
<ter. and. 4.4.796> Ut fert natura, facias an de industria?
<ter. and. 4.5.797> In hac habitasse platea dictum est Chrysidem
<ter. and. 4.5.798> Quae sese inhoneste optavit parere hic divitias
<ter. and. 4.5.799> Potius quam in patria honeste pauper viveret.
<ter. and. 4.5.800> Eius morte ea ad me lege redierunt bona.
<ter. and. 4.5.801> Sed quos perconter video. Salvete.   Obsecro
<ter. and. 4.5.802> Quem video? Estne hic Crito sobrinus Chrysidis?
<ter. and. 4.5.803> Is est.   O Mysis, salve.   Salvus sis Crito.
<ter. and. 4.5.804> Itan Chrysis? hem.   Nos quidem pol miseras perdidit.
<ter. and. 4.5.805> Quid vos? quo pacto hic? satin recte?   Nosne? 'Sic
<ter. and. 4.5.806> Ut quimus' aiunt, 'quando ut volumus non licet.
<ter. and. 4.5.807> Quid Glycerium? iam hic suos parentes repperit?
<ter. and. 4.5.808> Utinam.   An nondum etiam? Haud auspicato huc me appuli:
<ter. and. 4.5.809> Nam pol si id scissem nunquam huc tetulissem pedem:
<ter. and. 4.5.810> Semper enim dicta est eius haec atque habita est soror:
<ter. and. 4.5.811> Quae illius fuerunt possidet: nunc me hospitem
<ter. and. 4.5.812> Lites sequi quam id mihi sit facile atque utile
<ter. and. 4.5.813> Aliorum exempla commonent: simul arbitror
<ter. and. 4.5.814> Iam aliquem esse amicum et defensorem ei; nam fere
<ter. and. 4.5.815> Grandiuscula iam profecta est illinc. Clamitent
<ter. and. 4.5.816> Me sycophantam, hereditates persequi,
<ter. and. 4.5.817> Mendicum: tum ipsam despoliare non licet.
<ter. and. 4.5.818> O optime hospes pol Crito antiquum obtines.
<ter. and. 4.5.819> Duc me ad eam, quando huc veni, ut videam.   Maxime.
<ter. and. 4.5.820> Sequar hos: nolo me in tempore hoc videat senex.
<ter. and. 5.1.821> Satis iam satis Simo spectata erga te amicitia est mea:
<ter. and. 5.1.822> Satis pericli coepi adire: orandi iam finem face.
<ter. and. 5.1.823> Dum studeo obsequi tibi paene illusi vitam filiae.
<ter. and. 5.1.824> Immo enim nunc quum maxime abs te postulo atque oro Chreme
<ter. and. 5.1.825> Ut beneficium verbis initum dudum nunc re comprobes.
<ter. and. 5.1.826> Vide quam iniquus sis prae studio. Dum id efficias quod cupis,
<ter. and. 5.1.827> Neque modum benignitatis neque quid me ores cogitas:
<ter. and. 5.1.828> Nam si cogites, remittas iam me onerare iniuriis.
<ter. and. 5.1.829> Quibus?   Ah! rogitas? perpulisti me ut homini adolescentulo
<ter. and. 5.1.830> In alio occupato amore, abhorrenti ab re uxoria,
<ter. and. 5.1.831> Filiam darem in seditionem atque in incertas nuptias,
<ter. and. 5.1.832> Eius labore atque eius dolore gnato ut medicarer tuo.
<ter. and. 5.1.833> Impetrasti: incepi dum res tetulit: nunc non fert; feras.
<ter. and. 5.1.834> Illam hinc civem esse aiunt: puer est natus: nos missos face.
<ter. and. 5.1.835> Per ego te deos oro ut ne illis animum inducas credere
<ter. and. 5.1.836> Quibus id maxime utile est ilium esse quam deterrimum.
<ter. and. 5.1.837> Nuptiarum gratia haec sunt ficta atque incepta omnia.
<ter. and. 5.1.838> Ubi ea causa quamobrem haec faciunt erit adempta his desinent.
<ter. and. 5.1.839> Erras: cum Davo egomet vidi iurgantem ancillam.   Scio.   At
<ter. and. 5.1.840> Vero vultu; quum ibi me adesse neuter tum praesenserat.
<ter. and. 5.1.841> Credo; et id facturas Davus dudum praedixit mihi:
<ter. and. 5.1.842> Et nescio qui tibi sum oblitus hodie ac volui dicere.
<ter. and. 5.2.843> Animo nunc iam otioso esse impero--   Hem Davum tibi.
<ter. and. 5.2.844> Unde egreditur?   meo praesidio atque hospitis.   Quid illud mali est?
<ter. and. 5.2.845> Ego commodiorem hominem, adventum, tempus non vidi.   Scelus,
<ter. and. 5.2.846> Quem nam hic laudat?   Omnis res est iam in vado.   Cesso alloqui?
<ter. and. 5.2.847> Herus est: quid agam?   O salve bone vir.   Ehem Simo! o noster Chreme!
<ter. and. 5.2.848> Omnia apparata iam sunt intus.   Curasti probe.
<ter. and. 5.2.849> Ubi voles arcesse.   Bene sane; id enimvero hinc nunc abest.
<ter. and. 5.2.850> Etiam tu hoc respondes? quid istic tibi negoti est?   Mihine?
<ter. and. 5.2.851> Ita.   Mihine?   Tibi ergo.   Modo introii.   Quasi ego, quam dudum, rogem.
<ter. and. 5.2.852> Cum tuo gnato una.   Anne est intus Pamphilus? crucior miser.
<ter. and. 5.2.853> Eho, non tu dixti esse inter eos inimicitias, carnufex?
<ter. and. 5.2.854> Sunt.   Cur igitur hic est?   Quid illum census? cum illa litigat.
<ter. and. 5.2.855> Immo vero indignum Chreme iam facinus faxo ex me audias.
<ter. and. 5.2.856> Nescio quis senex modo venit: ellum confidens, catus.
<ter. and. 5.2.857> Quum faciem videas videtur esse quantivis preti.
<ter. and. 5.2.858> Tristis severitas inest in vultu, atque in verbis fides.
<ter. and. 5.2.859> Quidnam apportas?   Nihil equidem nisi quod ilium audivi dicere.
<ter. and. 5.2.860> Quid ait tandem?   Glycerium se scire civem esse Atticam.   Hem,
<ter. and. 5.2.861> Dromo, Dromo.   Quid est?   Dromo.   Audi.   Verbum si addideris. Dromo.
<ter. and. 5.2.862> Audi, obsecro.   Quid vis?   Sublimem hunc intro rape, quantum potes.
<ter. and. 5.2.863> Quem?   Davum.   Quamobrem?   Quia libet: rape, inquam.   Quid feci?   Rape.
<ter. and. 5.2.864> Si quicquam invenies me mentitum, occidito.   Nihil audio.
<ter. and. 5.2.865> Ego iam te commotum reddam.   Tamen etsi hoc verum est?   Tamen.
<ter. and. 5.2.866> Cura asservandum vinctum: atque audin? quadrupedem constringito.
<ter. and. 5.2.867> Age nunc iam: ego pol hodie, si vivo, tibi
<ter. and. 5.2.868> Ostendam herum quid sit pericli fallere,
<ter. and. 5.2.869> Et illi, patrem.   Ah, ne saevi tantopere.   O Chreme,
<ter. and. 5.2.870> Pietatem gnati! nonne te miseret mei;
<ter. and. 5.2.871> Tantum laborem capere ob talem filium?
<ter. and. 5.2.872> Age Pamphile, exi Pamphile: ecquid te pudet?
<ter. and. 5.3.873> Quis me vult? perii: pater est.   Quid ais, omnium --?   Ah,
<ter. and. 5.3.874> Rem potius ipsam dic, ac mitte male loqui.
<ter. and. 5.3.875> Quasi quicquam in hunc iam gravius dici possiet.
<ter. and. 5.3.876> Ain tandem? civis Glycerium est?   Ita praedicant.
<ter. and. 5.3.877> 'Ita praedicant!' O ingentem confidentiam!
<ter. and. 5.3.878> Num cogitat quid dicat? num facti piget?
<ter. and. 5.3.879> Num eius color pudoris signum usquam indicat?
<ter. and. 5.3.880> Adeo impotenti esse animo ut praeter civium
<ter. and. 5.3.881> Morem atque legem et sui voluntatem patris
<ter. and. 5.3.882> Tamen hanc habere studeat cum summo probro?
<ter. and. 5.3.883> Me miserum!   Hem! modone id demum sensti Pamphile?
<ter. and. 5.3.884> Olim istuc, olim, cum ita animum induxti tuum
<ter. and. 5.3.885> Quod cuperes aliquo pacto efficiendum tibi,
<ter. and. 5.3.886> Eodem die istuc verbum vere in te accidit.
<ter. and. 5.3.887> Sed quid ego? cur me excrucio? cur me macero
<ter. and. 5.3.888> Cur meam senectutem huius sollicito amentia? an
<ter. and. 5.3.889> Ut pro huius peccatis ego supplicium sufferam?
<ter. and. 5.3.890> Immo habeat; valeat; vivat cum illa.   Mi pater.
<ter. and. 5.3.891> Quid 'mi pater?' quasi tu huius indigeas patris.
<ter. and. 5.3.892> Domus, uxor, liberi inventi invito patre:
<ter. and. 5.3.893> Adducti qui illam civem hinc dicant: viceris.
<ter. and. 5.3.894> Pater licetne pauca?   Quid dices mihi?
<ter. and. 5.3.895> Tamen Simo audi.   Ego audiam? quid ego audiam
<ter. and. 5.3.896> Chreme?   At tandem dicat sine.   Age dicat; sino.
<ter. and. 5.3.897> Ego me amare hanc fateor: si id peccare est, fateor id quoque.
<ter. and. 5.3.898> Tibi pater me dedo: quidvis oneris impone; impera.
<ter. and. 5.3.899> Vis me uxorem ducere? hanc amittere? ut potero, feram.
<ter. and. 5.3.900> Hoc modo te obsecro, ut ne credas a me allegatum hunc senem.
<ter. and. 5.3.901> Sine me expurgem atque ilium huc coram adducam.   Adducas!   Sine, pater.
<ter. and. 5.3.902> Aequum postulat: da veniam.   Sine te hoc exorem.   Sino.
<ter. and. 5.3.903> Quidvis cupio dum ne ab hoc me falli comperiar Chreme.
<ter. and. 5.3.904> Pro peccato magno paulum supplici satis est patri.
<ter. and. 5.4.905> Mitte orare: una harum quaevis causa me ut facian monet;
<ter. and. 5.4.906> Vel tu, vel quod verum est, vel quod ipsi cupio Glycerio.
<ter. and. 5.4.907> Andrium ego Critonem video? certe is est.   Salvus sis, Chreme.
<ter. and. 5.4.908> Quid tu Athenas insolens?   Evenit: sed hicine est Simo?
<ter. and. 5.4.909> Hic.   Men quaeris? eho tu Glycerium hinc civem esse ais?
<ter. and. 5.4.910> Tu negas?   Itane huc paratus advenis?   Qua de re?   Rogas?
<ter. and. 5.4.911> Tune impune haec facias? tune hic homines adolescentulos
<ter. and. 5.4.912> Imperitos rerum, eductos libere, in fraudem illicis?
<ter. and. 5.4.913> Sollicitando et pollicitando eorum animos lactas--?   Sanusne es?
<ter. and. 5.4.914> Ac meretricios amores nuptiis conglutinas?
<ter. and. 5.4.915> Perii! metuo ut substet hospes.   Si Simo hunc noris satis,
<ter. and. 5.4.916> Non ita arbitrere: bonus est hic vir.   Hic vir sit bonus?
<ter. and. 5.4.917> Itane attemperate venit hodie in ipsis nuptiis,
<ter. and. 5.4.918> Ut veniret antehac nunquam? est vero huic credendum Chreme?
<ter. and. 5.4.919> Ni metuam patrem, habeo pro illa re illum quod moneam probe.
<ter. and. 5.4.920> Sycophanta.   Hem!   Sic Crito est hic: mitte.   Videat qui siet.
<ter. and. 5.4.921> Si mihi pergit quae volt dicere, ea quae non volt audiet.
<ter. and. 5.4.922> Ego istaec moveo, aut curo? non tu tuon malum aequo animo feres?
<ter. and. 5.4.923> Nam ego quae dico vera an falsa audieris iam sciri potest.
<ter. and. 5.4.924> Atticus quidam olim navi fracta apud Andrum eiectus est,
<ter. and. 5.4.925> Et istaec una parva virgo: tum ille egens forte applicat
<ter. and. 5.4.926> Primum ad Chrysidis patrem se.   Fabulam inceptat.   Sine.
<ter. and. 5.4.927> Itane vero obturbat?   Perge.   Tum is mihi cognatus fuit
<ter. and. 5.4.928> Qui eum recepit. Ibi ego audivi ex illo sese esse Atticum.
<ter. and. 5.4.929> Is ibi mortuus est.   Eius nomen?   Nomen tam cito?   Phania.
<ter. and. 5.4.930> Hem, perii.   Verum hercle opinor fuisse Phaniam: hoc certo scio
<ter. and. 5.4.931> Rhamnusium se aiebat esse.   O Iupiter!   Eadem haec Chreme
<ter. and. 5.4.932> Multi alii in Andro tum audivere.   Utinam id sit quod spero. Eho, dic mihi,
<ter. and. 5.4.933> Quid eam tum? suamne esse aibat?   Non.   Cuiam igitur?   Fratris filiam.
<ter. and. 5.4.934> Certe mea est.   Quid ais?   Quid tu ais?   Arrige aures Pamphile.
<ter. and. 5.4.935> Qui credis?   Phania ille frater meus fuit.   Noram et scio.
<ter. and. 5.4.936> Is hinc bellum fugiens, meque in Asiam persequens, proficiscitur.
<ter. and. 5.4.937> Tum illam relinquere hic est veritus; postilla nunc primum audio
<ter. and. 5.4.938> Quid illo sit factum.   Vix sum apud me, ita animus commotus est metu,
<ter. and. 5.4.939> Spe, gaudio, mirando hoc tanto tam repentino bono.
<ter. and. 5.4.940> Nae istam multimodis tuam inveniri gaudeo.   Credo pater.
<ter. and. 5.4.941> At mihi unus scrupulus etiam restat qui me male habet.   Dignus es
<ter. and. 5.4.942> Cum tua religione odium: nodum in scirpo quaeris.   Quid istuc est?
<ter. and. 5.4.943> Nomen non convenit.   Fuit hercle huic aliud parvae.   Quid Crito?
<ter. and. 5.4.944> Numquid meministi?   Id quaero.   Egone huius memoriam patiar meae
<ter. and. 5.4.945> Voluptati obstare, cum egomet possim in hac re medicari mihi?
<ter. and. 5.4.946> Non patiar. Heus Chreme quod quaeris, Pasibula est.   Ipsa est.   Ea est.
<ter. and. 5.4.947> Ex ipsa millies audivi.   Omnes nos gaudere hoc Chreme
<ter. and. 5.4.948> Te credo credere.   Ita me Di ament, credo.   Quid restat, pater?
<ter. and. 5.4.949> Iam dudum res reduxit me ipsa in gratiam.   O lepidum patrem!
<ter. and. 5.4.950> De uxore, ita ut possedi, nihil mutat Chremes.   Causa optima est,
<ter. and. 5.4.951> Nisi quid pater ait aliud.   Nempe.   Id scilicet.   Dos Pamphile est
<ter. and. 5.4.952> Decem talenta.   Accipio.   Propero ad filiam. Eho mecum Crito:
<ter. and. 5.4.953> Nam illam me credo haud nosse.   Cur non illam huc transferri iubes?
<ter. and. 5.4.954> Recte admones. Davo ego istuc dedam iam negoti.   Non potest.
<ter. and. 5.4.955> Qui non potest?   Quia habet aliud magis ex sese et maius.   Quidnam?   Vinctus est.
<ter. and. 5.4.956> Pater non recte vinctus est.   Haud ita iussi.   Iube solvi obsecro.
<ter. and. 5.4.957> Age fiat.   At matura.   Eo intro.   O faustum et felicem hunc diem!
<ter. and. 5.5.958> Proviso quid agat Pamphilus; atque eccum.   Aliquis forsan me putet
<ter. and. 5.5.959> Non putare hoc verum: at mihi nunc sic esse hoc verum libet.
<ter. and. 5.5.960> Ego Deorum vitam propterea sempiternam esse arbitror
<ter. and. 5.5.961> Quod voluptates eorum propriae sunt; nam mihi immortalitas
<ter. and. 5.5.962> Parta est, si nulla aegritudo huic gaudio intercesserit.
<ter. and. 5.5.963> Sed quem ego mihi potissimum optem nunc cui haec narrem dari?
<ter. and. 5.5.964> Quid illud gaudi est?   Davum video: nemo est quem mallem omnium;
<ter. and. 5.5.965> Nam hunc scio mea solide solum gavisurum gaudia.
<ter. and. 5.6.966> Pamphilus ubinam hic est?   Dave.   Quis homo est?   Ego sum.   O Pamphile.
<ter. and. 5.6.967> Nescis quid mihi obtigerit.   Certe; sed quid mihi obtigerit scio.
<ter. and. 5.6.968> Et quidem ego.   More hominum evenit ut quod sim nactus mali
<ter. and. 5.6.969> Prius rescisceres tu quam ego illud quod tibi evenit boni.
<ter. and. 5.6.970> Mea Glycerium suos parentes repperit.   O factum bene!   Hem!
<ter. and. 5.6.971> Pater amicus summus nobis.   Quis?   Chremes.   Narras probe.
<ter. and. 5.6.972> Nec mora ulla est quin eam uxorem ducam.   Num ille somniat
<ter. and. 5.6.973> Ea quae vigilans voluit?   Tum de puero Dave?   Ah desine.
<ter. and. 5.6.974> Solus est quem diligunt Di.   Salvus sum si haec vera sunt.
<ter. and. 5.6.975> Colloquar.   Quis homo est? O Charine in tempore ipso mihi advenis.
<ter. and. 5.6.976> Bene factum.   Audistine?   Omnia: age me in tuis secundis respice.
<ter. and. 5.6.977> Tuus est nunc Chremes: facturum quae voles scio esse omnia.
<ter. and. 5.6.978> Memini: atque adeo longum est nos illum expectare dum exeat.
<ter. and. 5.6.979> Sequere hac me intus ad Glycerium nunc. Tu Dave abi domum:
<ter. and. 5.6.980> Propere arcesse hinc qui auferant eam. Quid stas? quid cessas?   Eo.
<ter. and. 5.6.981> Ne expectetis dum exeant huc: intus despondebitur;
<ter. and. 5.6.982> Intus transigetur si quid est quod restet.  Plaudite.
