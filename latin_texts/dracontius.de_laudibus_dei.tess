<drac. de_laud. 1.2> Qui cupit iratum placidumue scire Tonantem,
<drac. de_laud. 1.2> Hoc carmen, sed mente legat, dum uoce recenset.
<drac. de_laud. 1.3> Agnoscet quem templa poli, quem moenia caeli
<drac. de_laud. 1.4> Auctorem confessa suum ueneranter adorent.
<drac. de_laud. 1.5> Quinque plagae septemque poli sol luna triones
<drac. de_laud. 1.6> Sidera signa noti nix imber grando pruinae
<drac. de_laud. 1.7> Fulmina nimbus hiems tonitrus lux flamma procellae
<drac. de_laud. 1.8> Caelum terra iubar chaos axis flumina pontus
<drac. de_laud. 1.9> Vel quicquid natura dedit praecepta creare,
<drac. de_laud. 1.10> Hoc agit et sequitur uariis sub casibus iras
<drac. de_laud. 1.11> Et pia uota Dei. Miseris hinc atque beatis
<drac. de_laud. 1.12> Pro meritis morum, pro certo tramite uitae
<drac. de_laud. 1.13> Paupertas mors uita salus opulentia languor
<drac. de_laud. 1.14> Taedia tristitiae splendor compendia damnum
<drac. de_laud. 1.15> Gaudia nobilitas uirtus prudentia laudes
<drac. de_laud. 1.16> Affectus maeror gemitus successus egestas,
<drac. de_laud. 1.17> Ira potestatum, trux indignatio regum:
<drac. de_laud. 1.18> Omnia quae ueniunt, bona gaudia tristia saeua,
<drac. de_laud. 1.19> Descendunt ex arce Dei, de sede Tonantis,
<drac. de_laud. 1.20> Qua pietas aeterna manet, lux spiritus ardor,
<drac. de_laud. 1.21> Arce, ubi dicuntur laudes sine fine perennes,
<drac. de_laud. 1.22> Et merito, quia fine carens primordia nescit
<drac. de_laud. 1.23> Rerum causa Deus. Taetrum chaos igne resoluens
<drac. de_laud. 1.24> Igne creata fouet; nam totum flamma uaporat
<drac. de_laud. 1.25> Et flammae pascuntur aquis, quibus omnia constant
<drac. de_laud. 1.26> Nubibus et radiis solis pascentia anheli.
<drac. de_laud. 1.27> Inde potens generata manet natura creatrix,
<drac. de_laud. 1.28> Intra se retinens quicquid per saecla refundit.
<drac. de_laud. 1.29> Ac pietas quia sancta Dei uirtute modesta est,
<drac. de_laud. 1.30> Clade repentina numquam punire nocentes
<drac. de_laud. 1.31> Assumat: poenam cohibet poenamque minatur,
<drac. de_laud. 1.32> Territa quo Dominum possit mens nostra precari
<drac. de_laud. 1.33> Et peccatorum ueniam non laesa mereri.
<drac. de_laud. 1.34> Sic impune reis licuit peccasse fatendo.
<drac. de_laud. 1.35> Ante prophetarum dictis sonuere futura;
<drac. de_laud. 1.36> Sed postquam Christus .............
<drac. de_laud. 1.37> Aduenit sub uoce Dei soluensque necantes
<drac. de_laud. 1.38> Occidit .....ne ........ nostra futuri
<drac. de_laud. 1.39> Gens hominum, dare signa reis natura iubetur
<drac. de_laud. 1.40> Ne lateant mortale genus quaecumque propinquent,
<drac. de_laud. 1.41> Praemonet ante pius quam mittat tanta pericla,
<drac. de_laud. 1.42> Prodigiis signisque docens elementa fatigat.
<drac. de_laud. 1.43> Nam quare coitu simili bipedumque creantur
<drac. de_laud. 1.44> Partus quadrupedes? Sterilis fecundior aluus
<drac. de_laud. 1.45> Cernitur: infantem discors natura biformem
<drac. de_laud. 1.46> Protulit imparibus membris numeroque modoque
<drac. de_laud. 1.47> Et pauet infelix enixa puerpera natum.
<drac. de_laud. 1.48> Sic peccata parant horrenda in germina partus.
<drac. de_laud. 1.49> Ante suos ortus quid iam peccauerat infans?
<drac. de_laud. 1.50> Non fuit infantis facinus, sed forte parentum
<drac. de_laud. 1.51> Noxa caput sequitur, poenam capit ante reatum.
<drac. de_laud. 1.52> Quid fera, quid pecudes, quid peccauere uolucres?
<drac. de_laud. 1.53> Quid caelum, quid terra polus, quid pontus et astra?
<drac. de_laud. 1.54> Quid solis radii, quid lunae frigidus orbis?
<drac. de_laud. 1.55> Nonne fatigantur dantes per tempora signa?
<drac. de_laud. 1.56> Nam uentura monet per tot praesagia somnus
<drac. de_laud. 1.57> Proditor et quid sit post tempora certa futurum
<drac. de_laud. 1.58> Cornipes effatur, pecudes uolucresque loquuntur:
<drac. de_laud. 1.59> Quodque hominis mala lingua tacet, fera belua piscis
<drac. de_laud. 1.60> Despiciunt proprii generis seruare figuras,
<drac. de_laud. 1.61> Contra naturam dum turpia membra rebellant.
<drac. de_laud. 1.62> Nam micat unde polo ueniens quicumque cometes,
<drac. de_laud. 1.63> Hinc matres et monstra creant, hinc unda cruores
<drac. de_laud. 1.64> Inficit et spumis rubicundior alueus exit,
<drac. de_laud. 1.65> Hinc calidas pluit imber aquas et roscida tellus
<drac. de_laud. 1.66> Sanguine puniceas spicis producit aristas
<drac. de_laud. 1.67> Et uiola est mentita rosam pallore fugato,
<drac. de_laud. 1.68> Ac rubor infelix et candida lilia tinxit.
<drac. de_laud. 1.69> Tertia sors Erebi terrae prorumpit hiatu
<drac. de_laud. 1.70> Et discit perferre diem, uiolare serenum
<drac. de_laud. 1.71> Audet et exsangues caelo producere manes
<drac. de_laud. 1.72> Viuida funereis admiscens ora, sepultis
<drac. de_laud. 1.73> Pestibus Herculeos mundo mentita furores,
<drac. de_laud. 1.74> Cum niger umbrarum ueniens exercitus orbem
<drac. de_laud. 1.75> Appetit inuadens non umida tempora lunae.
<drac. de_laud. 1.76> Auditur mugire solum, solisque tenebras
<drac. de_laud. 1.77> Quis neget et stellas alieno tempore uisas,
<drac. de_laud. 1.78> Caeruleum pallore diem roseumue colore
<drac. de_laud. 1.79> Lunaremque globum fuscata lampade tectum
<drac. de_laud. 1.80> Et mare purpureum nudato litore siccum,
<drac. de_laud. 1.81> Piscibus oceani proprias sitientibus undas?
<drac. de_laud. 1.82> Nescia mentiri rerum cognata fidelis
<drac. de_laud. 1.83> Conseruat natura fidem pietate Parentis
<drac. de_laud. 1.84> Participans, quaecumque forent mundoque minentur,
<drac. de_laud. 1.85> Ostentis uentura monens, ut pectore laeto,
<drac. de_laud. 1.86> Si bona sunt uentura, bonis nos ante fruamur,
<drac. de_laud. 1.87> Si mala portendant, liceat placare precando
<drac. de_laud. 1.88> Naturae caelique Deum post saecla manentem.
<drac. de_laud. 1.89> Nemo ferire uolens se praemonet ante cauendum,
<drac. de_laud. 1.90> Sed qui terret, amat; sic indulgentia poenam
<drac. de_laud. 1.91> Praeuenit et nullos capiunt tormenta reatus.
<drac. de_laud. 1.92> Non negat Omnipotens ueniam cuicumque roganti,
<drac. de_laud. 1.93> Supplicium cum saepe uetet, licet inde minetur
<drac. de_laud. 1.94> Omnibus, et nullum feriat censura Tonantis,
<drac. de_laud. 1.95> Ni uitium peccantis agat perstando maligne,
<drac. de_laud. 1.96> Et quemcumque ferit moderanter temperat ictus;
<drac. de_laud. 1.97> Corrigit errantem, non punit morte repente,
<drac. de_laud. 1.98> Si peccare diu parcat quicumque profanus.
<drac. de_laud. 1.99> Sed cum perstat homo semper delicta sequendo,
<drac. de_laud. 1.100> Sentiet iratum poena plectente furorem.
<drac. de_laud. 1.101> Nemo Deum sentit, quotiens irascitur ulli,
<drac. de_laud. 1.102> Ni fulget prae clade minas pietatis amore
<drac. de_laud. 1.103> Donec ab excelsis ueniat uindicta coercens:
<drac. de_laud. 1.104> Impete terribili grauis ingruit ira repente,
<drac. de_laud. 1.105> Sensim rursus adest nullo terrore minante,
<drac. de_laud. 1.106> Ante nec agnoscit Dominum quicumque furentem,
<drac. de_laud. 1.107> Donec in extremos gemitus recidente ruina
<drac. de_laud. 1.108> Ingruat incautum grauiori pondere frangens.
<drac. de_laud. 1.109> Sed non est omnis manus exstirpanda reorum;
<drac. de_laud. 1.110> Solos quippe necat, quos cernit nolle reuerti,
<drac. de_laud. 1.111> Addere sed grauibus peccatis crimina dura;
<drac. de_laud. 1.112> Nam mox tempus adest ueniae, quo uota recurrunt
<drac. de_laud. 1.113> Ad meliora semel, sed non reditura secundo
<drac. de_laud. 1.114> Ad scelus, abiectum lacrimis prece corde reatum.
<drac. de_laud. 1.115> Quis genus humanum nescit seruare uolentem
<drac. de_laud. 1.116> Auctorem dominumque Deum? Cui contulit index
<drac. de_laud. 1.117> Per tot facta dies, quem sexta luce creauit.
<drac. de_laud. 1.118> Prima dies nam lucis erat, mors una tenebris:
<drac. de_laud. 1.119> Lux datur ante polos, lux clari causa diei,
<drac. de_laud. 1.120> Lux iubar aethereum, lux noctis limes et umbris,
<drac. de_laud. 1.121> Lux facies rerum, dux lux cunctis elementis,
<drac. de_laud. 1.122> Lux genitis per cuncta color, lux gratia solis,
<drac. de_laud. 1.123> Lux decus astrorum, lux aurea cornua lunae,
<drac. de_laud. 1.124> Lux fulgor caeli, lux et primordia mundi,
<drac. de_laud. 1.125> Lux splendor flammae, lux magni temporis index,
<drac. de_laud. 1.126> Lux opus Auctoris primum, lux cardo pudoris,
<drac. de_laud. 1.127> Lux honor agricolis, requies lux omnibus aegris,
<drac. de_laud. 1.128> Lux aeui media est, lux quae dat tempora metis.
<drac. de_laud. 1.129> Et bene constituit mundi primordia lucem
<drac. de_laud. 1.130> Clarus ubique Deus numquam maculabilis auctor,
<drac. de_laud. 1.131> Quem non obscurant quacumque ex parte tenebrae
<drac. de_laud. 1.132> Nec celantur ei quaecumque obscura geruntur.
<drac. de_laud. 1.133> Initium factis lucem dat lucis origo.
<drac. de_laud. 1.134> Quanta spes mundi promissa est principe luce!
<drac. de_laud. 1.135> Quae totum praecessit opus quod continet orbis,
<drac. de_laud. 1.136> Quae solis praeuenit iter lumenque coruscum,
<drac. de_laud. 1.137> Cuius iussit ope clarescere cuncta creata.
<drac. de_laud. 1.138> Altera quippe dies caeli conuexa meretur
<drac. de_laud. 1.139> Et supra caelos ingentia flumina dantur
<drac. de_laud. 1.140> Ac dominatur aqua glomeratis fluctibus alma
<drac. de_laud. 1.141> Ignibus aethereis caelesti sede locatis.
<drac. de_laud. 1.142> Vnda beata nimis, meruit quae tecta polorum,
<drac. de_laud. 1.143> Celsa fauore Dei, iussu suspensa Tonantis.
<drac. de_laud. 1.144> Limitibus contenta suis elementa morantur
<drac. de_laud. 1.145> Nec flammas restringit aqua glaciemue reponit
<drac. de_laud. 1.146> Flammeus ignis aquae: seruant sub lege tenorem
<drac. de_laud. 1.147> Incorrupta suum, non impugnata uicissim;
<drac. de_laud. 1.148> Non discreta quidem, sed nec permixta morantur.
<drac. de_laud. 1.149> Tertia caeruleum ponti lux edidit aequor;
<drac. de_laud. 1.150> Fluctibus immensis pelagi freta glauca liquescunt
<drac. de_laud. 1.151> Ipsa dies terram meruit de fluctibus actam;
<drac. de_laud. 1.152> Eruitur tellus uasto demersa profundo
<drac. de_laud. 1.153> Et solidante globo grauior per inane pependit
<drac. de_laud. 1.154> Axe rotante polum; sunt pro radicibus undae;
<drac. de_laud. 1.155> Quam molles portant ceu fundamenta liquores,
<drac. de_laud. 1.156> Arida materies rapitur de corde fluenti
<drac. de_laud. 1.157> Nondum mater humus; cuius pars soluit harenas,
<drac. de_laud. 1.158> In glebam pars membra ligat, pars saxa tumescunt
<drac. de_laud. 1.159> Et cautes stant montis apex, pars flumina mergit,
<drac. de_laud. 1.160> Planities pars tensa iacet, pars litora curuat,
<drac. de_laud. 1.161> Pars datur in tumulos, pars aspera rupibus horret
<drac. de_laud. 1.162> In scopulos pars certa riget, pars ualle profunda
<drac. de_laud. 1.163> Cingitur et colles tumidi iuga celsa supinant
<drac. de_laud. 1.164> Et mare nauigerum quatitur spumantibus undis.
<drac. de_laud. 1.165> Atque humiles campos spatiis aequalibus aptant;
<drac. de_laud. 1.166> Pars data dulcifluis undantes fontibus agri.
<drac. de_laud. 1.167> Herba uirens prodit, it surculus omnis in auras
<drac. de_laud. 1.168> Et semper uestita comis frondescit oliua;
<drac. de_laud. 1.169> Omnia poma uirens profert, non parturit arbor;
<drac. de_laud. 1.170> Linguae laurus honos soluit donanda poetis;
<drac. de_laud. 1.171> Torta per obliquos it uitis in orbe corymbos,
<drac. de_laud. 1.172> Verberat et palmes ramos fluitante flagello;
<drac. de_laud. 1.173> Vinea pampineos subarundinat ebria campos,
<drac. de_laud. 1.174> Munera laetitiae spondens pendentibus uuis,
<drac. de_laud. 1.175> Fluctibus et uariis redolent florentia rura.
<drac. de_laud. 1.176> Vna parens tellus non unum fundit honorem,
<drac. de_laud. 1.177> Sed quot sunt herbae, tot permiscentur odores.
<drac. de_laud. 1.178> India mundus erat gemmans, pigmenta per herbas
<drac. de_laud. 1.179> Producunt sub sole nouo rudibusque racemis.
<drac. de_laud. 1.180> Est locus interea diffundens quattuor amnes
<drac. de_laud. 1.181> Floribus ambrosiis gemmato caespite pictus,
<drac. de_laud. 1.182> Plenus odoriferis numquam marcentibus herbis,
<drac. de_laud. 1.183> Hortus in orbe Dei cunctis felicior hortis.
<drac. de_laud. 1.184> Fructus inest anni, cum tempora, nesciat anni.
<drac. de_laud. 1.185> Illic floret humus semper sub uere perenni,
<drac. de_laud. 1.186> Arboreus hinc inde chorus uestitur amoene:
<drac. de_laud. 1.187> Frondibus intextis ramorum murus opacus
<drac. de_laud. 1.188> Stringitur atque omnes pendent ex arbore fructus
<drac. de_laud. 1.189> Et passim per prata iacent. Non solis anheli
<drac. de_laud. 1.190> Flammatur radiis, quatitur nec flatibus ullis
<drac. de_laud. 1.191> Nec coniuratis furit illic turbo procellis;
<drac. de_laud. 1.192> Non glacies destricta domat, non grandinis ictus
<drac. de_laud. 1.193> Verberat aut gelidis canescunt prata pruinis.
<drac. de_laud. 1.194> Sunt ibi sed placidi flatus, quos mollior aura
<drac. de_laud. 1.195> Edidit exsurgens nitidis de fontibus horti;
<drac. de_laud. 1.196> Arboribus mouet illa comas, de flamine molli
<drac. de_laud. 1.197> Frondibus impulsis immobilis umbra uagatur:
<drac. de_laud. 1.198> Fluctuat omnis honos et nutant pendula poma.
<drac. de_laud. 1.199> Ver ibi perpetuum communes temperat auras,
<drac. de_laud. 1.200> Ne laedat frondes et ut omnia poma coquantur.
<drac. de_laud. 1.201> Non apibus labor est ceris formare cicutas:
<drac. de_laud. 1.202> Nectaris aetherei sudant ex arbore mella,
<drac. de_laud. 1.203> Et pendent foliis iam pocula blanda futura.
<drac. de_laud. 1.204> Pendet et optatae uiuax medicina salutis,
<drac. de_laud. 1.205> Et quae dependent sollers pictura figurat.
<drac. de_laud. 1.206> Auroram iam quarta dies praemiserat undis
<drac. de_laud. 1.207> Et rutilante polo compresserat ora rubore:
<drac. de_laud. 1.208> Mox solis radiare globum iubet igne salutis.
<drac. de_laud. 1.209> Flamma salutaris perfundit lumine mundum,
<drac. de_laud. 1.210> Cuncta salutifero rident elementa uapore;
<drac. de_laud. 1.211> Cuius ab igne suo lunam iubet ire secundam,
<drac. de_laud. 1.212> Nigra tenebrarum corrumpere tempora noctis
<drac. de_laud. 1.213> Et trepidum proferre diem comitante quiete;
<drac. de_laud. 1.214> Candida somnigeris collustrans cornibus axem,
<drac. de_laud. 1.215> Quae numero est crescente breuis, sed plena minore.
<drac. de_laud. 1.216> Flammeus ornatus caeli per sidera fulsit:
<drac. de_laud. 1.217> Officia stellis, numeros et nomina iussit,
<drac. de_laud. 1.218> Tempora distribuit, loca contulit, ignibus egit,
<drac. de_laud. 1.219> Limitibus fixit, iubar induit, axe rotauit,
<drac. de_laud. 1.220> Cursibus aptauit, caeli regionibus addit.
<drac. de_laud. 1.221> Agminis innumeri nec flammea sidera solem
<drac. de_laud. 1.222> Destituunt quacumque die, sed luce premuntur
<drac. de_laud. 1.223> Luminis immensi radiato uertice fusi.
<drac. de_laud. 1.224> Nec mirum, si clara latent sub sole corusco
<drac. de_laud. 1.225> Sidera, quo mundum monstrat mensura minorem,
<drac. de_laud. 1.226> Qui fouet igne pio caelum mare sidera terras.
<drac. de_laud. 1.227> Concepta uirtute Dei, quem sphaera polorum
<drac. de_laud. 1.228> Sustinet, et sentit Dominum per cuncta tonantem,
<drac. de_laud. 1.229> Cuius ab imperio ueniunt quaecumque ministrat.
<drac. de_laud. 1.230> Omnia iussus agit, totum sub lege laborat,
<drac. de_laud. 1.231> Miles et ipse Dei, cum luna et sidera cuncta
<drac. de_laud. 1.232> Ostentans sub uere nouo, sub tempore primo,
<drac. de_laud. 1.233> Sub tirone die ueterana in saecla parato.
<drac. de_laud. 1.234> Addit quinta dies animalia cuncta profundi.
<drac. de_laud. 1.235> In corpus solidantur aquae neruique ligantur.
<drac. de_laud. 1.236> Musculus humor erat, fluctus durescit in ossa
<drac. de_laud. 1.237> Atque oculi gemmantur aquis umore gelato.
<drac. de_laud. 1.238> Et quot sunt fluctus, tot forsitan aequore pisces
<drac. de_laud. 1.239> Luserunt fluido per caerula uasta natatu
<drac. de_laud. 1.240> Et crispante freto perflabant naribus undas.
<drac. de_laud. 1.241> Terrigenis factura cibos post cuncta creandis
<drac. de_laud. 1.242> Exilit inde uolans gens plumea laeta per auras
<drac. de_laud. 1.243> Aera concutiens pinnis crepitante uolatu
<drac. de_laud. 1.244> Ac uarias fundunt blando modulamine uoces
<drac. de_laud. 1.245> Et puto collaudant Dominum meruisse creari.
<drac. de_laud. 1.246> Hae niueo candore nitent, has purpura uestit,
<drac. de_laud. 1.247> Est croceus his pluma color, has aureus ornat
<drac. de_laud. 1.248> Galbanus, ast aliis pinnae solidantur ocellis
<drac. de_laud. 1.249> Atque hyacinthus adest per colla et pectora fulgor;
<drac. de_laud. 1.250> Eminet his cristatus apex, has lingua decorat
<drac. de_laud. 1.251> Et breuitas formae pensatur uoce canora;
<drac. de_laud. 1.252> Est unus his pluma color, has discolor ornat
<drac. de_laud. 1.253> Pinna, per innumeras currens pictura uolucres,
<drac. de_laud. 1.254> Et rudibus tenuem subtexunt aera pennis.
<drac. de_laud. 1.255> Sexta dies folium ramis et floribus herbas
<drac. de_laud. 1.256> Euomit et spicans acuit seges omnis aristas.
<drac. de_laud. 1.257> Silua comis uestita uiret nidosque loquaces
<drac. de_laud. 1.258> Exhibet et uarias decantat garrula uoces,
<drac. de_laud. 1.259> Cum natabunda uolat non motis plausibus ales;
<drac. de_laud. 1.260> Frondibus insidens uento cum fronde mouetur,
<drac. de_laud. 1.261> Vnguibus ad ramos infixa tenacibus haeret.
<drac. de_laud. 1.262> Pinnigerum uernare nemus uapor urguet in usus
<drac. de_laud. 1.263> Pignoris et molli durescunt oua tepore.
<drac. de_laud. 1.264> Pinnantur membrata globis, animantur, anhelant,
<drac. de_laud. 1.265> Rumpuntur, confracta sonant, nutrita uolatus
<drac. de_laud. 1.266> Temptant et rudibus librantur in aera plumis.
<drac. de_laud. 1.267> Sed cum discordent inter se elementa coacta,
<drac. de_laud. 1.268> Fetibus eductis concordant unda uel ignis:
<drac. de_laud. 1.269> Vnda creat uolucres, producit flamma uolucres.
<drac. de_laud. 1.270> Pabula mundus erat, sed non qui pasceret herbas
<drac. de_laud. 1.271> Adfuit: intactis senuissent floribus herbae,
<drac. de_laud. 1.272> Ni pascenda daret tellus iumenta per agros.
<drac. de_laud. 1.273> Cornibus erumpunt armata fronte iuuenci
<drac. de_laud. 1.274> Et per prata uagum sequitur sua bucula taurum;
<drac. de_laud. 1.275> Ceruus in arua fugax palmatis cornibus errat
<drac. de_laud. 1.276> Et uelox prorumpit equus, pecus utile belli.
<drac. de_laud. 1.277> Impia terribiles producit terra leones,
<drac. de_laud. 1.278> Simplicitas ouium fraudem passura luporum
<drac. de_laud. 1.279> Et raucos timuit discurrens damma molossos.
<drac. de_laud. 1.280> Spumat aper, mortes lunato dente minatur
<drac. de_laud. 1.281> Et latus obliquans meditatur proelia toruus,
<drac. de_laud. 1.282> Ne Massyla fames duros descendat in armos
<drac. de_laud. 1.283> Aut aper alter eat spumantia bella mouere.
<drac. de_laud. 1.284> Promitur omne genus pecudum, genus omne ferarum
<drac. de_laud. 1.285> Inter prata uagum nullo custode per herbas.
<drac. de_laud. 1.286> Instar montis habens incedit bestia moles;
<drac. de_laud. 1.287> Promitur anguis hians, quatitur sub dente uenenum,
<drac. de_laud. 1.288> Et maculosa repit squamis per uiscera serpens,
<drac. de_laud. 1.289> Ante uenena nocens, missura flatibus oris
<drac. de_laud. 1.290> Et subita sparsura grauis per sibila mortes
<drac. de_laud. 1.291> Atque eadem membris uitae paritura medellas.
<drac. de_laud. 1.292> Sed ne cuncta simul passim per cuncta fuissent,
<drac. de_laud. 1.293> Distribuit loca certa Deus et tempora fixit.
<drac. de_laud. 1.294> Tempore non uno ueniunt quae saeua uocantur:
<drac. de_laud. 1.295> Non semper mouet arma leo nec scorpius ictus
<drac. de_laud. 1.296> Semper habet nec semper agit fera uipera mortes
<drac. de_laud. 1.297> Nec semper tollunt ad uulnera colla cerastae;
<drac. de_laud. 1.298> Non semper furit unda maris nec semper adurit
<drac. de_laud. 1.299> Solis ubique calor: pro tempore temperat ignes,
<drac. de_laud. 1.300> Pro regione plagae, pro tempore temperat undas
<drac. de_laud. 1.301> Et modo bellantes fluctus freta pigra iacebunt.
<drac. de_laud. 1.302> Ipse polus, qui grande tonat, sine nube serenus
<drac. de_laud. 1.303> Iam tacet et puro redeunt sua lumina caelo.
<drac. de_laud. 1.304> Multa locis data sunt uariis dispersa per orbem:
<drac. de_laud. 1.305> Arida uipereos angues suscepit harena,
<drac. de_laud. 1.306> Vmida sortitur tellus fera colla leonum,
<drac. de_laud. 1.307> India cum gemmas et eburnea monstra minatur
<drac. de_laud. 1.308> (Belua diuinos inter generatur odores
<drac. de_laud. 1.309> Ambrosiasque rapit male fraglans bestia messes)
<drac. de_laud. 1.310> Incertusque color tigris per mille colores
<drac. de_laud. 1.311> Montibus Hyrcanis uento fetata marito
<drac. de_laud. 1.312> Mittitur ut uincat currens orbata procellas.
<drac. de_laud. 1.313> Cornibus erectos sortita est Africa dammas,
<drac. de_laud. 1.314> Concaua suscipiunt per montes saxa dracones.
<drac. de_laud. 1.315> Cetera distribuit diuersis semina terris,
<drac. de_laud. 1.316> Plurima coniunxit, sed caespite, mente diremit.
<drac. de_laud. 1.317> Munera praeterea funduntur diuitis agri:
<drac. de_laud. 1.318> Protulit eximias et ditior India gemmas,
<drac. de_laud. 1.319> Producunt niueos et litora rubra lapillos,
<drac. de_laud. 1.320> Flammantes uiridesque tulit Babylonia crustas;
<drac. de_laud. 1.321> Persica nobilitas pretiosis litora gemmis,
<drac. de_laud. 1.322> Frigidus et roseo carbunculus ardet honore,
<drac. de_laud. 1.323> Ser et fila trahit nullo sub pollice ducta,
<drac. de_laud. 1.324> Balsama Caesareos plorant uirgulta per agros
<drac. de_laud. 1.325> Et nimis ambrosium lacrimae dant munus odoris;
<drac. de_laud. 1.326> Cinnamon interior profert sub Phoenice tellus
<drac. de_laud. 1.327> Solis amica nimis nam non de sole perusta
<drac. de_laud. 1.328> Haec nardi flores, haec portio fundit amomum.
<drac. de_laud. 1.329> Omnibus his genitis animal rationis amicum
<drac. de_laud. 1.330> Formatur uirtute Dei, limatur in artus,
<drac. de_laud. 1.331> Vt dominanter eat moderatior omnibus unus.
<drac. de_laud. 1.332> Naturae iussit quae protulit omnia princeps,
<drac. de_laud. 1.333> Ast hominem non terra parit, non pontus ab undis,
<drac. de_laud. 1.334> Non caelum, non astra creant, non purior aer,
<drac. de_laud. 1.335> Sed dominaturum cunctis Dominator et Auctor
<drac. de_laud. 1.336> Plasmauit per membra uirum de puluere factum.
<drac. de_laud. 1.337> Limus adhuc deformis erat, membratur in artus
<drac. de_laud. 1.338> Corporeus, species hominis, caelestis imago.
<drac. de_laud. 1.339> Conspicitur noua forma uiri sine mente parumper.
<drac. de_laud. 1.340> Spiritus infusus subito per membra cucurrit
<drac. de_laud. 1.341> Et calefacta rubens tenuit praecordia sanguis,
<drac. de_laud. 1.342> Mox rubuere genae, totos rubor inficit artus.
<drac. de_laud. 1.343> Iam cutis est qui puluis erat, iam terra medullas
<drac. de_laud. 1.344> Ossibus includit, surgunt in messe capilli.
<drac. de_laud. 1.345> Orbe micant gemino gemmantia lumina uisus
<drac. de_laud. 1.346> Et uocem compago dedit noua machina surgens
<drac. de_laud. 1.347> Auctorem laudare suum gauisa, quod esset,
<drac. de_laud. 1.348> Atque oculos per cuncta iacit: miratur amoenum
<drac. de_laud. 1.349> Sic florere locum, sic puros fontibus amnes
<drac. de_laud. 1.350> Quattuor undisonis stringenti gurgite ripas
<drac. de_laud. 1.351> Ire per arboreos saltus camposque uirentes,
<drac. de_laud. 1.352> Miratur. Sed quid sit homo, quos factus ad usus
<drac. de_laud. 1.353> Scire cupit simplex et non habet unde requirat,
<drac. de_laud. 1.354> Quo merito sibimet data sit possessio mundus
<drac. de_laud. 1.355> Et domus alma nemus per florea regna parata;
<drac. de_laud. 1.356> At procul exspectat uirides iumenta per agros
<drac. de_laud. 1.357> Et de se tacitus quae sint haec cuncta requirit
<drac. de_laud. 1.358> Vel quare secum non sint haec cuncta uolutat;
<drac. de_laud. 1.359> Nam consorte carens cum quo conferret egebat.
<drac. de_laud. 1.360> Viderat Omnipotens haec illum corde mouentem
<drac. de_laud. 1.361> Et miseratus ait: "demus adiutoria facto
<drac. de_laud. 1.362> Participem generis." Tamquam si diceret Auctor:
<drac. de_laud. 1.363> "Non solum decet esse uirum, consortia blanda
<drac. de_laud. 1.364> Nouerit, uxor erit, cui sit tamen iste maritus;
<drac. de_laud. 1.365> Coniugium se quisque uocet, dulcedo recurrat
<drac. de_laud. 1.366> Cordibus innocuis et sit sibi pignus uterque,
<drac. de_laud. 1.367> Velle pares et nolle pares, stans una uoluntas.
<drac. de_laud. 1.368> Pax animi concors paribus concurrere uotis,
<drac. de_laud. 1.369> Ambo sibi requies cordis sint, ambo fideles
<drac. de_laud. 1.370> Et quicumque datur casus, sit causa duorum."
<drac. de_laud. 1.371> Nec mora, iam uenit alta quies oculosque supinat
<drac. de_laud. 1.372> Somnus et in dulcem soluuntur membra soporem.
<drac. de_laud. 1.373> Sed cum iure Deus nullo prohibente ualeret
<drac. de_laud. 1.374> Demere particulam de quod pius ipse pararat
<drac. de_laud. 1.375> (Sed si ablata daret iuueni sua costa dolorem,
<drac. de_laud. 1.376> Redderet et tristem subito, quem laedere nollet),
<drac. de_laud. 1.377> Fur Opifex uult esse suus. Nam posset et illam
<drac. de_laud. 1.378> Puluere de simili Princeps formare puellam,
<drac. de_laud. 1.379> Sed quo plenus amor toto de corde ueniret,
<drac. de_laud. 1.380> Noscere in uxorem uoluit sua membra maritum.
<drac. de_laud. 1.381> Diuiditur contexta cutis, subducitur una
<drac. de_laud. 1.382> Sensim costa uiro, sed mox reditura marito.
<drac. de_laud. 1.383> Nam iuuenis de parte breui formatur adulta
<drac. de_laud. 1.384> Virgo decora rudis matura tumentibus annis,
<drac. de_laud. 1.385> Coniugii subolisque capax quo nata probatur,
<drac. de_laud. 1.386> Et sine lacte pio fit mox infantia pubes.
<drac. de_laud. 1.387> Excutitur somno iuuenis, uidet ipse puellam
<drac. de_laud. 1.388> Ante oculos astare suos, pater, inde maritus,
<drac. de_laud. 1.389> Non tamen ex coitu genitor, sed coniugis auctor.
<drac. de_laud. 1.390> Somnus erat partus, conceptus semine nullo;
<drac. de_laud. 1.391> Materiem fecunda quies produxit amoris
<drac. de_laud. 1.392> Affectusque nouos blandi genuere sopores.
<drac. de_laud. 1.393> Constitit ante oculos nullo uelamine tecta,
<drac. de_laud. 1.394> Corpore nuda simul niueo quasi nympha profundi:
<drac. de_laud. 1.395> Caesaries intonsa comis, gena pulcra rubore,
<drac. de_laud. 1.396> Omnia pulcra gerens, oculos os colla manusque,
<drac. de_laud. 1.397> Vel qualem possent digiti formare Tonantis.
<drac. de_laud. 1.398> Nescia mens illis, fieri quae causa fuisset.
<drac. de_laud. 1.399> Tunc Deus et Princeps ambos coniunxit in unum
<drac. de_laud. 1.400> Et remeat sua costa uiro, sua membra recepit,
<drac. de_laud. 1.401> Accipit et fenus, cum non sit debitor ullus.
<drac. de_laud. 1.402> His datur omnis humus cum quicquid iussa creauit
<drac. de_laud. 1.403> Aeris et pelagi fetus, elementa duorum
<drac. de_laud. 1.404> Arbitrio commissa manent. His "crescite", dixit
<drac. de_laud. 1.405> "Et replete solum" Omnipotens "de semine uestro
<drac. de_laud. 1.406> Sanguinis ingeniti natis; nutrite nepotes
<drac. de_laud. 1.407> Et de prole nouos iterum copulate iugales.
<drac. de_laud. 1.408> Vel dum terra fretum, dum terram subleuat aer,
<drac. de_laud. 1.409> Dum solis micat axe iubar, dum luna tenebras
<drac. de_laud. 1.410> Dissipat et puro lucent mea sidera caelo,
<drac. de_laud. 1.411> Sumere quicquid habent pomaria nostra licebit;
<drac. de_laud. 1.412> Nam totum quod terra creat, quod pontus et aer
<drac. de_laud. 1.413> Protulit, addictum uestro sub iure manebit
<drac. de_laud. 1.414> Deliciaeque fluent uobis et honesta uoluptas:
<drac. de_laud. 1.415> Arboris unius tantum nescite saporem."
<drac. de_laud. 1.416> Dixerat ista Deus, sanxit natura quod inquit
<drac. de_laud. 1.417> Omnipotens. Mirata diem, discedere solem
<drac. de_laud. 1.418> Nec lucem remeare putat terrena propago
<drac. de_laud. 1.419> Solanturque graues lunari luce tenebras,
<drac. de_laud. 1.420> Sidera cuncta notant caelo radiare sereno.
<drac. de_laud. 1.421> Ast ubi purpureo surgentem ex aequore cernunt
<drac. de_laud. 1.422> Luciferum uibrare iubar flammasque ciere
<drac. de_laud. 1.423> Et reducem super astra diem de sole rubente,
<drac. de_laud. 1.424> Nox reuocata fouet hesterna in gaudia mentes;
<drac. de_laud. 1.425> Temporis esse uices noscentes luce diurna
<drac. de_laud. 1.426> Coeperunt sperare dies, ridere tenebras.
<drac. de_laud. 1.427> Tot bona facta Deus non obliuiscitur umquam,
<drac. de_laud. 1.428> Quae propter hominem fecit sanxitque manere.
<drac. de_laud. 1.429> Huic Dominus pietatis opem subducere non uult,
<drac. de_laud. 1.430> Addicet nec plasma suum. Scit conditor aeui
<drac. de_laud. 1.431> Esse nihil prorsus praeter se ubique rogandum,
<drac. de_laud. 1.432> Et nisi subueniat, succurrens non erit ullus.
<drac. de_laud. 1.433> Inde malo bonus est homini Deus, omnibus auctor
<drac. de_laud. 1.434> Spes opifex dominus rector dux arbiter index,
<drac. de_laud. 1.435> Continua bonitate pius, uirtute modestus,
<drac. de_laud. 1.436> Simplicitate bonus, sed culmine celsior omni.
<drac. de_laud. 1.437> Ibant per flores et tota rosaria laeti
<drac. de_laud. 1.438> Inter odoratas messes lucosque uirentes
<drac. de_laud. 1.439> Simpliciter pecudum ritu uel more ferarum,
<drac. de_laud. 1.440> Corporibus nudis et nescia corda ruboris.
<drac. de_laud. 1.441> Quid pars membrorum secretior esset habenda?
<drac. de_laud. 1.442> Vnde rudes scirent, quid moribus esset honestum?
<drac. de_laud. 1.443> Quod digitos oculosque, putant hoc quoque pudenda.
<drac. de_laud. 1.444> Publica iungebant affectibus oscula passim
<drac. de_laud. 1.445> Nec rubor ullus erat, cum staret origo pudoris,
<drac. de_laud. 1.446> Illicitumque sibi prorsus nihil esse putabant.
<drac. de_laud. 1.447> Et bene credebant, quibus omnia iussit ad usus
<drac. de_laud. 1.448> Arboris unius fructu sub lege negato.
<drac. de_laud. 1.449> Vomere non tellus, non rastris iussa domari,
<drac. de_laud. 1.450> Quaerere nec sudor fructus quocumque labore
<drac. de_laud. 1.451> Cogitur aut campos aliquo de fonte rigare;
<drac. de_laud. 1.452> Imbre ferax nullo, pluuiis absentibus uber
<drac. de_laud. 1.453> Caespes et arbitrio crescit fetura marito.
<drac. de_laud. 1.454> Praeterea solis datus est locus ille duobus:
<drac. de_laud. 1.455> Deliciis hominum tantum constructus opacis
<drac. de_laud. 1.456> Nec placidas sustentat aues, non ore cruentas,
<drac. de_laud. 1.457> Vnguibus armatas nescit perferre uolucres,
<drac. de_laud. 1.458> Omne genus pecudum nescit, genus omne ferarum.
<drac. de_laud. 1.459> Solus ibi irrepsit squamoso corpore serpens
<drac. de_laud. 1.460> Fraudibus imbutus mortis, caput omne malorum,
<drac. de_laud. 1.461> Pectore uipereo mellitum ex ore uenenum
<drac. de_laud. 1.462> Funereo sub dente parans spumante palato.
<drac. de_laud. 1.463> Ergo ibi liuor edax, coctum serpente uenenum
<drac. de_laud. 1.464> Inuidiae mordacis habens sub fronte modesta,
<drac. de_laud. 1.465> Quaerit opem sceleri, per quam fallatur honestas
<drac. de_laud. 1.466> Simplicitasque cadat uel credula corda reatum
<drac. de_laud. 1.467> Incurrant non fraude sua, sed clade perenni.
<drac. de_laud. 1.468> Fortia corda uiri non expugnanda per anguem
<drac. de_laud. 1.469> Praesensit pietatis inops et coniugis aures
<drac. de_laud. 1.470> Aggreditur sub uoce pia, sermone maligno
<drac. de_laud. 1.471> Insidiosus adit heu mollia corda puellae:
<drac. de_laud. 1.472> Ingerit ore cibos crudeli funere plenos.
<drac. de_laud. 1.473> His semel assumptis reserantur lumina cordis
<drac. de_laud. 1.474> Ac permixta bonis patuit doctrina malorum.
<drac. de_laud. 1.475> Paenituit nescisse dapes et damna putantur
<drac. de_laud. 1.476> Temporis exacti spatia. Procedere peius
<drac. de_laud. 1.477> Ausum quippe nefas: temptat seducta maritum
<drac. de_laud. 1.478> Et capit insontem iam noxia femina uictum.
<drac. de_laud. 1.479> Circumuenta perit, sed circumscripta fefellit.
<drac. de_laud. 1.480> Nec circumscriptor serpens impune triumphat.
<drac. de_laud. 1.481> Nam postquam et iuuenis uiolata mente comedit
<drac. de_laud. 1.482> Funereos sine lege cibos in morte futuros,
<drac. de_laud. 1.483> Mox sapit infelix, quid prauum, quid sit honestum:
<drac. de_laud. 1.484> Cognita simplicitas, sed mox est corde fugata.
<drac. de_laud. 1.485> Membra pudenda putant partem, quae est prolis origo,
<drac. de_laud. 1.486> Et qua uentris erat digestio turpis habetur.
<drac. de_laud. 1.487> Omnibus e membris pars mundior illa putatur,
<drac. de_laud. 1.488> Noxia sola magis fuerat quae in corpore toto,
<drac. de_laud. 1.489> Os, aditus mortis quam protulit atque recepit
<drac. de_laud. 1.490> Lingua suada mali, sed et aures limina mortis.
<drac. de_laud. 1.491> Viderat Omnipotens homines didicisse pudorem,
<drac. de_laud. 1.492> Perdiderant quem fraude truci dapibusque comesis,
<drac. de_laud. 1.493> Errantes per prata reos foliisque tegentes
<drac. de_laud. 1.494> Fecundos artus: dant agnita membra reatum,
<drac. de_laud. 1.495> Illicitum fas ante putant licitumque profecto
<drac. de_laud. 1.496> Creditur esse nefas. Hos increpat ore tonanti,
<drac. de_laud. 1.497> Sacrilegos quos iura Dei calcasse profanat,
<drac. de_laud. 1.498> Dum quaerunt ullas foliis uel rupe latebras,
<drac. de_laud. 1.499> Tunc magis obtunsi, cum credunt posse latere
<drac. de_laud. 1.500> Omnituum quodcumque Deum, cui cuncta patescunt,
<drac. de_laud. 1.501> Et merito, quia cuncta facit fecitque iubendo.
<drac. de_laud. 1.502> Non fugit artificem chalybis, quae massa caminos
<drac. de_laud. 1.503> Sustineat, quae missa semel fornace liquescat,
<drac. de_laud. 1.504> Exedat rubigo latens quae uiscera ferri;
<drac. de_laud. 1.505> Hic non defossa prodit tellure metalla,
<drac. de_laud. 1.506> Promittit saxis et non de puluere gemmas;
<drac. de_laud. 1.507> Scit, quibus immittat mordaces fluctibus hamos
<drac. de_laud. 1.508> Retibus aut pisces fallat scrutator aquarum,
<drac. de_laud. 1.509> Et male uenturas spondet sibi nauta procellas;
<drac. de_laud. 1.510> Si pluuialis hiems aut saxeus urgeat imber,
<drac. de_laud. 1.511> Non latet agricolas; sub terris prouidus undae
<drac. de_laud. 1.512> Promittit fontes designans ante saporem
<drac. de_laud. 1.513> Inspecta tellure semel, sine fluctibus ullis;
<drac. de_laud. 1.514> Sibila dum reticent necdum serpente probato
<drac. de_laud. 1.515> Praedicit Psyllus uim cuiuscumque ueneni;
<drac. de_laud. 1.516> Signa uidet mortis medicus reducisque salutis
<drac. de_laud. 1.517> Et negat aut spondet uicturum iudice uisu
<drac. de_laud. 1.518> Taedia laetitiae uel gaudia luctibus indens.
<drac. de_laud. 1.519> Cur exempla damus homines praescire futura,
<drac. de_laud. 1.520> Cum testante Deo doceatur nosse quod instat?
<drac. de_laud. 1.521> "Natio uiperea", clamans mortalibus inquit
<drac. de_laud. 1.522> "Signa poli nostis, praedicitis: imminet imber,
<drac. de_laud. 1.523> Et ueniet, nec fallit hiems nec tardat adesse."
<drac. de_laud. 1.524> Ecce genus hominum uentura scire probatur.
<drac. de_laud. 1.525> Nec mirum, Christi si sentit imago futurum,
<drac. de_laud. 1.526> Cum nos uenturum moneant animalia muta:
<drac. de_laud. 1.527> Bucula rana sues formicae coruus hirundo
<drac. de_laud. 1.528> Praedicunt pluuias nec clam praesagia fallunt.
<drac. de_laud. 1.529> Quid res exanimes, testas? ardente lucerna
<drac. de_laud. 1.530> Scintillare oleum fungis crescentibus igne?
<drac. de_laud. 1.531> An Deus omnipotens posset nescire latebras
<drac. de_laud. 1.532> Rupis et ex foliis uestis contexta caducis
<drac. de_laud. 1.533> Aspectus obstare? Deo tunc uoce reatus
<drac. de_laud. 1.534> Crimine femineo semet peccasse fatetur
<drac. de_laud. 1.535> Infelix coniunx, in coniuge facta redundat
<drac. de_laud. 1.536> Et reus accusat; sed non purgandus agebat
<drac. de_laud. 1.537> Sed sic participem propter solacia cladis
<drac. de_laud. 1.538> Conscius adsciuit socius, ceu femina duxit
<drac. de_laud. 1.539> Ad scelus horrendum uel saeua piacula mortis.
<drac. de_laud. 1.540> Supplicio sociante duos releuare reatum
<drac. de_laud. 1.541> Credidit infelix, si par sententia damnet
<drac. de_laud. 1.542> Quos par culpa tenet (gradus illic temporis inter-
<drac. de_laud. 1.543> Est tantum, nam causa ligat communis utrumque)
<drac. de_laud. 1.544> Exsurgit censura Dei pietate seuera
<drac. de_laud. 1.545> Et uitae mortisque simul sententia fertur.
<drac. de_laud. 1.546> Supplicium infelix, quo mors datur atque negatur,
<drac. de_laud. 1.547> Vltio uitalis cohibetur limite mortis:
<drac. de_laud. 1.548> Poena mori crudelis erat, sed uiuere peius.
<drac. de_laud. 1.549> Otia delicias perdunt discuntque labores,
<drac. de_laud. 1.550> Qui cultore Deo fructum telluris habebant.
<drac. de_laud. 1.551> Agricolam Dominum qui non diuiserat umquam
<drac. de_laud. 1.552> (Ipse rigator erat, sator altor messor arator),
<drac. de_laud. 1.553> Offendunt hunc ambo pium: truduntur ab horto
<drac. de_laud. 1.554> Perpetui floris nec habet sub iure reorum
<drac. de_laud. 1.555> Et uitae mors meta datur cum fine malorum.
<drac. de_laud. 1.556> Magna Dei pietas, uenia qui temperat iras:
<drac. de_laud. 1.557> Vita grauis hominum succiditur impete mortis,
<drac. de_laud. 1.558> Quae recidiua magis conuersis corde resurgit.
<drac. de_laud. 1.559> Mors mundanorum requies uel certa laborum
<drac. de_laud. 1.560> Et male uiuenti praestatur fine salutis:
<drac. de_laud. 1.561> Continuans quodcumque nocet prauumque bonumque.
<drac. de_laud. 1.562> Solus in aeternum Deus est regnator et auctor,
<drac. de_laud. 1.563> Virtus trina Deus, triplex Deus omnis et unus,
<drac. de_laud. 1.564> De quo speratum conceditur omne benignum
<drac. de_laud. 1.565> Nec mens quaecumque praesumpsit pura fefellit,
<drac. de_laud. 1.566> Dictorum effectus non desunt tempore eodem,
<drac. de_laud. 1.567> Penes quem sensu praecordia muta loquuntur
<drac. de_laud. 1.568> Et lingua reticente sonat super aethera sermo
<drac. de_laud. 1.569> Ac mens pura Deum potius quam lingua precatur.
<drac. de_laud. 1.570> Ergo operis memor ipse sui Deus imperat ambos
<drac. de_laud. 1.571> Sedibus egressos placidis dominentur ut orbi
<drac. de_laud. 1.572> Et totum quod mundus habet sub iure tenerent.
<drac. de_laud. 1.573> Ac quod floret humus, uiridis quod germinat herba,
<drac. de_laud. 1.574> Quod spicant messes, quod ramis parturit arbor,
<drac. de_laud. 1.575> Quod gemmant uites, quod amoena comantia frondent
<drac. de_laud. 1.576> Flumina quod mittunt fontes, quod fluctuat aequor,
<drac. de_laud. 1.577> Quod pelagi trahit unda fretum, quod litora tundit,
<drac. de_laud. 1.578> Murmure quod uenti flantes uaga marmora crispant,
<drac. de_laud. 1.579> Quod generant terrae, quod flammae pontus et aer:
<drac. de_laud. 1.580> Vsibus humanis data sunt haec cuncta uenire,
<drac. de_laud. 1.581> Vt similis qui factus erat de puluere Christo
<drac. de_laud. 1.582> His dominaretur cunctis, sub carne creatis
<drac. de_laud. 1.583> Corpora corporibus seruirent cuncta subacta.
<drac. de_laud. 1.584> Spiritus interea seruit sine corpore uentus;
<drac. de_laud. 1.585> Ventus agit nubes, in nubila crassior aer
<drac. de_laud. 1.586> Cogitur: hoc imbres ueniunt placidumque serenum;
<drac. de_laud. 1.587> Ventus alit fructus et uentus spicat aristas,
<drac. de_laud. 1.588> Ventilat aestiuo quas flatu mollior aura;
<drac. de_laud. 1.589> Deflorat fructus et decutit arbore flores;
<drac. de_laud. 1.590> Flatibus accendit flammas et temperat aestus.
<drac. de_laud. 1.591> Flatibus alternis redeunt commercia uitae;
<drac. de_laud. 1.592> Itque reditque suos repetendo spiritus haustus
<drac. de_laud. 1.593> Et reduci uento fibrae pulmonis anhelant:
<drac. de_laud. 1.594> Faucibus excurrens it naribus aura uicissim,
<drac. de_laud. 1.595> Vitales animat per membra tepentia sensus
<drac. de_laud. 1.596> Et modo quae gelidis, calidis nunc flatibus ora
<drac. de_laud. 1.597> Illustrata uigent et tangunt flabra palatum.
<drac. de_laud. 1.598> Non haec humanis tantum spiramina membris
<drac. de_laud. 1.599> Sunt data, sed cunctis animantibus aura recurrit.
<drac. de_laud. 1.600> Spiritus ille Dei, quo corpora cuncta mouentur,
<drac. de_laud. 1.601> Omnia complectens agitat fouet inserit urget,
<drac. de_laud. 1.602> Vnde genus diuersa trahunt et semina rerum.
<drac. de_laud. 1.603> Molis ab immenso uenientia fonte perenni
<drac. de_laud. 1.604> Artificis formante manu digesta uomuntur
<drac. de_laud. 1.605> Ordine cuncta suo. Manet irreuocabile munus.
<drac. de_laud. 1.606> Nec tamen intereunt pereuntia lege diurna.
<drac. de_laud. 1.607> Quis neget undifluos procedere fontibus amnes,
<drac. de_laud. 1.608> Quorum iam reditus non umquam sperat origo?
<drac. de_laud. 1.609> Incessanter aquas licet euomat impete pleno,
<drac. de_laud. 1.610> Iacturam tamen unda negat sentire fluenti.
<drac. de_laud. 1.611> Omnibus hic mos est de flammis tollere flammas
<drac. de_laud. 1.612> Nec minuit quicquam detractus ab ignibus ignis.
<drac. de_laud. 1.613> Damna aliena solent aliorum lucra parare:
<drac. de_laud. 1.614> Hi quaestus cui damna parant? in fomite flammae
<drac. de_laud. 1.615> Detractae, cui forte iubar succiditur igni?
<drac. de_laud. 1.616> Nec carnale genus minuit fetura creando;
<drac. de_laud. 1.617> Ecce dedit homini plus quam sibi rex Deus auctor:
<drac. de_laud. 1.618> Formantur uirtute Dei mas unus et una
<drac. de_laud. 1.619> Et multos creat unus homo, mansura propago
<drac. de_laud. 1.620> Maxima fit, generis quam paruula fudit origo.
<drac. de_laud. 1.621> Parua Deo fuerant succedere nata peremptis,
<drac. de_laud. 1.622> Ni consumpta daret post saecla resurgere uitae.
<drac. de_laud. 1.623> Sed ne sit fixum reditus non esse sepultis
<drac. de_laud. 1.624> Cordibus illorum qui legis sancta profanant,
<drac. de_laud. 1.625> Annua conspiciant agris frumenta renasci
<drac. de_laud. 1.626> Mortua per sulcos terram findentis aratri.
<drac. de_laud. 1.627> Maior et ex truncis surgit radicibus arbor
<drac. de_laud. 1.628> Et foliis uestita uiret redeuntibus annis.
<drac. de_laud. 1.629> Pampinus uuiferae uitis sarmenta reuestit
<drac. de_laud. 1.630> Et gemmata rosis redeunt uirgulta ruboris
<drac. de_laud. 1.631> Ambrosio reduces rumpunt de cortice fructus,
<drac. de_laud. 1.632> Quis est uita fugax et par cum flore senectus;
<drac. de_laud. 1.633> Fit rediuiua uirens et crinibus herba renatis;
<drac. de_laud. 1.634> Ligna renascentur reduci sub germine cuncta:
<drac. de_laud. 1.635> Quae nunc herba fuit, lignum iacet, herba futura.
<drac. de_laud. 1.636> Squameus exuitur stellato tegmine serpens:
<drac. de_laud. 1.637> Pelle renascenti rursus redeunte iuuenta
<drac. de_laud. 1.638> Reptat hians anguis per sibila guttura pandens.
<drac. de_laud. 1.639> Frontibus arboreis amittunt cornua cerui,
<drac. de_laud. 1.640> Anguibus assumptis sed mox palmata resurgunt.
<drac. de_laud. 1.641> Aerias enudat aues iam penna uetusta
<drac. de_laud. 1.642> Et noua subuestit reparatas pluma uolucres.
<drac. de_laud. 1.643> Mortua praeterea caecorum lumina dudum
<drac. de_laud. 1.644> Nube tenebrarum discussa, luce recepta
<drac. de_laud. 1.645> Ad uisus rediere suos uultusque sepulti
<drac. de_laud. 1.646> Nocturnos perpessa dies oculatur imago;
<drac. de_laud. 1.647> Mortua pars hominis quotiens, pars uiua iacebat,
<drac. de_laud. 1.648> Funera uiua gemens, uiuax in morte cadauer
<drac. de_laud. 1.649> Ac sine morte tamen uitali in morte perempta?
<drac. de_laud. 1.650> Et rediuiua salus reduci per membra uapore
<drac. de_laud. 1.651> Nascitur et calidus repetit uitalia sensus
<drac. de_laud. 1.652> Ossa tenens uenasque ciens udansque medullas.
<drac. de_laud. 1.653> Phoenicis exactam renouat Deus igne iuuentam
<drac. de_laud. 1.654> Exustusque senex tumulo procedit adultus:
<drac. de_laud. 1.655> Consumens dat membra rogus sine sorte sepulcri.
<drac. de_laud. 1.656> Ignibus extinctis iam mortua flamma resurgit,
<drac. de_laud. 1.657> Redditur ignis edax rediuiuo lumine candens
<drac. de_laud. 1.658> Et scintilla uolans incendia uasta reducit
<drac. de_laud. 1.659> Et quod fumus erat, stridet iubar ignis anheli;
<drac. de_laud. 1.660> Igne uago rutilatur apex, fax aera lambit;
<drac. de_laud. 1.661> Et cinis extinctus gelida moriente fauilla
<drac. de_laud. 1.662> Tollitur alta petens erecto crine uagatus.
<drac. de_laud. 1.663> Mortua nox sub luce cadit, perit aurea luna
<drac. de_laud. 1.664> Atque per ascensus et cornua colligit ignes
<drac. de_laud. 1.665> Et, dum caeca latet reparato lumine, fulget
<drac. de_laud. 1.666> Mentiturque diem lux frigida, solis imago.
<drac. de_laud. 1.667> Lucifero redeunte polo moriuntur et astra:
<drac. de_laud. 1.668> Nuntius aurorae subductus morte diurna
<drac. de_laud. 1.669> Lucifer extinctas reficit per sidera flammas
<drac. de_laud. 1.670> Et nocturnus eques iubar emicat igne corusco.
<drac. de_laud. 1.671> Roscida puniceum spargens aurora ruborem
<drac. de_laud. 1.672> Ducit ubique diem periturum noctis ab umbris
<drac. de_laud. 1.673> Et tamen haec de sole perit, quo missa rubebat.
<drac. de_laud. 1.674> Sol, oculus caeli, famulus super astra Tonantis,
<drac. de_laud. 1.675> Cuius ab immensis languescant sidera flammis,
<drac. de_laud. 1.676> Ni gelidis animentur aquis per caerula ponti,
<drac. de_laud. 1.677> Occidit; ipse dies super aequora sole cadente
<drac. de_laud. 1.678> Aequore mersus abit, nouus aequore mane resurgit:
<drac. de_laud. 1.679> Vespere nocturno radiata luce rubentem
<drac. de_laud. 1.680> Purpureis attollit aquis, redditque diurne
<drac. de_laud. 1.681> Depositum natura suum sub nocte sepultum,
<drac. de_laud. 1.682> Mane resurgentem, de fluctibus orbe refecto.
<drac. de_laud. 1.683> Tot simul exemplis moniti, defuncta renasci
<drac. de_laud. 1.684> Credamus uirtute Dei, qua cuncta creauit
<drac. de_laud. 1.685> Et generata uigent sub nutritore Tonante,
<drac. de_laud. 1.686> Qui, cum regna poli teneat stellantis et alti,
<drac. de_laud. 1.687> Aera concludit, terram leuat, aequora soluit
<drac. de_laud. 1.688> Et totum capit una manus, quod sermo creauit,
<drac. de_laud. 1.689> Munus ubique Dei, dum iussio rumperet una.
<drac. de_laud. 1.690> Qui tantum pius est quantum decet omnipotentem,
<drac. de_laud. 1.691> Et nulla uirtute minor nisi uerberis ira,
<drac. de_laud. 1.692> Sed uoto, nam sponte bonus pietatis amore;
<drac. de_laud. 1.693> Quem mens pura iuuat hominum, non uictima supplex,
<drac. de_laud. 1.694> Aut si paeniteat sceleris mala uota reorum
<drac. de_laud. 1.695> Et noua succedant animorum corda piorum.
<drac. de_laud. 1.696> Ille etenim Deus est, quem nulla traxit origo,
<drac. de_laud. 1.697> Cuius ab aspectu montes et saxa fluescunt
<drac. de_laud. 1.698> In cineres, et puluis erit quae dura rigebat;
<drac. de_laud. 1.699> Qui, uisa tellure semel, mox pondera mundi
<drac. de_laud. 1.700> Concutit et subitum monstrat uaga terra tremorem
<drac. de_laud. 1.701> Ac formidatos ostendit pendula motus.
<drac. de_laud. 1.702> Alueus expauit uiolento uertice torrens,
<drac. de_laud. 1.703> Dum reduces sentiret aquas et sisteret amnes.
<drac. de_laud. 1.704> Visa Dei facies et marmora glauca fugaret
<drac. de_laud. 1.705> Gurgitis aequorei, quo mundus cingitur omnis,
<drac. de_laud. 1.706> Et pelago spatiante fretis ac litoris aestu.
<drac. de_laud. 1.707> Qui de thesauris uentorum flamina mittit
<drac. de_laud. 1.708> Et frenat rapidas in tempestate procellas,
<drac. de_laud. 1.709> Grandinis atque niuis uenientis quae sit origo;
<drac. de_laud. 1.710> Qui dat fulmineos collisis nubibus ignes;
<drac. de_laud. 1.711> Qui saxis abscondit aquas et condidit ignes;
<drac. de_laud. 1.712> Qui scit quo nitidus crystallus uentre creatus,
<drac. de_laud. 1.713> Candida materies, glacies imitatur aquarum;
<drac. de_laud. 1.714> Qui noctes hiemis producit sole minore
<drac. de_laud. 1.715> Et solis protendit iter flammantibus horis;
<drac. de_laud. 1.716> Qui lunae saltus statuit solique labores;
<drac. de_laud. 1.717> Qui rosulis stellare nemus uel floribus agros
<drac. de_laud. 1.718> Imperat; autumni qui dulcia poma saporat,
<drac. de_laud. 1.719> Et fragiles gemmae uariant in uitibus uuae,
<drac. de_laud. 1.720> Vt cibus et potus sint ubera dulcia musti;
<drac. de_laud. 1.721> Qui dat coruorum pullis alimenta facitque
<drac. de_laud. 1.722> Nouerit ut uultur qua sit regione cadauer,
<drac. de_laud. 1.723> Dux odor atque sagax quem mox inuitat ad escam,
<drac. de_laud. 1.724> Praepetis aut aquilae senio renouare iuuentam
<drac. de_laud. 1.725> Quae rostro crescente famem tolerabat adunco;
<drac. de_laud. 1.726> Qui pascit quodcumque creat pietate parentis,
<drac. de_laud. 1.727> Vitae certa salus per mille pericula mortis,
<drac. de_laud. 1.728> Debilibus uirtus, opulentia maior egenis,
<drac. de_laud. 1.729> Auxilium miseris, spes et defensio pressis,
<drac. de_laud. 1.730> Fessorum uirtus, dans nutrimenta salutis;
<drac. de_laud. 1.731> Qui facit aeternam mortalia lege latenti
<drac. de_laud. 1.732> Membra tegant animam uento spirante loquaci;
<drac. de_laud. 1.733> Qui lunae crescente globo iubet aequora crescant,
<drac. de_laud. 1.734> Fluctibus adiectis crescant cum fontibus amnes,
<drac. de_laud. 1.735> Crescat et inclusum capiti genus omne cerebri,
<drac. de_laud. 1.736> Et minuantur aquae luna minuente liquentes
<drac. de_laud. 1.737> Vel decrescente decrescant lege perenni;
<drac. de_laud. 1.738> Qui reges et regna domat sternitque potentes,
<drac. de_laud. 1.739> Deicit elatos et mergit ab arce superbos,
<drac. de_laud. 1.740> Atque oppressores Deus opprimit et, pius ultor,
<drac. de_laud. 1.741> Eleuat elisos et consolatur adactos
<drac. de_laud. 1.742> Luctibus et damnis et uulnera saeua dolentes.
<drac. de_laud. 1.743> Et nobis uexata salus, pietate medelam
<drac. de_laud. 1.744> Impendis cui, sancte, tuam medicamine nullo
<drac. de_laud. 1.745> Quod species terrena parat, Sermonis at aestu,
<drac. de_laud. 1.746> Spes hominum intendens et uota precantia complens.
<drac. de_laud. 1.747> Aspice despectum, deiectum attolle parumper
<drac. de_laud. 1.748> Confusumque iuua, quia paenitet esse nocentem,
<drac. de_laud. 1.749> Vt ualeam memorare tuas hoc carmine laudes,
<drac. de_laud. 1.750> Quas potero (nam nemo ualet narrare creatus
<drac. de_laud. 1.751> Vel modicum facientis opus), quod mens rea clamat
<drac. de_laud. 1.752> Pectore contuso lacrimans et uoce fideli;
<drac. de_laud. 1.753> Obses Sermo tuus nostro nam corde tenetur
<drac. de_laud. 1.754> Quo te promittis nimia pietate parentem.
<drac. de_laud. 2.1> Omnipotens aeterne Deus, fons auctor origo
<drac. de_laud. 2.2> Inuentor genitor nutritor rector amator
<drac. de_laud. 2.3> Cunctorum quae mundus habet, quae celsa polorum,
<drac. de_laud. 2.4> Quae caeli secreta tegunt produntque parumper,
<drac. de_laud. 2.5> Sidereus quod ab axe globus super astra rotatur,
<drac. de_laud. 2.6> Pendula quod tremula uibrant face sidera flammas
<drac. de_laud. 2.7> Et stellae sub luce latent, sub nocte refulgent,
<drac. de_laud. 2.8> Nuntius aurorae quod lucifer emicat ardens,
<drac. de_laud. 2.9> Vt fugat astra poli, fugiturus lucis habenas,
<drac. de_laud. 2.10> Quod calor est solis, quo splendet frigida luna
<drac. de_laud. 2.11> Partita cum fratre uices sua tempora lustrans,
<drac. de_laud. 2.12> Ne simul inuadant mundum sine luce tenebrae
<drac. de_laud. 2.13> Credaturque chaos spatio sub noctis adesse,
<drac. de_laud. 2.14> Quod tu cum faceres mundum uirtute negasti.
<drac. de_laud. 2.15> Tu Deus inspiras ut sol auriga uocetur,
<drac. de_laud. 2.16> Non quia uectus equis est quattuor axe rotato,
<drac. de_laud. 2.17> Sed quia praefectus sol quattuor est elementis,
<drac. de_laud. 2.18> Quattuor alternat sollers auriga colores;
<drac. de_laud. 2.19> Permutat iussus sol tempora quattuor anni,
<drac. de_laud. 2.20> Non ausus transire uices sub lege perenni
<drac. de_laud. 2.21> Praefixas dicione tua; non ille uapores
<drac. de_laud. 2.22> Auget sponte sua, medios nec temperat ignes
<drac. de_laud. 2.23> Aut gelidum dat forte iubar nisi praeduce iussu
<drac. de_laud. 2.24> Imperii per saecla tui sine fine manentis:
<drac. de_laud. 2.25> Militia famulante sua seruire fidelis
<drac. de_laud. 2.26> Oceano, mundo uel caelo teste probatur.
<drac. de_laud. 2.27> Sic opus omne tuum uisibile non latet orbem.
<drac. de_laud. 2.28> Te, Deus, auctorem, te nouimus omnia patrem,
<drac. de_laud. 2.29> Te pariter dominum, qui das exordia rebus
<drac. de_laud. 2.30> Et finem, sine fine parens exordia nescis,
<drac. de_laud. 2.31> Spes hominum, rerum princeps mundique superstes.
<drac. de_laud. 2.32> Sanctus ubique tuus complectitur omnia, princeps,
<drac. de_laud. 2.33> Spiritus immensam penetrans per saecula molem;
<drac. de_laud. 2.34> Nam quasi aer fusus sic omnia contegit implens,
<drac. de_laud. 2.35> Singula non partim, generaliter omnia nutrit,
<drac. de_laud. 2.36> Totus ubique iuuans et totus ubique ministrans.
<drac. de_laud. 2.37> Quae uibrans natura dedit, quaecumque creantur
<drac. de_laud. 2.38> Aut generata ualent, haec spiritus inserit almus:
<drac. de_laud. 2.39> Corporeos artus fouet erigit urget et auget,
<drac. de_laud. 2.40> Continuanda manent et succidenda labuntur;
<drac. de_laud. 2.41> Mentibus insidit, penetrat caput ossa medullas,
<drac. de_laud. 2.42> Pectora cor sensus animam praecordia mentem
<drac. de_laud. 2.43> Illustrat, uenas oculos et uiscera replet.
<drac. de_laud. 2.44> Quidue latet, quem cuncta gerunt, quo cuncta reguntur,
<drac. de_laud. 2.45> Temporis et spatii quem spiritus omnis et ignis
<drac. de_laud. 2.46> Laudat et aeternum uenerantur cuncta parentem?
<drac. de_laud. 2.47> Nec caeli secreta uacant, quae spiritus auctor
<drac. de_laud. 2.48> Non habeat; uirtute tua, quae solis in orbem
<drac. de_laud. 2.49> Lunaresque amplexa globos dominatur agitque,
<drac. de_laud. 2.50> Quicquid habet pietatis opus simul obtinet orbis;
<drac. de_laud. 2.51> Qui nihil est, nisi lege tua seruetur in aeuum:
<drac. de_laud. 2.52> Circulus haerebit, nisi iusseris ire meantem,
<drac. de_laud. 2.53> Et stellatus honos; mox sphaera uolubilis haeret
<drac. de_laud. 2.54> Ac mutent elementa uices per saecla morantes
<drac. de_laud. 2.55> Et cadet ante diem sublimis machina rerum;
<drac. de_laud. 2.56> Sed tu lege tua retines qua cuncta coerces.
<drac. de_laud. 2.57> Nam quis stare queat contra tua iura reluctans?
<drac. de_laud. 2.58> Aut tibi quis reputet, si perdere iusseris orbem,
<drac. de_laud. 2.59> Quem ipse repente iubens solo sermone creasti?
<drac. de_laud. 2.60> Quo libuit genuisse Deum ante omnia Christum,
<drac. de_laud. 2.61> Semine quem uerbo conceptum corde ferebas,
<drac. de_laud. 2.62> Quo sine non umquam fuerat mens sancta parentis,
<drac. de_laud. 2.63> Multa profunda potens sollers pia prouida perpes
<drac. de_laud. 2.64> Simplex celsa leuis uibrans immensa serena
<drac. de_laud. 2.65> Viuida cunctiparens mens innumerabilis una.
<drac. de_laud. 2.66> Ergo Deum Deus auctor ouans eructuat ore.
<drac. de_laud. 2.67> Corde sacer genitus mox constitit ipse parenti,
<drac. de_laud. 2.68> Et consors cum patre manens et spiritus unus,
<drac. de_laud. 2.69> Trina mente Deus, Deus auctor, temporis expers,
<drac. de_laud. 2.70> Multiplici uirtute potens, pietate modestus
<drac. de_laud. 2.71> Innumera, caelis elementis fluctibus astris
<drac. de_laud. 2.72> Impendens ut stare queant, famulanter adorent,
<drac. de_laud. 2.73> Angelica dicione preces sine fine canentes.
<drac. de_laud. 2.74> Omnibus his praestat dilato fine manere
<drac. de_laud. 2.75> Vt uigeant homines pisces armenta uolucres
<drac. de_laud. 2.76> Et pecus atque ferae, quicquid natura creatrix
<drac. de_laud. 2.77> Nutrit ad innumeros diuersi sanguinis ortus.
<drac. de_laud. 2.78> Qui nasci dignatus homo est membratur in aluo
<drac. de_laud. 2.79> Sanguine femineo concretus spiritus almus
<drac. de_laud. 2.80> Fitque Deus post templa poli sub carne figura
<drac. de_laud. 2.81> Passibilis, mortalis homo sine fine perennis.
<drac. de_laud. 2.82> Et tenuis per cuncta uapor iam mollior igni
<drac. de_laud. 2.83> Irrepsit tenerumque parat per uiscera corpus.
<drac. de_laud. 2.84> Induitur compage Deus, structura ligatur
<drac. de_laud. 2.85> Ossibus et neruis, pinguescunt intro medullae,
<drac. de_laud. 2.86> Hinc cruor, hinc humor, solidatur musculus omnis
<drac. de_laud. 2.87> Et caro plasmatur. Qui sanctus spiritus illic
<drac. de_laud. 2.88> Egerit, ipse potens nouit qui cuncta creauit;
<drac. de_laud. 2.89> Qualiter aure Deus, uerbo fetante marito,
<drac. de_laud. 2.90> Virgineos intrasse sinus dignatur et aluum
<drac. de_laud. 2.91> Terrarum caelique capax anhelantis et ignis,
<drac. de_laud. 2.92> Aeris et pelagi, sed non capiendus ab isdem,
<drac. de_laud. 2.93> Claustra puerperii passus sub lege creandi
<drac. de_laud. 2.94> Vel quaecumque subit diuersi temporis aetas.
<drac. de_laud. 2.95> Haec fragilis humana iacens natura meretur
<drac. de_laud. 2.96> De pietate sua, qua non uult perdere mundum,
<drac. de_laud. 2.97> Quem fecit sanxitque regens per saecla manere.
<drac. de_laud. 2.98> Ergo ubi corporeos artus dominator et auctor
<drac. de_laud. 2.99> Induit et caelum patri seruire reliquit
<drac. de_laud. 2.100> (Vt putat insipiens omnis rationis egenus
<drac. de_laud. 2.101> Nam quicumque sapit nouit quia sic tulit artus
<drac. de_laud. 2.102> Et fuit in terris, ut nec caeleste tribunal
<drac. de_laud. 2.103> Linqueret, omnipotens numquam sine patre probatus,
<drac. de_laud. 2.104> Nam pius et genitor numquam sine pignore dictus,
<drac. de_laud. 2.105> Spiritus immensus sanctus bonus arbiter index,
<drac. de_laud. 2.106> Tertius unus idem primus mediusque perennis)
<drac. de_laud. 2.107> Ast ubi terrenum sumpsit cum corpore pondus
<drac. de_laud. 2.108> Immortale genus, mortalia dura subiuit
<drac. de_laud. 2.109> Vt posset monstrare Deum, quia lumina carnis
<drac. de_laud. 2.110> Non nisi corpoream possent spectare figuram.
<drac. de_laud. 2.111> Nam quaecumque daret princeps miracula carni,
<drac. de_laud. 2.112> Sanctis haec homines euentibus acta putarent.
<drac. de_laud. 2.113> Addo quod, humanis uitium est generale cateruis,
<drac. de_laud. 2.114> Hoc credant quod uisus habet spernantque relata.
<drac. de_laud. 2.115> Credimus inde Deum mundo uenisse uidendum
<drac. de_laud. 2.116> Vt faceret uirtutis opus per mille cateruas.
<drac. de_laud. 2.117> Mentibus obsessis insana clade furoris,
<drac. de_laud. 2.118> Spiritus impatiens animas quascumque grauabat,
<drac. de_laud. 2.119> Tabe fluens quaecumque cutis madefacta rubebat
<drac. de_laud. 2.120> Ossibus et neruis resoluta carne retectis
<drac. de_laud. 2.121> Praestatur de clade salus: reparare sepultos
<drac. de_laud. 2.122> Nouit et exanimes iterum reuocare saluti.
<drac. de_laud. 2.123> Ipse oculos gemmare iubet sub fronte micantes
<drac. de_laud. 2.124> Ignotumque diem mirantur nosse tenebrae
<drac. de_laud. 2.125> Quem simul ex utero matris natura negarat.
<drac. de_laud. 2.126> Mortua pars hominis, pars altera uiua iacebat
<drac. de_laud. 2.127> Vsque Dei iussus; post sanus et integer omnis
<drac. de_laud. 2.128> Redditur atque uapor uitalis in ossa cucurrit.
<drac. de_laud. 2.129> Quod de parte uiri fecit de corpore toto
<drac. de_laud. 2.130> Praestitit, orba parens fleret cum funera nati.
<drac. de_laud. 2.131> Nec semel ista dedit, nam ut sit sibi uirgo superstes
<drac. de_laud. 2.132> Imperat, exsurgit uel Lazarus ante sepultus,
<drac. de_laud. 2.133> Quattuor exemptus transacta luce dierum.
<drac. de_laud. 2.134> Stagnis insolitis solitus decurrere sanguis
<drac. de_laud. 2.135> De muliere perit, dempto simul amne cruoris.
<drac. de_laud. 2.136> Corripit hic febres, uentos compescit in undis
<drac. de_laud. 2.137> Per quas Christus iter Petro ueniente peregit,
<drac. de_laud. 2.138> Cum miraretur stringi natura liquorem
<drac. de_laud. 2.139> Fluctibus aequoreis domini sub pondere uictis.
<drac. de_laud. 2.140> Vertit aquas ut uina fluant, mirabile donum:
<drac. de_laud. 2.141> Pocula sunt latices et fluminis ebriat unda.
<drac. de_laud. 2.142> Copia panis abest et copia panis abundat.
<drac. de_laud. 2.143> Milia uirtutum sunt admiranda; sed ut quid
<drac. de_laud. 2.144> Miremur dominum tantum potuisse polorum,
<drac. de_laud. 2.145> Discipuli famulique sui cum tanta per orbem
<drac. de_laud. 2.146> Gentibus innumeris omnes fecisse legantur,
<drac. de_laud. 2.147> Aduena sermo fidem cum spargeret ore piorum
<drac. de_laud. 2.148> Et simul indociles docilesque audire moneret
<drac. de_laud. 2.149> Supplicium post grande crucis reditumque supernae
<drac. de_laud. 2.150> Lucis ad aethereos tractus thronumque parentis
<drac. de_laud. 2.151> Caelestis, ueniens cum linguas funderet ignis
<drac. de_laud. 2.152> Spiritus, alme, tuus, nostro commercia mundo
<drac. de_laud. 2.153> Consona dissimili infundens sermone beatis.
<drac. de_laud. 2.154> Tu Deus es quem terra tremit, quem mundus adorat:
<drac. de_laud. 2.155> Te mandante pluunt nubes et ab igne coruscant,
<drac. de_laud. 2.156> Fluctibus assumptis pelagi sub sidera caeli;
<drac. de_laud. 2.157> Te mandante poli post nubila maesta serenant.
<drac. de_laud. 2.158> Surgere tu uentos et crescere turbine facto
<drac. de_laud. 2.159> Praecipis, ut rabidae perturbent cuncta procellae
<drac. de_laud. 2.160> Et mare caeruleum rapiant super aethera nimbi
<drac. de_laud. 2.161> Tu rursus reprimis flatus recidentibus euris
<drac. de_laud. 2.162> Et mare purpureum tranquillo marmore tendis,
<drac. de_laud. 2.163> Vt post ima freti ludant super aequora pisces,
<drac. de_laud. 2.164> Horrida monstra natent et belua gestiat ingens.
<drac. de_laud. 2.165> Hoc est nempe fretum quod se diuisit et haesit
<drac. de_laud. 2.166> In partes hinc inde duas, cum turba piorum
<drac. de_laud. 2.167> Impia regna fugit, Moseo principe gentis;
<drac. de_laud. 2.168> Rursus aquae reduces repetunt loca prisca fluentis,
<drac. de_laud. 2.169> Cum fugitiua manus de fluctibus omnis abesset.
<drac. de_laud. 2.170> Tunc demersus obit populus, qui saeua parabat
<drac. de_laud. 2.171> Israelitarum plebi, quae facta superstes
<drac. de_laud. 2.172> Vindice naufragio: tali sub clade doletur
<drac. de_laud. 2.173> Qui fuit ante metus; mox libera turba Tonantis
<drac. de_laud. 2.174> Mutatum miratur iter: uia prisca salutis
<drac. de_laud. 2.175> Semita mortis erat nec seruans membra sepulcro.
<drac. de_laud. 2.176> Africus interea motus uirtute iubentis
<drac. de_laud. 2.177> Illaesurus adest, nulla comitante procella,
<drac. de_laud. 2.178> Delicias portare parans nouus ingruit imber,
<drac. de_laud. 2.179> Innumeras dat nimbus aues, datur esca polorum,
<drac. de_laud. 2.180> Angelica de parte cibus, sitientibus autem
<drac. de_laud. 2.181> Flumina petra dedit nullo fodiente ligone.
<drac. de_laud. 2.182> Et ne plura loquar, tua sunt quaecumque uidentur
<drac. de_laud. 2.183> Vel quae nemo uidet; tibi debent omnia quod sunt,
<drac. de_laud. 2.184> Tu tamen ipse quod es nulli debere probaris
<drac. de_laud. 2.185> Et quasi qui debes sic omnibus omnia reddis.
<drac. de_laud. 2.186> Est tibi cura, Deus, de quicquid ubique creasti;
<drac. de_laud. 2.187> Ne tantum succumbat opus, stat cura minorum
<drac. de_laud. 2.188> Et speciale iubes tam quam generale tueri.
<drac. de_laud. 2.189> Sic fit mater humus qua germina cuncta creantur,
<drac. de_laud. 2.190> Sic mare ueliuolum mercator nauta uagatur
<drac. de_laud. 2.191> Telluremque nouam circumspicit impiger hospes
<drac. de_laud. 2.192> Et complexus amat non cognitus aduena ciues.
<drac. de_laud. 2.193> Foedere concordi, quia uis, elementa tenentur
<drac. de_laud. 2.194> Tam longa conexa mora, sic iuncta ligantur
<drac. de_laud. 2.195> Vt disiuncta tamen concordi lite probentur.
<drac. de_laud. 2.196> Si disiuncta fiant, soluetur machina rerum,
<drac. de_laud. 2.197> Si coniuncta forent, omnis natura periret.
<drac. de_laud. 2.198> Tu, Deus omnipotens, nosti quod feceris orbem
<drac. de_laud. 2.199> Semine quo caelos, solem lunamque creasti
<drac. de_laud. 2.200> Vel caeli quaecumque gerunt, unde esse dedisti
<drac. de_laud. 2.201> Ex nihilo simul; esse tamen diuersa putamus.
<drac. de_laud. 2.202> Ad nihilum reditura iterum sunt omnia, cum tu
<drac. de_laud. 2.203> Iusseris esse chaos, solus mansure superstes,
<drac. de_laud. 2.204> Angelicis animisque piis adorande cateruis.
<drac. de_laud. 2.205> Qualiter ergo labor nullus fuit ante iubendo,
<drac. de_laud. 2.206> Omnia cum fierent, sic nec labor ullus erit iam,
<drac. de_laud. 2.207> Iusseris ut finem, cum plurima saecula norint.
<drac. de_laud. 2.208> Te seraphim cherubimque Deum dominumque precantur,
<drac. de_laud. 2.209> Te chorus angelicus, laudans exercitus, orat,
<drac. de_laud. 2.210> Thronus et incessans humili te uoce precatur;
<drac. de_laud. 2.211> Agmina te astrorum, te signa et sidera laudant
<drac. de_laud. 2.212> Auctorem confessa suum, te fulmen adorat,
<drac. de_laud. 2.213> Te tonitrus hiemesque tremunt, te grando procellae,
<drac. de_laud. 2.214> Te glacies nimbique pauent, te spiritus omnis
<drac. de_laud. 2.215> Personat, imber hiems pelagus nix frigus et aestas.
<drac. de_laud. 2.216> Te tellus fecunda uocat, te suspicit aer,
<drac. de_laud. 2.217> Vnda super caelos tibi supplicat et polus omnis,
<drac. de_laud. 2.218> Flumina te metuunt, te fontes stagna paludes
<drac. de_laud. 2.219> Voce sua laudant, te nubila crassa coruscant
<drac. de_laud. 2.220> Te luce alba dies, te nox obscura tenebris,
<drac. de_laud. 2.221> Te bona temperies, te tempora cuncta precantur,
<drac. de_laud. 2.222> Ver aestas autumnus hiems redeuntibus annis.
<drac. de_laud. 2.223> Per te fetat humus, per te, Deus, herba uirescit,
<drac. de_laud. 2.224> Frondescunt siluae, spirat flos, germinat arbor;
<drac. de_laud. 2.225> Quos peccatorum retinent tot milia uinclos?
<drac. de_laud. 2.226> Illud praetereo quod parui pendimus omnes,
<drac. de_laud. 2.227> Quod caelo tellure fretis atque aere toto,
<drac. de_laud. 2.228> Ignibus aethereis et lumine dignior omni
<drac. de_laud. 2.229> Est homo quem libuit per se formare Tonantem.
<drac. de_laud. 2.230> Nam diuersa Dei solo sermone creantur:
<drac. de_laud. 2.231> Illic iussor erat, nos autem operarius aptat.
<drac. de_laud. 2.232> Addo quod innumerae pestes mortale minantes
<drac. de_laud. 2.233> Membrorum de parte sua dant saepe salutem.
<drac. de_laud. 2.234> Messis aristatas acuit per culmina fruges,
<drac. de_laud. 2.235> Palmite gemmato post pampinus admouet uuas
<drac. de_laud. 2.236> Et numquam caritura comis pinguescit oliua.
<drac. de_laud. 2.237> Te fera, te pisces pecudes armenta uolucres
<drac. de_laud. 2.238> Turba cerastarum laudat, genus omne ueneni
<drac. de_laud. 2.239> Sibilat ore fero, lingua uibrante trisulca,
<drac. de_laud. 2.240> Et tibi, quicquid habet reputans, debere fatetur.
<drac. de_laud. 2.241> Auctorem uitae gaudet stridore minaci
<drac. de_laud. 2.242> Materies laudare necis poterasque, creator,
<drac. de_laud. 2.243> Non angues, non omne nocens permittere nasci,
<drac. de_laud. 2.244> Vt uitas hominum tantum mors una tulisset.
<drac. de_laud. 2.245> Sed nos quoque rei cognoscimus omnia quae res
<drac. de_laud. 2.246> Fecerit ista dari: data sunt per crimina nostra,
<drac. de_laud. 2.247> Quod praecepta Dei passim contemnimus omnes.
<drac. de_laud. 2.248> Nec modo peccatum, subrepsit moribus olim;
<drac. de_laud. 2.249> Olim primus homo transcendit iussa Tonantis,
<drac. de_laud. 2.250> Ingratus quia factus erat caelestis imago,
<drac. de_laud. 2.251> Iura potestatis retinens super omnia solus
<drac. de_laud. 2.252> Et semper, nisi iussa Dei contemneret audax.
<drac. de_laud. 2.253> Mox quod factus erat, nullo peccante creatus
<drac. de_laud. 2.254> Peccauit. Quid nos miseri de crimine nati?
<drac. de_laud. 2.255> Principio nostrae peccator originis auctor
<drac. de_laud. 2.256> Damnatur sub lege necis uel clade perenni.
<drac. de_laud. 2.257> Continuat nobis similis, heu, poena manere
<drac. de_laud. 2.258> Nec similis nos culpa tenet: semel incidit ille
<drac. de_laud. 2.259> Vna lege reus, nos multis legibus error
<drac. de_laud. 2.260> Contemptis retinet captiuos sorte reatus.
<drac. de_laud. 2.261> Cur non debuimus sortis peiora mereri
<drac. de_laud. 2.262> Vipera quid praestet cauda et ceruice recisa,
<drac. de_laud. 2.263> Quid serpens maculosa iuuet medicina fatetur,
<drac. de_laud. 2.264> Aspidis obliquae quid pinguia membra medantur,
<drac. de_laud. 2.265> Informes ursi, fuluus leo, quid lupus audax.
<drac. de_laud. 2.266> Et quodcumque malum uindex natura creauit
<drac. de_laud. 2.267> Miscuit optandam dira cum morte salutem.
<drac. de_laud. 2.268> Quid quod mortiferis animalibus induit auctor
<drac. de_laud. 2.269> Vt sentire queant reddant sectantibus iras
<drac. de_laud. 2.270> Et prorsus non sint non se inuadentibus hostes?
<drac. de_laud. 2.271> Non pudet hoc homines? Gens importuna probamus
<drac. de_laud. 2.272> Iustitiam retinente fera; pro dedecus ingens!
<drac. de_laud. 2.273> Anguis agit ignarus opus, nos improba turba,
<drac. de_laud. 2.274> Quid nos? Iustitiam noscentes temnimus actu
<drac. de_laud. 2.275> Plectibili. "At ueniam ignorantia iure meretur,
<drac. de_laud. 2.276> Forte sit et nobis haec excusatio certa".
<drac. de_laud. 2.277> Ne furtim noceant angues quaeruntur in herba;
<drac. de_laud. 2.278> Quaerimus immites et per deserta leones,
<drac. de_laud. 2.279> Ne gregibus sparsis uastent cultoribus agros;
<drac. de_laud. 2.280> Sectatur uenator aprum, cui retia figit,
<drac. de_laud. 2.281> Vinea ne pereat sub morsu dentis adunci.
<drac. de_laud. 2.282> Ceruus ut occumbat (quaerit medicina medullas);
<drac. de_laud. 2.283> Quid nocuit per rura lepus, quid damma uel hircus?
<drac. de_laud. 2.284> Quos medicina iubet haec ut capiantur ad usus,
<drac. de_laud. 2.285> Vt sub fraude cadant uenantum aut ante molossos?
<drac. de_laud. 2.286> Quid pisces meruere freti, quid turba uolucrum?
<drac. de_laud. 2.287> Peruasit gens nostra fretum, peruaditur aer
<drac. de_laud. 2.288> Vt capiantur aues ex nulla parte nocentes,
<drac. de_laud. 2.289> Quae natura negat per nos elementa petuntur:
<drac. de_laud. 2.290> Per pelagus celebratur iter; seclusus ab undis
<drac. de_laud. 2.291> Nauigat audaces quatiens super aequora remos.
<drac. de_laud. 2.292> Parua putant homines fluctus transire nocentes,
<drac. de_laud. 2.293> Insuper armati medias grassantur in undas.
<drac. de_laud. 2.294> Aut bellator aquas aut iam pirata uagatur
<drac. de_laud. 2.295> Sollicitat glaucumque fretum mucrone cruento
<drac. de_laud. 2.296> Et bellum ignotis transfert manus hospita terris.
<drac. de_laud. 2.297> Non sat erant terrae tolerant quae bella cruenta?
<drac. de_laud. 2.298> Vt uel in externos tantum produceret hostes
<drac. de_laud. 2.299> Impatiens armata manus, cur tela propinquis
<drac. de_laud. 2.300> Impulsant peraguntque, nefas, ciuilia bella?
<drac. de_laud. 2.301> Nec solum ciuile sat est, socerosque patresque
<drac. de_laud. 2.302> Germanosque petunt saeuo certamine fratres.
<drac. de_laud. 2.303> Nec modo temptatur nouiter, primordia mundi
<drac. de_laud. 2.304> Hoc taetrum doluere nefas hominumque secundum
<drac. de_laud. 2.305> Conspexere pii perfusum sanguine fratris.
<drac. de_laud. 2.306> Gessit hoc impietas, et postea conditor Vrbis,
<drac. de_laud. 2.307> Et quasi lex fuerit, miserum sic uenit in usum.
<drac. de_laud. 2.308> Faucibus obsessis cadit a latrone uiator;
<drac. de_laud. 2.309> Quid fur nocturnus, prauo uelatus in actu
<drac. de_laud. 2.310> Ne capiatur, agat ferro comitante per umbras,
<drac. de_laud. 2.311> Multorum nos saeua docent exempla priorum.
<drac. de_laud. 2.312> Quid quod adulterium dulces male uenit in usus
<drac. de_laud. 2.313> Incestique nefas agitat plectenda libido?
<drac. de_laud. 2.314> Inuadunt plures alieni caespitis agros
<drac. de_laud. 2.315> Et domibus iunxisse domus non iure modesto
<drac. de_laud. 2.316> Ac promissa fides non custoditur amico.
<drac. de_laud. 2.317> Nobilium plures decepti fraude clientes,
<drac. de_laud. 2.318> Canities despecta senum laesique parentes
<drac. de_laud. 2.319> Infantumque animas nullo pro crimine raptant;
<drac. de_laud. 2.320> Nam quae tam paruis fecisset culpa reatum?
<drac. de_laud. 2.321> Iam genitos utinam tantum fera dextra feriret!
<drac. de_laud. 2.322> Et necdum natos properant in uentre ferire.
<drac. de_laud. 2.323> Externos pariterque suos furit impia mater
<drac. de_laud. 2.324> Conceptus damnare, sui nec cura pericli est.
<drac. de_laud. 2.325> Quae bibit impietas truculenta impune uenenum?
<drac. de_laud. 2.326> Repperit hoc quis grande nefas ut non sibi mortem
<drac. de_laud. 2.327> Hauriat os quodcumque bibit? Minus ecce nouerca
<drac. de_laud. 2.328> Audet in externos genitos quam mater agit rem.
<drac. de_laud. 2.329> Dextra nouercalis iam natos mittit ad umbras,
<drac. de_laud. 2.330> Ante mori genetrix quam nasci pignora cogit.
<drac. de_laud. 2.331> Haec mala sufficerent; faciunt peiora nocentes.
<drac. de_laud. 2.332> Mortua quin etiam non linquunt membra quieti,
<drac. de_laud. 2.333> Sollicitant animas mortis iam lege quietas
<drac. de_laud. 2.334> Cantibus infaustis, herbis atque arte nefanda
<drac. de_laud. 2.335> Et responsa petunt tenebris de uoce sepulcri.
<drac. de_laud. 2.336> Excantauit agens animam maga nocte propheta
<drac. de_laud. 2.337> Fascibus his scelerum cur non grauiora mereri
<drac. de_laud. 2.338> Omnia debuimus, qui sic peccamus inique?
<drac. de_laud. 2.339> Sol lux clara dies luna stellaeque micantes
<drac. de_laud. 2.340> Vel quaecumque Deo famulantur sidera magno
<drac. de_laud. 2.341> Militia praeclara poli uel pontus et aer
<drac. de_laud. 2.342> Et tellus accepta Dei praecepta reseruant
<drac. de_laud. 2.343> Ac deuota pie per saecula mille morantur;
<drac. de_laud. 2.344> Nec tam longa mouet diuersi temporis aetas
<drac. de_laud. 2.345> Vt legem seruare negent aut tempora mutent
<drac. de_laud. 2.346> Contra iura Dei, contra praecepta Tonantis.
<drac. de_laud. 2.347> Splendet sole dies, illustrat Cynthia noctes
<drac. de_laud. 2.348> Et quasi gemmatum distingunt sidera caelum.
<drac. de_laud. 2.349> Aestuat undosum pelagus, ceu fluctibus astra
<drac. de_laud. 2.350> Impetat, et terram spumis operire minatur
<drac. de_laud. 2.351> Nec tamen egreditur transgresso limite punctum:
<drac. de_laud. 2.352> In sua regna furens confringitur et redit in se
<drac. de_laud. 2.353> Aestus et unda maris, saeuus licet aequora tollat
<drac. de_laud. 2.354> Ventus et insani feriant sua litora fluctus.
<drac. de_laud. 2.355> Pendula caeruleum non audet scindere tellus
<drac. de_laud. 2.356> Inuasura fretum, tantum contenta moratur
<drac. de_laud. 2.357> Tramite uincta suo, ripis mirantibus aequor
<drac. de_laud. 2.358> In cumulos montesque uidens insurgere fluctus
<drac. de_laud. 2.359> Nec pauet inuadi quae nil inuadit ab undis.
<drac. de_laud. 2.360> Est homo grande malum: legis transgressor et audax
<drac. de_laud. 2.361> Criminis inuentor, scelerum reppertor et auctor.
<drac. de_laud. 2.362> Immemor auctoris, mortis dux, terminus aeui
<drac. de_laud. 2.363> Oblitusque sui, perstans inimicus et hostis
<drac. de_laud. 2.364> Omnibus atque suus, solus sub tempore paruo
<drac. de_laud. 2.365> Transgreditur praecepta Dei; scelerata propago
<drac. de_laud. 2.366> Nascitur: ex fonte sceleris genus omne meamus
<drac. de_laud. 2.367> Ex primo quicumque sumus nunc usque creati
<drac. de_laud. 2.368> Non pietas, non ira Dei nos ulla coercet.
<drac. de_laud. 2.369> Saecula quod fuerant transacta ad tempora Noe
<drac. de_laud. 2.370> Vt scelus assiduum uel saeua piacula mundus
<drac. de_laud. 2.371> Adderet et nullus hominum retineret honestum,
<drac. de_laud. 2.372> Nec tamen ulla simul processit poena reorum;
<drac. de_laud. 2.373> Inde rebellantum moles praesumpta gigantum
<drac. de_laud. 2.374> Sacrilega ceruice tumens, quodcumque uolebat
<drac. de_laud. 2.375> Aut poterat, sibi cuncta dabant, sua cuncta putabant
<drac. de_laud. 2.376> Nil reputando Deo, per quem ualet omne quod extat.
<drac. de_laud. 2.377> Despexit Dominum uelut insuperabilis audax
<drac. de_laud. 2.378> Terrigena proles meruitque infanda propago
<drac. de_laud. 2.379> Naufragium terrestre pati, dum litora nusquam
<drac. de_laud. 2.380> Terra licet distenta daret, cum flumina pontus
<drac. de_laud. 2.381> Obrueret pontumque nocens absconderet imber,
<drac. de_laud. 2.382> Cum moribunda fretis siluestria cuncta natarent
<drac. de_laud. 2.383> Et genus aequoreum spatietur montibus altis
<drac. de_laud. 2.384> Ac pariter pelagus uastas gestiret in undas,
<drac. de_laud. 2.385> Agmina cum uolucrum quae protulit unda necaret;
<drac. de_laud. 2.386> Cum grege fit tractura lupus; uenator et ursus
<drac. de_laud. 2.387> Mergitur et nullos metuunt armenta leones.
<drac. de_laud. 2.388> Nam pauor unus erat: totum sors mortis habebat;
<drac. de_laud. 2.389> Nec qui fleret erat: cunctos mors una tenebat.
<drac. de_laud. 2.390> Hoc solum seruatur aquis quod diligit auctor;
<drac. de_laud. 2.391> Enatat inter aquas cum mundi ciuibus arca,
<drac. de_laud. 2.392> Conceptu paritura simul iuuenesque senesque
<drac. de_laud. 2.393> Et pueros matresque pias tenerasque puellas.
<drac. de_laud. 2.394> Vna dies produxit auum serosque nepotes;
<drac. de_laud. 2.395> Excepit pariter tellus natosque patresque
<drac. de_laud. 2.396> Aequaeuosque facit diuersi temporis ortus.
<drac. de_laud. 2.397> Non homines tantum fecundior arca refundit:
<drac. de_laud. 2.398> Pace quidem modica dilata delicta retenta.
<drac. de_laud. 2.399> Nam postquam reuocantur aquae per uiscera terrae
<drac. de_laud. 2.400> Diluuiumque nocens altus suscepit abyssus
<drac. de_laud. 2.401> (Litora nudantur montes mare flumina siluae,
<drac. de_laud. 2.402> Apparent fontes paulatimque arida tellus
<drac. de_laud. 2.403> Redditur et redeunt cunctis iraeque metusque
<drac. de_laud. 2.404> Iam tecta tellure feris gregibusque auibusque)
<drac. de_laud. 2.405> Impia gens hominum scelerum mox uota resumit
<drac. de_laud. 2.406> Et facinus reparare cupit, ne perderet usum
<drac. de_laud. 2.407> Criminis illuuies et tamquam damna subiret.
<drac. de_laud. 2.408> Sic adherent delicta malis grassante reatu,
<drac. de_laud. 2.409> Sic passim redeunt ad saeua piacula mores.
<drac. de_laud. 2.410> Pertulit ista diu princeps impune uagari
<drac. de_laud. 2.411> Vt reuocarentur satiati crimine multo;
<drac. de_laud. 2.412> Sed postquam in peius hominum procedere uidit
<drac. de_laud. 2.413> Pessima uota Deus, rursus ne perderet orbem
<drac. de_laud. 2.414> Aut impune reos passim dimitteret omnes,
<drac. de_laud. 2.415> Eligit e cunctis quos plus peccare uidebat
<drac. de_laud. 2.416> Supplicio censura Dei super astra coacta.
<drac. de_laud. 2.417> Et quia diluuium iam non dabit unda secundum,
<drac. de_laud. 2.418> Sulphureas his fundit aquas nigrumque bitumen
<drac. de_laud. 2.419> Compluit et flammis ultricibus imber adussit
<drac. de_laud. 2.420> Quinque cremans urbes; populos et moenia damnat
<drac. de_laud. 2.421> Ignibus aethereis, sucoso caespite cocto
<drac. de_laud. 2.422> Mox fecundus ager steriles expauit harenas
<drac. de_laud. 2.423> Pinguis et in cineres putrescit gleba solutos.
<drac. de_laud. 2.424> Nos sumus auctores nostris, heu, cladibus; omnes
<drac. de_laud. 2.425> Pauperiem gemitus mortem tormenta dolores
<drac. de_laud. 2.426> Nos nobis facimus peccando sponte maligne.
<drac. de_laud. 2.427> Segregat omnipotens merita pro moribus orbis:
<drac. de_laud. 2.428> Non sociant poenae quos non iunxere reatus.
<drac. de_laud. 2.429> Loth iustus famulusque Dei sine fraude fidelis
<drac. de_laud. 2.430> Inter tot scelerum turbas pius unus et insons
<drac. de_laud. 2.431> Eripitur de morte truci sine crimine uisus
<drac. de_laud. 2.432> Et seruatus abit uitae melioris amator,
<drac. de_laud. 2.433> Qualiter ereptus Noe seruatur in arca,
<drac. de_laud. 2.434> Nec generale malum sensit specialis et hostis.
<drac. de_laud. 2.435> Tot gens nostra malis non est correpta, sed audet
<drac. de_laud. 2.436> Criminibus laxare frenos sine fronte pudoris;
<drac. de_laud. 2.437> Supplicia scelerum non damnat praua, sed auget.
<drac. de_laud. 2.438> Hinc obscena fames morbi mors luctus egestas
<drac. de_laud. 2.439> Taedia bella lues clades iactura labores.
<drac. de_laud. 2.440> Nam sic factus homo fuerat, primordia nostra,
<drac. de_laud. 2.441> Vt uolucres; pascendus erat sine clade laboris:
<drac. de_laud. 2.442> Vomere non terram proscinderet atque ligone,
<drac. de_laud. 2.443> Non peregrina uagus rabidis deposceret undis
<drac. de_laud. 2.444> Committens animam uentis et fluctibus audax;
<drac. de_laud. 2.445> Sponte parans fructum uinum de fontibus iret
<drac. de_laud. 2.446> In morem fluuialis aquae; longaeua liquores
<drac. de_laud. 2.447> Semper oliua uirens non certo tempore ferret,
<drac. de_laud. 2.448> Mella darent uepres, sentis sudaret amomum,
<drac. de_laud. 2.449> Omnis ager pigmenta daret uernantibus herbis
<drac. de_laud. 2.450> Et rosulas proferret hiems, seruaret et aestas
<drac. de_laud. 2.451> Lilia purpurea, flos omnis staret odore
<drac. de_laud. 2.452> Nec marceret honos uiolae pallore decenti;
<drac. de_laud. 2.453> Non niger aut albus tantum color esset in agnis,
<drac. de_laud. 2.454> Sed rubicunda daret pretiosus uellera sandix.
<drac. de_laud. 2.455> Lanigeras uestiret oues et muricis ostrum;
<drac. de_laud. 2.456> Fabula certa foret Phrixei uelleris aurum,
<drac. de_laud. 2.457> Famam scaenaei uerax arietis haberet
<drac. de_laud. 2.458> Per populos certamque fidem sine crimine tanto.
<drac. de_laud. 2.459> Viscera non terrae tantum pretiosa metallum
<drac. de_laud. 2.460> Seruarent, abstrusa nimis nec gemma lateret,
<drac. de_laud. 2.461> Omnia sed passim facies telluris haberet,
<drac. de_laud. 2.462> Omnibus in terris regio non indiga mercis,
<drac. de_laud. 2.463> Vilior illa foret populis spectantibus euros.
<drac. de_laud. 2.464> At nunc plectibiles humanae mentis ubique
<drac. de_laud. 2.465> Dulcia subducunt mores et amara ministrant.
<drac. de_laud. 2.466> Forsitan opponant homines delicta fatendo
<drac. de_laud. 2.467> Angelicum peccasse genus, quos purior aer
<drac. de_laud. 2.468> Et super astra polus uel caeli regna tenebant.
<drac. de_laud. 2.469> "Ante tribunal erant ubi casta et sancta uiderent
<drac. de_laud. 2.470> Corporis expertes terreni ponderis omnes;
<drac. de_laud. 2.471> Et sic error eos tenuit crimenque nefandum.
<drac. de_laud. 2.472> Quid homines miseri, fragili sub tegmine carnis
<drac. de_laud. 2.473> Captiuos quos membra tenent et corporis usus?"
<drac. de_laud. 2.474> Sic uobis responsa dabo: quid culpa aliena
<drac. de_laud. 2.475> Obicitur? Purgare potest quod gessit iniquus
<drac. de_laud. 2.476> Alterius quodcumque nefas? Scelus omne peractum
<drac. de_laud. 2.477> Respicit auctorem, socios cunctosque ministros
<drac. de_laud. 2.478> Implicat et solos facinus quos inquinat urget.
<drac. de_laud. 2.479> Inde magis mens nostra rea est quod poena secuta est
<drac. de_laud. 2.480> Caelestes famulos his nec grauis ira pepercit.
<drac. de_laud. 2.481> Sideris innumeri cecidit pars tertia caelo
<drac. de_laud. 2.482> Cum duce pulsa suo, superat uindicta coercens
<drac. de_laud. 2.483> Agmina caelicolum pereuntia clade perenni.
<drac. de_laud. 2.484> Militiae pars tanta poli discincta seuere
<drac. de_laud. 2.485> Debuerat nostros ultro compescere mores
<drac. de_laud. 2.486> Et tamen in nobis nullus timor extitit umquam.
<drac. de_laud. 2.487> Quis canis illatret, uibices si terga leonis
<drac. de_laud. 2.488> Colla caputque ferant et sanguine fulua rubescant
<drac. de_laud. 2.489> Aut solis pereunte die simul obice terra
<drac. de_laud. 2.490> Sidera despiciant umbram, qua cuncta teguntur,
<drac. de_laud. 2.491> Et superare putent crassas tenui igne tenebras?
<drac. de_laud. 2.492> Aut siccante freto iactet se riuulus unda
<drac. de_laud. 2.493> Vel minor unda uelit caelesti occurrere flammae,
<drac. de_laud. 2.494> Quam neque grandis aquae possint sedare fluenta
<drac. de_laud. 2.495> Gurgitis aequorei, cunctos si eructuet amnis?
<drac. de_laud. 2.496> Sed quia caelestis pietas ueniale minatur
<drac. de_laud. 2.497> Plusque coruscantes flammas quam fulmina uibrat
<drac. de_laud. 2.498> Aut, si fulmen habet, montes et culmina tangit
<drac. de_laud. 2.499> Arboribusque caput, cedros celsasque cypressus
<drac. de_laud. 2.500> Vt terrore domet potius quam clade profanos,
<drac. de_laud. 2.501> Est nobis contemptus atrox animique nocentes
<drac. de_laud. 2.502> Omnibus; et nobis pietas tamen alma nocenti,
<drac. de_laud. 2.503> Indulgere uolens cito quam punire parata,
<drac. de_laud. 2.504> Misit ab arce pium caeli per sidera Christum
<drac. de_laud. 2.505> Qui uirtute sua serpentis frangeret artes
<drac. de_laud. 2.506> Per uexilla crucis hostis populando cohortes,
<drac. de_laud. 2.507> Praecipiti iactu quas celsa palatia caeli
<drac. de_laud. 2.508> Exilio trusere graui sub perpete culpa.
<drac. de_laud. 2.509> Expauit Iudaea Deum post uiscera matris
<drac. de_laud. 2.510> Maxima tot populis dantem miracula Christum.
<drac. de_laud. 2.511> Inuida continuo semet laesura profane
<drac. de_laud. 2.512> Sacrilega tenet arte uiam liuoris iniqui
<drac. de_laud. 2.513> Et quaerit peritura dolos, quibus improba perdat
<drac. de_laud. 2.514> Insontem sanctum rea noxia callida fallax,
<drac. de_laud. 2.515> Et pretium dat turba, Dei commercia fiunt
<drac. de_laud. 2.516> Discipulo uendente suo funesta duobus:
<drac. de_laud. 2.517> Venditor infelix, sed non felicior emptor.
<drac. de_laud. 2.518> Pars pretium perdit, perdit pars altera mercem;
<drac. de_laud. 2.519> Proficit in nobis, qui non contraximus, emptus:
<drac. de_laud. 2.520> Sanguine distracti maculatur uenditor emptor
<drac. de_laud. 2.521> Quos mens nostra sacri mundabitur imbre cruoris.
<drac. de_laud. 2.522> Ah scelus atque nefas! Insontem turba reorum
<drac. de_laud. 2.523> Supplicio quo digna fuit, cruce uerbere ferro
<drac. de_laud. 2.524> Affligit letique uias et limina mortis
<drac. de_laud. 2.525> Ingerit aeterno, cui lex ab origine mundi
<drac. de_laud. 2.526> Nec fuit initium nasci nec finis obisse.
<drac. de_laud. 2.527> Ergo salutaris quod passio membra peremit,
<drac. de_laud. 2.528> Fecit abire diem solis restantibus horis
<drac. de_laud. 2.529> Et noctem sub luce dedit; rediere tenebrae,
<drac. de_laud. 2.530> Sed sine more suo uiolata lege polorum.
<drac. de_laud. 2.531> Tunc niger axis erat quem lurida palla tegebat,
<drac. de_laud. 2.532> Candida sanguineum monstrauit luna ruborem,
<drac. de_laud. 2.533> Cardine sub gemino nox importuna pependit
<drac. de_laud. 2.534> Et planxit natura Deum; monumenta piorum
<drac. de_laud. 2.535> Clausa patent, plures mundo rediere sepulti
<drac. de_laud. 2.536> Et uitas mors ipsa dedit, dum uita perennis
<drac. de_laud. 2.537> Limina mortis adit. Poenae intremuere ministri;
<drac. de_laud. 2.538> Effugiunt tormenta reos, inuita pepercit
<drac. de_laud. 2.539> Tortorum metuenda manus, lux funditur umbris
<drac. de_laud. 2.540> Descensum comitata Dei, simul orbe fugata.
<drac. de_laud. 2.541> Tartarus infelix numquam satiabilis umbris
<drac. de_laud. 2.542> Et solitus gaudere neci turbatur amare
<drac. de_laud. 2.543> Et supplex augmenta dolet, nam damna futura
<drac. de_laud. 2.544> Haec augmenta dabant; animas quas claustra tenebant
<drac. de_laud. 2.545> Carceris aeterni redituras lucis ad usus
<drac. de_laud. 2.546> Ingemit et legem uiolari deflet Auerni.
<drac. de_laud. 2.547> Luminis impatiens ut iam remearet ad auras
<drac. de_laud. 2.548> Aethereas optat dominum regemque polorum,
<drac. de_laud. 2.549> Ne chaos omne grauet iubar insuperabile Christus
<drac. de_laud. 2.550> Aut spoliet toto nigros simul agmine manes
<drac. de_laud. 2.551> Ad superos reuocans animas uirtute parentis.
<drac. de_laud. 2.552> Tertius interea processit lucifer astris
<drac. de_laud. 2.553> Oceano spondente diem, redit almus ab umbris
<drac. de_laud. 2.554> Rex reducum uitae magna comitante caterua;
<drac. de_laud. 2.555> Discipuli reducem laeti uidere magistrum.
<drac. de_laud. 2.556> Inde reuersus abit, repetit sua regna triumphans.
<drac. de_laud. 2.557> Dexter in arce sedens, consors genitoris amatus
<drac. de_laud. 2.558> Iudicio uenturus erit post saecla futuro
<drac. de_laud. 2.559> Reddere mercedem cunctis quam quisque meretur,
<drac. de_laud. 2.560> Ad dextram laeuamque iubens astare cateruas,
<drac. de_laud. 2.561> Exigit ut meritum uitae prauaeque bonaeque.
<drac. de_laud. 2.562> Si scelus est et grande nefas tempsisse potentem,
<drac. de_laud. 2.563> Factorem temerasse suum quod crimen habetur?
<drac. de_laud. 2.564> Et tamen indultor mansit post funera carnis;
<drac. de_laud. 2.565> Paeniteat si forte reus, clementior audit
<drac. de_laud. 2.566> Datque repente pius ueniam donatque reatum.
<drac. de_laud. 2.567> Iuda miser ueniam si uel speraret haberet;
<drac. de_laud. 2.568> Sed memor infandae tamen et sine nomine culpae
<drac. de_laud. 2.569> Credidit infelix nil iam ueniale mereri
<drac. de_laud. 2.570> Iudicioque suo ueniae subtractus abiuit.
<drac. de_laud. 2.571> Redditur argentum, scelerata ad colla pependit
<drac. de_laud. 2.572> Vix tandem iustus, nam nec permansit auarus
<drac. de_laud. 2.573> Et suspensus obit se mox ultore seuero.
<drac. de_laud. 2.574> Vincula rumpuntur, cecidit crepuitque cadauer,
<drac. de_laud. 2.575> Viscera fusa iacent, hinc cor crudele patescit
<drac. de_laud. 2.576> Funestatque diem de corpore tabe madenti.
<drac. de_laud. 2.577> Legimus innumeras ueniam meruisse cateruas
<drac. de_laud. 2.578> Iudaea de gente reas mortisque ministros
<drac. de_laud. 2.579> Optima perpetuae sumpsisse et munera uitae,
<drac. de_laud. 2.580> Quorum Paulus erat caput extans grande malorum;
<drac. de_laud. 2.581> Et tamen ipse fuit legis post crimina doctor:
<drac. de_laud. 2.582> Martyrium Stephano qui fecerat inde recepit
<drac. de_laud. 2.583> Et meruit plenam quam contulit ante coronam.
<drac. de_laud. 2.584> In se uera Dei confirmans uerba probauit
<drac. de_laud. 2.585> "Hoc patietur homo quod quisquam fecerit ulli".
<drac. de_laud. 2.586> Sed bonus excepit quod tunc malefecit iniquus,
<drac. de_laud. 2.587> Quod populos gentesque docens conuertit eundo
<drac. de_laud. 2.588> Per mare, per terras ut Christi nomen adorent
<drac. de_laud. 2.589> Gentilesque deos et cordibus idola pellant;
<drac. de_laud. 2.590> Mars cadat ex animo, pereant Saturnus et Arcas,
<drac. de_laud. 2.591> Iuppiter atque Venus, Titania Iuno Cupido
<drac. de_laud. 2.592> Vel quicumque dei ficti sermone uetusto
<drac. de_laud. 2.593> Credantur nil posse, simul nihil esse probentur.
<drac. de_laud. 2.594> Solus ubique Deus, rerum fons, conditor et spes,
<drac. de_laud. 2.595> Idem semper eris quod et es, quod et ante fuisti,
<drac. de_laud. 2.596> Nil addens minuensque tibi crescentibus annis.
<drac. de_laud. 2.597> Tempora mutantur, te numquam saecula mutant:
<drac. de_laud. 2.598> Qualem prima dies, talem simul ultima noscet.
<drac. de_laud. 2.599> Cum te non caperent caeli terraeque fretumque
<drac. de_laud. 2.600> Aeris et spatium, modico te corde reponis
<drac. de_laud. 2.601> Pectoris humani conceptus mente fideli.
<drac. de_laud. 2.602> Exaudis quod lingua tacet sub corde loquaci;
<drac. de_laud. 2.603> Ante futura uides, penes te nulla futura
<drac. de_laud. 2.604> Sint licet, omnipotens: praesentia cuncta uidentur
<drac. de_laud. 2.605> Aut transacta magis; nobis uentura creantur.
<drac. de_laud. 2.606> Qui peccaturos homines tu spiritus auctor
<drac. de_laud. 2.607> Ante uides, primum medicinam, sancte, parasti
<drac. de_laud. 2.608> Quam faceres hominem: indulgentia parta reatum
<drac. de_laud. 2.609> Praeuenit et facinus uenia praecedit iniquum.
<drac. de_laud. 2.610> Christus enim datus est nobis spes una salutis,
<drac. de_laud. 2.611> Qui nostra hic peccata lauet pius amne cruoris;
<drac. de_laud. 2.612> Et licet ipse ferat maculas et crimina nostra,
<drac. de_laud. 2.613> Immaculatus adest tamen agnus et unicus heres
<drac. de_laud. 2.614> Semper uiuentis, semper uicturus et ipse.
<drac. de_laud. 2.615> Largitur peccata reis sine uoce rogatus
<drac. de_laud. 2.616> Pectoris affectu secreto mente fide spe.
<drac. de_laud. 2.617> Cum sit ubique Deus semper praestare paratus,
<drac. de_laud. 2.618> Tardius accipimus heu nostro corde morati.
<drac. de_laud. 2.619> Oderunt pia uota moras, festinus adoptat
<drac. de_laud. 2.620> Vt praestet quam nos quae purget causa mereri.
<drac. de_laud. 2.621> Arbitrio posuit clemens Deus omnia nostro:
<drac. de_laud. 2.622> Libera mens hominum est peccare aut uiuere sancte,
<drac. de_laud. 2.623> Libera uota dedit quando sperare uelimus,
<drac. de_laud. 2.624> Credere si placeat, facile est nam posse mereri.
<drac. de_laud. 2.625> Credidit Abraham dominoque est factus amicus.
<drac. de_laud. 2.626> Confectus senio membrisque trementibus aeuo
<drac. de_laud. 2.627> Inter auos atauosque fuit, sed prolis egenus
<drac. de_laud. 2.628> Vt soboles impubes erat frustraque maritus,
<drac. de_laud. 2.629> Officii genitoris iners; algente uapore
<drac. de_laud. 2.630> Germinis extinctus cecidit genitalibus ignis
<drac. de_laud. 2.631> Et fecundus amor quem iam subduxerat aetas.
<drac. de_laud. 2.632> Nec solus steriles retinebat marcidus artus;
<drac. de_laud. 2.633> Femina deterius praemortua membra trahebat,
<drac. de_laud. 2.634> Spes generis recidens et uis materna peracta.
<drac. de_laud. 2.635> Augebat spem sola fides, praesumptio maior
<drac. de_laud. 2.636> Frigida progeniem senibus natura negarat;
<drac. de_laud. 2.637> Flebile coniugii portabant nomen inane,
<drac. de_laud. 2.638> Spes tantum iuuenilis erat; crescentibus annis
<drac. de_laud. 2.639> Affuit his prolem spondens cum gente nepotum;
<drac. de_laud. 2.640> Non hos certa fides nec spes incerta fefellit.
<drac. de_laud. 2.641> Fecundus per membra uapor discurrit utrique,
<drac. de_laud. 2.642> Dulcior et gelidis irrepsit flamma medullis
<drac. de_laud. 2.643> Miranturque senes recidiuo fomite uenas
<drac. de_laud. 2.644> In sobolem caluisse suas; animatus anhelat
<drac. de_laud. 2.645> Intra membra puer uinctus compagibus artis.
<drac. de_laud. 2.646> Intumuere sinus rugis pereuntibus alui,
<drac. de_laud. 2.647> Dum tandem fit mater anus paritura prophetam
<drac. de_laud. 2.648> Et sterilis fecunda parens. Miratur et haeret
<drac. de_laud. 2.649> Sic uterum creuisse suum tenerasque puellas
<drac. de_laud. 2.650> Consulit et trepidans tamquam noua nupta requirit;
<drac. de_laud. 2.651> Saepe uerecundos faciunt noua gaudia uultus:
<drac. de_laud. 2.652> Fructus honestatis datus est de uentre pudoris.
<drac. de_laud. 2.653> Sic licet unius genitor post saecla creati
<drac. de_laud. 2.654> Gentibus et populis tamen est pater unus origo.
<drac. de_laud. 2.655> Omnis harena maris uel flammea sidera caeli
<drac. de_laud. 2.656> Aequantur numero benedicti germinis apte,
<drac. de_laud. 2.657> Nam cui terra datur et caeli sancta parantur
<drac. de_laud. 2.658> Rectius aequatur geminis hinc inde elementis.
<drac. de_laud. 2.659> Sarra socerque simul dominum petiere rogantes;
<drac. de_laud. 2.660> Illa uirum meruit stabilem post funera septem,
<drac. de_laud. 2.661> Hic uisum; fugiunt cum paupertate tenebrae
<drac. de_laud. 2.662> Et gemino capit orbe diem reducesque sereno
<drac. de_laud. 2.663> Lumine sunt acies post nubila crassa micantes.
<drac. de_laud. 2.664> Dauid adulterii facinus homicida peregit,
<drac. de_laud. 2.665> Sed scelus agnoscens culpas impune fatetur.
<drac. de_laud. 2.666> Sic reus et ueniam sceleri sub uoce meretur
<drac. de_laud. 2.667> Credulus et domini famulus post ista fidelis
<drac. de_laud. 2.668> Attestante Deo caelesti uoce uocatur
<drac. de_laud. 2.669> In tantum ut regem faceret post crimina natum
<drac. de_laud. 2.670> Ex eadem muliere uirum, cui tempore partus
<drac. de_laud. 2.671> Omnia concessit merito genitoris amati.
<drac. de_laud. 2.672> Fleuerat Ezechias sub puncto temporis uno
<drac. de_laud. 2.673> Et prece permodica uitae tria lustra meretur.
<drac. de_laud. 2.674> Murmure sub tacito sterilem defleuerat Anna
<drac. de_laud. 2.675> Matricem; fecunda redit per uota priora
<drac. de_laud. 2.676> Et non est ultra uox expectata secunda.
<drac. de_laud. 2.677> Hi solas fudere preces, ieiunia nulla,
<drac. de_laud. 2.678> Nam nec tempus erat longum quo uota piarent,
<drac. de_laud. 2.679> Cum nec plena fuit cunctis poscentibus hora
<drac. de_laud. 2.680> Qua uotum meruere suum pietate Tonantis.
<drac. de_laud. 2.681> Quod uetus atque nouum duo testamenta loquuntur,
<drac. de_laud. 2.682> Milia tot subito ueniam meruisse reorum
<drac. de_laud. 2.683> Pro quibus una semel uox est aut nulla precata.
<drac. de_laud. 2.684> Exegit quid plena fides et credula dixi,
<drac. de_laud. 2.685> Quid non credentes mereantur dicere cura est.
<drac. de_laud. 2.686> Incurrit culpam sancti pater ille Iohannis,
<drac. de_laud. 2.687> Pontificis loca sacra tenens magnusque sacerdos,
<drac. de_laud. 2.688> Credere cunctatus domini promissa Tonantis,
<drac. de_laud. 2.689> Angelico senior monitus sermone repente.
<drac. de_laud. 2.690> Mox uindicta datur per longa silentia linguae,
<drac. de_laud. 2.691> Donec uentris onus bis quinis mensibus actis
<drac. de_laud. 2.692> Fundatur de matre puer sub sorte beata.
<drac. de_laud. 2.693> Tu, Deus omnipotens, rerum caelestis origo,
<drac. de_laud. 2.694> Tu pius et clemens et consolator herilis
<drac. de_laud. 2.695> Tempore tristitiae, maior defensio pressis,
<drac. de_laud. 2.696> Erigit elisos, releuat tua dextra iacentes,
<drac. de_laud. 2.697> Confouet abiectos et semper pascit egentes,
<drac. de_laud. 2.698> Pocula larga parans sitientibus alma ministrat.
<drac. de_laud. 2.699> Nescius irarum, monitis non clade coercens
<drac. de_laud. 2.700> Peccatum, sine clade reos clementior audis
<drac. de_laud. 2.701> Ante preces ueniale iubens; non ira furorem
<drac. de_laud. 2.702> Excitat ut iubeas uel iuste occidere sontes.
<drac. de_laud. 2.703> Plus pius es quam iustus: agis non ergo seuerus,
<drac. de_laud. 2.704> Errantes punis, sed mitis corrigis omnes
<drac. de_laud. 2.705> Sub pietate bonus, poenae cessante flagello,
<drac. de_laud. 2.706> Et quotiens commotus eris placidissimus extas;
<drac. de_laud. 2.707> Nil immite iubens leuis est sententia caeli.
<drac. de_laud. 2.708> Rex pie, supplicium cunctis reuocabile dictas
<drac. de_laud. 2.709> Vt, si peccantes agnoscant corde reatus
<drac. de_laud. 2.710> Et damnent meliore animo delicta priora,
<drac. de_laud. 2.711> Sint quibus ignoscas. Sed non semel ista relaxas,
<drac. de_laud. 2.712> Saepius indulges: ostendens limina mortis
<drac. de_laud. 2.713> Et reuocans a morte truci quos culpa premebat
<drac. de_laud. 2.714> Faucibus inferni raptos in luce reformas.
<drac. de_laud. 2.715> Hi soli pereunt semper quos esse profanos
<drac. de_laud. 2.716> Constiterit, sine fine mali peccare uolentes;
<drac. de_laud. 2.717> Criminis et poenae limes semel unus habetur.
<drac. de_laud. 2.718> Et poteras seruare malos pius usque senectam
<drac. de_laud. 2.719> Vt damnare simul horrenda piacula nossent
<drac. de_laud. 2.720> Et ueniam sperare tuam, sed maior habetur
<drac. de_laud. 2.721> Hic ratio, nam impune diu peccare nocentum
<drac. de_laud. 2.722> Si fuerit permissa manus, turbata repente
<drac. de_laud. 2.723> Mens insontis erit, mox paenitet esse modestum
<drac. de_laud. 2.724> Optaturque nefas et plus pia turba nocetur
<drac. de_laud. 2.725> Improba quam rabies atque impia uota fatigant.
<drac. de_laud. 2.726> Quid quod et erranti mora non breuis esse probatur
<drac. de_laud. 2.727> Seruaturque diu ueniae, si desinat audax
<drac. de_laud. 2.728> Illicitum temptare nefas? Nam gaudia caelo
<drac. de_laud. 2.729> Conuersus dat quisque reus; sibi quisque medelas
<drac. de_laud. 2.730> Arbitretur homo culpae sub uoce requiri.
<drac. de_laud. 2.731> Vox tua cum sileat, tua sed sententia clamat.
<drac. de_laud. 2.732> Erigis oppressos humiles sternisque superbos,
<drac. de_laud. 2.733> Tu captiuorum rumpendo tenacia uincla
<drac. de_laud. 2.734> Colla leuas attrita iugis ceruice soluta
<drac. de_laud. 2.735> Et proceres seruie facis famulosque iubere,
<drac. de_laud. 2.736> Paupertate iubes opulentos turpis egestas
<drac. de_laud. 2.737> Vestiat et ditas opibus bene largus egentes.
<drac. de_laud. 2.738> Ima leuas et celsa premis, praesumpta coactus
<drac. de_laud. 2.739> Atteris et tenues adiecto robore firmas
<drac. de_laud. 2.740> Iura potestatis retinens sub nomine uero.
<drac. de_laud. 2.741> Solus enim dominus dominum qui non habet extat
<drac. de_laud. 2.742> Vel cui cuncta parent, per quem sunt omnia quae sunt
<drac. de_laud. 2.743> Et transacta simul uel sunt quandoque futura.
<drac. de_laud. 2.744> Qui dedit Elysios iustis et Tartara prauis,
<drac. de_laud. 2.745> Qui placidis saeuisque iubet procedere solem
<drac. de_laud. 2.746> Et lunam stellasque uagas et sidera cuncta
<drac. de_laud. 2.747> Imperat et pluuias nullo discrimine fundit.
<drac. de_laud. 2.748> Nec ratione caret pietas: generaliter una
<drac. de_laud. 2.749> Mercedem iustis, iniustis munera nobis
<drac. de_laud. 2.750> Praerogat, ut uel sic nos conuertamur ad illum;
<drac. de_laud. 2.751> Illectos donis, non poenis mutat adactos.
<drac. de_laud. 2.752> Expectat pia uota Deus, non tura requirit;
<drac. de_laud. 2.753> Victima sola placet purgatae mentis honestas
<drac. de_laud. 2.754> Nec tamen expensis, sed puro corde litandum.
<drac. de_laud. 2.755> Pectore contritos, genibus cum pectore flexos
<drac. de_laud. 2.756> Suppliciterque suas pandentis fletibus ulnas
<drac. de_laud. 2.757> Exaudit; nam si quis erit miseratus egentis,
<drac. de_laud. 2.758> Texerit et nudos, inopes defenderit, insons
<drac. de_laud. 2.759> Contentusque suis alienis non inhiarit,
<drac. de_laud. 2.760> Si impetrare uelit, uel ut impetret ista meretur;
<drac. de_laud. 2.761> Effectus faciles oratio pura reportat
<drac. de_laud. 2.762> Quam non impugnat cuiusque precatio tristis
<drac. de_laud. 2.763> Et fortasse iuuat: pauper peccata relaxat
<drac. de_laud. 2.764> Pastus et indutus; uiduae pupillus et aeger
<drac. de_laud. 2.765> Et defensus inops plus quam sumpsere rependunt.
<drac. de_laud. 2.766> Vestibus expensis epulis de more Tabitha
<drac. de_laud. 2.767> Expendebat opes miseris alimenta ministrans;
<drac. de_laud. 2.768> Numquid ad annorum numerum cuicumque modesta
<drac. de_laud. 2.769> Addidit et uitam longum produxit in aeuum?
<drac. de_laud. 2.770> Et meruit tamen ipsa iacens post funera uitam
<drac. de_laud. 2.771> Amissam reparare suam testantibus illis
<drac. de_laud. 2.772> Quis proprias fundebat opes miserata rogantum.
<drac. de_laud. 2.773> Petrus enim medicus fuerat, medicina cateruae
<drac. de_laud. 2.774> Paupertatis erant: caelis extorsit egestas
<drac. de_laud. 2.775> Quod uoluit. Nos turba rapax calcamus egenos
<drac. de_laud. 2.776> Conferimusque nihil: forsan spoliamus auari
<drac. de_laud. 2.777> Pauperiem, si forte ferat quodcumque decorum;
<drac. de_laud. 2.778> Expectamus adhuc de Paupere xenia nobis
<drac. de_laud. 2.779> Afferat et praedam potius; de nobile pauper
<drac. de_laud. 2.780> Iam modo diues eget, cui confert indiga dextra
<drac. de_laud. 2.781> Non sibi mendicans quod diuitis usibus addit.
<drac. de_laud. 2.782> Quicquid agamus adhuc sceleris fraudisque dolique
<drac. de_laud. 2.783> Supplicio dignum, differt punire benignus
<drac. de_laud. 2.784> Vel, si paeniteat, magis indulgere paratus,
<drac. de_laud. 2.785> Qui facit angelicas flamma crepitare cohortes.
<drac. de_laud. 2.786> Nam pia turba Dei sunt spiritus omnis et ignis
<drac. de_laud. 2.787> Quamuis et ipse Deus se prodidit igne loquaci,
<drac. de_laud. 2.788> Cum iubar ignitum domini rubus asper haberet
<drac. de_laud. 2.789> Et lacrimas populi pro libertate gementis
<drac. de_laud. 2.790> Diceret ante suum Deus ascendisse tribunal;
<drac. de_laud. 2.791> Se tamen asseruit merito sic alma potestas
<drac. de_laud. 2.792> Descendisse polis, ut quae captiua iacebat
<drac. de_laud. 2.793> Libera turba foret, domini uictura superstes.
<drac. de_laud. 2.794> Mox sua promissor perfecit uerba fidelis
<drac. de_laud. 2.795> Exutosque iugo deduxit per mare rubrum.
<drac. de_laud. 2.796> Candida dux fuerat nubes flammaeque columna
<drac. de_laud. 2.797> Fluctibus aequoreis gemina de parte ligatis
<drac. de_laud. 2.798> In scopulos, pelagi non iam latrantibus undis,
<drac. de_laud. 2.799> Transierant salsos ponti sine remige fluctus
<drac. de_laud. 2.800> Et pedibus siccis iter est nauale peractum.
<drac. de_laud. 2.801> Laudauere Deum, sed plus de morte natantum;
<drac. de_laud. 2.802> Sexus uterque Deo magnas in laude choreas
<drac. de_laud. 2.803> Certatim resonant et palmis tympana pulsant
<drac. de_laud. 2.804> Et celebrant uincente Deo saltando triumphum.
<drac. de_laud. 2.805> Non gladiis iaculisque datis missisue sagittis
<drac. de_laud. 2.806> Gens oppressa perit, sed tantum surgere iussa
<drac. de_laud. 2.807> Arma elementa Deo nullum fusura cruorem
<drac. de_laud. 2.808> Et tamen innumeras faciunt sine sanguine mortes.
<drac. de_laud. 2.809> Vna eademque die populis datur ecce duobus
<drac. de_laud. 2.810> Ira furens pietasque simul; sine nubibus ullis
<drac. de_laud. 2.811> Diluuio periere graui splendente sereno.
<drac. de_laud. 2.812> Omnibus ostendit domini sententia lata
<drac. de_laud. 2.813> Quid peccata creent, quid iusti uita meretur,
<drac. de_laud. 2.814> Quid bona simplicitas, quid noxia uota reportent,
<drac. de_laud. 2.815> Quid pius aut humilis, quid et impius atque superbus,
<drac. de_laud. 2.816> Quid ferus aut mitis, quid clemens quidue cruentus,
<drac. de_laud. 2.817> Dapsilis et largus, quid praedo aut raptor auarus;
<drac. de_laud. 2.818> Agmina condemnant et mores agmina purgant.
<drac. de_laud. 3.1> Luminis aeterni lumen, lux lucis origo
<drac. de_laud. 3.2> Orbis et astrorum, iubar aetheris, aeris auctor,
<drac. de_laud. 3.3> Pax elementorum, naturae conditor et fons,
<drac. de_laud. 3.4> Sideris innumeri numerus quem non latet omnis,
<drac. de_laud. 3.5> Nomina dans astris et stellas cursibus aptans
<drac. de_laud. 3.6> Immobilesque iubens septem constare triones,
<drac. de_laud. 3.7> Axe licet uoluente polo stent sidera pigra,
<drac. de_laud. 3.8> Qui numeras cunctas quas praefert litus harenas,
<drac. de_laud. 3.9> Scis, Deus, et pelagi quantos ferat unda liquores
<drac. de_laud. 3.10> Per freta cuncta maris totum factura coactu.
<drac. de_laud. 3.11> Omnia nosse Deum, quia condidit omnia solus,
<drac. de_laud. 3.12> Quis dubitet? Quod nosse iubes caelestia norunt,
<drac. de_laud. 3.13> Quod tu scire uetas ignorant omnia caeli.
<drac. de_laud. 3.14> Nam tua iussa parant ut sint elementa ministra:
<drac. de_laud. 3.15> Fulgura crebra micant collisis nubibus euro
<drac. de_laud. 3.16> Et tonitrus imbresque mouent aut fulmina caelo
<drac. de_laud. 3.17> Missa cadunt hiemesque cient comitante fragore;
<drac. de_laud. 3.18> Verberis igniti uolitant per inane flagella
<drac. de_laud. 3.19> Et rutilat radians crinitum missile flamma.
<drac. de_laud. 3.20> Iustitiae monitor, sed plus pietatis amator,
<drac. de_laud. 3.21> Celsior excelsis, specie sed pulcrior omni,
<drac. de_laud. 3.22> Virtutum uirtus, dulcedine dulcior omni,
<drac. de_laud. 3.23> Lucidus omnituus uel lumine clarior omni,
<drac. de_laud. 3.24> Editor omniparens, sed non tamen edite ab ullo,
<drac. de_laud. 3.25> Qui placidos pluuiis das descendentibus imbres.
<drac. de_laud. 3.26> Sic annona datur cunctis animantibus esca
<drac. de_laud. 3.27> Et natura parens per tempora cuncta ministrat,
<drac. de_laud. 3.28> Sic plumis uestitur auis, sic frondibus herbae,
<drac. de_laud. 3.29> Sic calamos nutrita seges stans armat aristis
<drac. de_laud. 3.30> Et tunicis uestita ceres pubescit adulta,
<drac. de_laud. 3.31> Sic uiridis flauescit ager sine semine iacto.
<drac. de_laud. 3.32> Creditor extorquet sub uomere faenus arator,
<drac. de_laud. 3.33> Vsura praestatur edax, centesima grandis
<drac. de_laud. 3.34> Redditur utque placet uota credentis auari,
<drac. de_laud. 3.35> Debitor exoptat millesima reddere lucra.
<drac. de_laud. 3.36> Non exactorem pudor imprimit aut dolor ullus
<drac. de_laud. 3.37> Afficit exactum; contraria uota duorum
<drac. de_laud. 3.38> Conueniunt solusque dolet captator iniquus
<drac. de_laud. 3.39> Annonae pretiique uorax, inimicus amicis,
<drac. de_laud. 3.40> Omnibus aduersus, populis insontibus hostis,
<drac. de_laud. 3.41> Nam sua damna uocat compendia publica mundi,
<drac. de_laud. 3.42> Nil opibus propriis quacumque ex parte minutis;
<drac. de_laud. 3.43> Extinctam dolet esse famem, bene diues egenus.
<drac. de_laud. 3.44> Semper auarus inops, pauper sub diuite nummo
<drac. de_laud. 3.45> Aestuat et custos alieni thuris odorat.
<drac. de_laud. 3.46> Iudicio punita suo mens semper auara
<drac. de_laud. 3.47> Dat poenas animi, quae se dum nescit amare
<drac. de_laud. 3.48> Diligit heredem, cui seruat cuncta fidelis.
<drac. de_laud. 3.49> Nec bona praesentis hic tantum perdere uitae
<drac. de_laud. 3.50> Contingit miseris, perdunt bona cuncta futura:
<drac. de_laud. 3.51> Numquid eris pius, alme Deus, iam morte perempto
<drac. de_laud. 3.52> Illi quippe magis qui proditur impius in se
<drac. de_laud. 3.53> Et sibi uel cunctis solacia tota negauit?
<drac. de_laud. 3.54> Non exempla docent damnati diuitis ignes
<drac. de_laud. 3.55> Pauperis et requies, qui post sua membra beatus
<drac. de_laud. 3.56> Abrahae portante sinu per saecla quiescit?
<drac. de_laud. 3.57> Diuitis extincti tormenta exspectat egestas
<drac. de_laud. 3.58> Immitesque uices alterna sorte rependit.
<drac. de_laud. 3.59> Serica quem tenuis, quem mollia lina grauabant,
<drac. de_laud. 3.60> Qui solet aestiuum membris sudantibus ostrum
<drac. de_laud. 3.61> Poscere, deposito confractus murice denso,
<drac. de_laud. 3.62> Cuius et in digitis non sedit crassius aurum
<drac. de_laud. 3.63> Et licet exiguae non ferret pondera gemmae,
<drac. de_laud. 3.64> Inter anhelantes tormenta ultricia flammas
<drac. de_laud. 3.65> Supplicium crudele luens exaestuat ardens
<drac. de_laud. 3.66> Et tolerat poscitque rogans ardente palato
<drac. de_laud. 3.67> Vt gelidum digito mereatur lingua liquorem,
<drac. de_laud. 3.68> Sed negat hoc immane chaos; crudele profundum
<drac. de_laud. 3.69> Diuidit inter aquas et saeua incendia mortis,
<drac. de_laud. 3.70> Quae sine fine manent et stant sub perpete nexu.
<drac. de_laud. 3.71> Et miser hic qui diues erat non uixit egenter;
<drac. de_laud. 3.72> Vestibus indutus Tyriis processit et ostro,
<drac. de_laud. 3.73> Delicias consumpsit edax, reus inde uocatus,
<drac. de_laud. 3.74> Pauperibus miseris quod trux alimenta negabat,
<drac. de_laud. 3.75> Nam sibi diues erat dapibus conuiua repletus.
<drac. de_laud. 3.76> Si tales damnare placet sub perpete poena
<drac. de_laud. 3.77> Qui sibi, non aliis, proprium dependere curant,
<drac. de_laud. 3.78> Quid passurus erit qui nec sibi praestitit umquam
<drac. de_laud. 3.79> Aut qui aliena rapit praedo temerarius audax,
<drac. de_laud. 3.80> Cuius facta gemens plaudit spoliatus egenus?
<drac. de_laud. 3.81> Hi nam sunt, quos sola iuuant conuiuia, praedae
<drac. de_laud. 3.82> Gutturis et uentris curam sine laude ferentes,
<drac. de_laud. 3.83> Ignari quia quisquis erit praesentis amator
<drac. de_laud. 3.84> Vitae animaeque suae non diligit ille, sed odit;
<drac. de_laud. 3.85> Contemptor uitae magis hic seruator habetur.
<drac. de_laud. 3.86> Nil opus est praeferre Deo. Sententia prisca est:
<drac. de_laud. 3.87> "Summum crede nefas animam praeferre pudori".
<drac. de_laud. 3.88> Si maius scelus est animam praeferre pudori,
<drac. de_laud. 3.89> Quam sit grande nefas animam praeferre datori,
<drac. de_laud. 3.90> Demere dum liceat quicquid dedit et cui confert?
<drac. de_laud. 3.91> Ergo Deum si uerba colunt et mens ueneretur;
<drac. de_laud. 3.92> Nil opus est praeferre Deo, Deus omnis amor sit
<drac. de_laud. 3.93> Ante artus animamque; simul conubia natos
<drac. de_laud. 3.94> Posponat mens pura Deo totamque salutem
<drac. de_laud. 3.95> Reiciat, contemnat opes, patrimonia damnet
<drac. de_laud. 3.96> Et securus erit uitae melioris amator
<drac. de_laud. 3.97> Temporibus sine fine datis, sine limite perpes.
<drac. de_laud. 3.98> Quod spectat finem fragile est totumque caducum.
<drac. de_laud. 3.99> Quam sit insipiens contemnere uelle perenne
<drac. de_laud. 3.100> Et modico quaesisse die peritura repente,
<drac. de_laud. 3.101> Abrahae doceant iam nos exempla parentis
<drac. de_laud. 3.102> Qui natum senior susceptum tardius unum
<drac. de_laud. 3.103> Spe cito contempsit, iussus produxit ad aram
<drac. de_laud. 3.104> Aptauitque neci nimia pietate cruentus;
<drac. de_laud. 3.105> Nudato mucrone pater, ferus ille sacerdos,
<drac. de_laud. 3.106> Stabat in officio iam iam feriturus amatum
<drac. de_laud. 3.107> Et pius immitis, non tristis fronte doloris,
<drac. de_laud. 3.108> Non lacrimis udando genas, non unguibus ora
<drac. de_laud. 3.109> Dilacerans; lamenta silent et uerbera cessant.
<drac. de_laud. 3.110> Non dat pectoribus, pietas secura minatur
<drac. de_laud. 3.111> Exitium sine morte truci per funera nati
<drac. de_laud. 3.112> Qui deuotus erat, qui ad uulnera colla parabat.
<drac. de_laud. 3.113> Hostia grata iacens et uictima mente quieta
<drac. de_laud. 3.114> Displicuit placuitque simul, quia corde fideli
<drac. de_laud. 3.115> Et pater obtulerat nec natus uota negabat.
<drac. de_laud. 3.116> Mox Pater omnipotens arietem surrogat aris:
<drac. de_laud. 3.117> Hostia praestatur non orbatura parentes.
<drac. de_laud. 3.118> Si deus ullus erat Saturnus falcifer umquam,
<drac. de_laud. 3.119> Hoc faceret puerosque neci subduceret omnes,
<drac. de_laud. 3.120> Annua quos pietas flebat miseranda parentum,
<drac. de_laud. 3.121> Heu, non orbaret dilecto pignore natis.
<drac. de_laud. 3.122> Qui planctos mortesque facit per sacra rogatus,
<drac. de_laud. 3.123> Nescio sed minus a quo deplacatur ademit
<drac. de_laud. 3.124> Quod praestare potest id si non praestat ut adsit.
<drac. de_laud. 3.125> Nam Deus omnipotens, uerus Deus, omnia praestans
<drac. de_laud. 3.126> Non cupit insontum mortes uitasque nocentum
<drac. de_laud. 3.127> Non cito consumit, ueniae dum cuncta reseruat.
<drac. de_laud. 3.128> Nam quod Isac iussit pius hostia patris ut esset,
<drac. de_laud. 3.129> Non crudelis erat concessum auferre parenti
<drac. de_laud. 3.130> Per patris tam grande nefas aut uota probare
<drac. de_laud. 3.131> Censuit amborum (non est temptator habendus)
<drac. de_laud. 3.132> Aut ignarus erat quem mens humana lateret
<drac. de_laud. 3.133> (Cum ratione iubet fieri quaecumque iubebit),
<drac. de_laud. 3.134> Sed uoluit monstrare Deus qua mente rogetur,
<drac. de_laud. 3.135> Qualiter Omnipotens se uult et iussit amari.
<drac. de_laud. 3.136> Ostendit cunctis ut nil praeponier umquam
<drac. de_laud. 3.137> Debeat aeterno Domino qui cuncta creauit,
<drac. de_laud. 3.138> Cuius amore pio sunt contemnenda pericla
<drac. de_laud. 3.139> Vel quaecumque placent animis et quicquid amatur.
<drac. de_laud. 3.140> Sic iactura fiat; praestat compendia damnum;
<drac. de_laud. 3.141> Temporis exigui si sint dispendia uitae,
<drac. de_laud. 3.142> Semper et aeternae felicia lucra dabuntur.
<drac. de_laud. 3.143> Nec nudo sermone decet promittere tanta.
<drac. de_laud. 3.144> Quid pater Abraham, quid Isac meruisse leguntur?
<drac. de_laud. 3.145> Horum posteritas repleuit gentibus orbem.
<drac. de_laud. 3.146> Barbaries nec sola datur de germine iusto
<drac. de_laud. 3.147> Et Romana manus hoc est de sanguine fusa.
<drac. de_laud. 3.148> Dat maior gentile genus germanus et hostis
<drac. de_laud. 3.149> Et minor eduxit nos munera pacis amantes.
<drac. de_laud. 3.150> Subiciat quisquam: "sanctorum uera propago
<drac. de_laud. 3.151> Pacis amatores merito iusteque creauit;
<drac. de_laud. 3.152> Numquid et immites, qui gaudent sanguine fuso,
<drac. de_laud. 3.153> Debuerat proferre simul feritate cruentos?"
<drac. de_laud. 3.154> Haec illum responsa domant faciuntque silere:
<drac. de_laud. 3.155> Non agnoscit iners animi, rationis egenus,
<drac. de_laud. 3.156> Tempora quod mundi rebus sunt capta duabus:
<drac. de_laud. 3.157> Aut pax est aut bella fremunt; quicumque duorum
<drac. de_laud. 3.158> Alterutrum mos tempus habet nec tertia res est
<drac. de_laud. 3.159> Tempora quae teneat. Dedit ergo tempora princeps
<drac. de_laud. 3.160> Omnia perpetui generi manifestius Isac.
<drac. de_laud. 3.161> Aetatem mundi retinens descendit origo,
<drac. de_laud. 3.162> Continuans dominata manet per saecula mundi.
<drac. de_laud. 3.163> Nec tempus retinet tantum, spatiatur in orbem,
<drac. de_laud. 3.164> Qua profert tollitque diem sol luminis index,
<drac. de_laud. 3.165> Qua nescit lustrare polos, qua flammeus urit;
<drac. de_laud. 3.166> Imperat et pelago; caelum possedit origo
<drac. de_laud. 3.167> Sancta prophetarum, tenet et loca magna piorum.
<drac. de_laud. 3.168> Omnia possedit benedicti lata propago.
<drac. de_laud. 3.169> Sed nec solus erat quem spes secura futuri
<drac. de_laud. 3.170> Egregie faceret praesentem temnere uitam.
<drac. de_laud. 3.171> Ignea tres pueros fornax exceperat ardens
<drac. de_laud. 3.172> Nomine pro Domini; sed mox tepuere calores,
<drac. de_laud. 3.173> Frigidus ignis erat, gelidis incendia flammis
<drac. de_laud. 3.174> Mirantur cecidisse, simul non feruor anhelat
<drac. de_laud. 3.175> Torridus aut aditum lambebat flamma camini
<drac. de_laud. 3.176> Crinibus ignitis ieiuna alimenta recusat
<drac. de_laud. 3.177> Fastidita fames, reiecto fomite pingui
<drac. de_laud. 3.178> Non fuit ignis edax. Quem roris spiritus afflans
<drac. de_laud. 3.179> Imbrifer extinxit mitissimus angelus intrans,
<drac. de_laud. 3.180> Cuius erat similis diuinae prolis imago.
<drac. de_laud. 3.181> Non uestis flammata uiris, non crinis adustus,
<drac. de_laud. 3.182> Pruna nec extremae laesit uestigia plantae
<drac. de_laud. 3.183> Conculcata licet totiens gradientibus illis.
<drac. de_laud. 3.184> Illaesos pueros expauit Persa tyrannus:
<drac. de_laud. 3.185> "Egrediantur" ait Dominum confessus eorum
<drac. de_laud. 3.186> Plenius atque suum solium iubet omnis adoret
<drac. de_laud. 3.187> Parthicus imperio subiectus regis et aulae.
<drac. de_laud. 3.188> Saeua Danielem rabies atque ora leonum
<drac. de_laud. 3.189> Non tetigere pium cui destinat insuper escam
<drac. de_laud. 3.190> Magna Dei pietas, ieiuno utroque leone.
<drac. de_laud. 3.191> Quis petit et uixit uenator inermis harena?
<drac. de_laud. 3.192> Amphitheatrales qui non tremuere furores,
<drac. de_laud. 3.193> Cum crepitante sono productor uerberat auras
<drac. de_laud. 3.194> (Longius assistens Massylum ex arte lacessit
<drac. de_laud. 3.195> Lintea fluxa trahens uenabula longa tenenti
<drac. de_laud. 3.196> Poplite subnixo, dura sub pelle lacerto,
<drac. de_laud. 3.197> Inguinibus strictis, munito pectore nisa),
<drac. de_laud. 3.198> Cum residens caueis inter spectacula festa
<drac. de_laud. 3.199> Vota facit populus ualida ne bestia noxa
<drac. de_laud. 3.200> Sanguineum referat satians in morte ruborem?
<drac. de_laud. 3.201> Quando duos pariter suscepit harena leones
<drac. de_laud. 3.202> Praesidio sic apta fugae spatiosior orbis,
<drac. de_laud. 3.203> Clausa patensque simul bis seno cardine uerso?
<drac. de_laud. 3.204> Hinc uir adest atque inde fera, stans unus ad unum;
<drac. de_laud. 3.205> Hinc armata manus ferro, hinc dentibus ora.
<drac. de_laud. 3.206> Et tamen auxilio supra caput imminet alter,
<drac. de_laud. 3.207> Morsibus illisis ne bestia membra iacentis
<drac. de_laud. 3.208> Vexet et horrorem faciat dilecta uoluptas.
<drac. de_laud. 3.209> Quis, rogo, tam saeuas rabies compescere uindex
<drac. de_laud. 3.210> Armatus praesumpsit homo? Clarissimus ille
<drac. de_laud. 3.211> Alcides, quem monstra ferunt domuisse nefanda,
<drac. de_laud. 3.212> Qui uirtute polos meruisse est dictus et astra,
<drac. de_laud. 3.213> Vix unum extinxit captum per colla leonem,
<drac. de_laud. 3.214> Si tamen hunc uerax per saecula fama locuta est.
<drac. de_laud. 3.215> Sed hic plena fides hominis pietate Tonantis
<drac. de_laud. 3.216> Exegit uirtutis opus, miracula summa.
<drac. de_laud. 3.217> Ille Dei famulus fuerat, non forte Dianae,
<drac. de_laud. 3.218> Quae solet insontum fuso gaudere cruore,
<drac. de_laud. 3.219> Sanguinis humani numquam satiata cateruis
<drac. de_laud. 3.220> Hospitibus caesis; humana tabe madescens
<drac. de_laud. 3.221> Taurica per Colchos crudelis uirginis ara.
<drac. de_laud. 3.222> Petrus apostolico digne subnixus honore,
<drac. de_laud. 3.223> Discipulus Domini, crucis almae signifer et dux
<drac. de_laud. 3.224> Gentibus innumeris positus sub lege fideli,
<drac. de_laud. 3.225> Retia post pelagi uilissima piscis aquosi
<drac. de_laud. 3.226> Praeco Dei sollers et ueri dogmatis index,
<drac. de_laud. 3.227> Ianitor aethereus uel primus in orbe sacerdos
<drac. de_laud. 3.228> Temporibus placidis Christo regnante; tonanter
<drac. de_laud. 3.229> Quanta docens populos turbis miracula fecit,
<drac. de_laud. 3.230> Impendens Asiae nulla mercede salutem
<drac. de_laud. 3.231> Europaeque simul, nixus uirtute magistri?
<drac. de_laud. 3.232> Et ne Roma diu nesciret munera Christi,
<drac. de_laud. 3.233> Hanc Paulo comitante petit, pia iussa sequendo.
<drac. de_laud. 3.234> Exorat precibus magum per celsa uolantem,
<drac. de_laud. 3.235> Simona mendacem sternit spectante Nerone.
<drac. de_laud. 3.236> Ficta Dei proles nimia est collapsa ruina.
<drac. de_laud. 3.237> Sic imitatorem sed non imitabilis ignis,
<drac. de_laud. 3.238> Fulmina mentitum percussum fulmine uero
<drac. de_laud. 3.239> Sacrilegum cecidisse ferunt Salmonea regno.
<drac. de_laud. 3.240> Ecce quid alma fides exegit ab arce Tonantis
<drac. de_laud. 3.241> Vt uitas mortesque daret sermone fideli.
<drac. de_laud. 3.242> Mors cita, uita redux uerbo mandante cucurrit.
<drac. de_laud. 3.243> Naturae famulatus adest seruire paratus,
<drac. de_laud. 3.244> Obsequitur Dominique uices cognoscit agentem.
<drac. de_laud. 3.245> Exigit hoc semper spes, mens pia, uita fidelis;
<drac. de_laud. 3.246> Viuere quos libuit sub tali tramite uitae,
<drac. de_laud. 3.247> Omnia iam constat precibus cito posse mereri.
<drac. de_laud. 3.248> Quid? Si cuncta uelim miracula currere sollers,
<drac. de_laud. 3.249> Non mihi sufficient mortalis tempora uitae,
<drac. de_laud. 3.250> Multa licet maneant sub quouis limite longo.
<drac. de_laud. 3.251> Sed si forte legat haec carmina nostra profanus
<drac. de_laud. 3.252> Quem lateat lex sancta Dei, ne incredulus extet
<drac. de_laud. 3.253> Impendat quid pura fides, praesumptio simplex,
<drac. de_laud. 3.254> Nec tamen aeternum modico pro tempore quaerat
<drac. de_laud. 3.255> Et neget Abraham tantum fecisse beatum
<drac. de_laud. 3.256> Vel quoscumque docet sancta scriptura fideles,
<drac. de_laud. 3.257> Historias curram Danaum gentisque Quirini,
<drac. de_laud. 3.258> Qui pro laude sua uel qui pro regno alieno
<drac. de_laud. 3.259> Mentibus infectis animosae cladis amore
<drac. de_laud. 3.260> Ausi omnes scelerare manus de morte suorum
<drac. de_laud. 3.261> Aut certe de strage sua. Menoecea Creontis
<drac. de_laud. 3.262> Statius ostendit quia fuso sponte cruore,
<drac. de_laud. 3.263> Vt pater orbatus furiarum regna teneret,
<drac. de_laud. 3.264> Thebanos proprio perfudit sanguine muros.
<drac. de_laud. 3.265> Si consanguineos scelus est iugulare propinquos
<drac. de_laud. 3.266> Et furiale nefas, in se conuertere ferrum
<drac. de_laud. 3.267> Hoc facinus nec nomen habet. Sed nemo profecto
<drac. de_laud. 3.268> Miretur hominum tam saeua piacula gentis:
<drac. de_laud. 3.269> Non aliter potuit sceptrum transire profanum
<drac. de_laud. 3.270> Ad successores quod gesserat Oedipus umquam
<drac. de_laud. 3.271> (Nam ferus ipse Creon Iocastae proximus heres
<drac. de_laud. 3.272> Et germanus erat); quasi lex est ipsius aulae
<drac. de_laud. 3.273> Criminibus lacrimisque ducum sua regna dicare.
<drac. de_laud. 3.274> Codrus Apollinei tripodis responsa petiuit;
<drac. de_laud. 3.275> Accipit infelix, aliena causa triumphi,
<drac. de_laud. 3.276> Vestibus indutus famuli post arma tyranni.
<drac. de_laud. 3.277> Nam cui bella negant fecerunt iurgia mortem;
<drac. de_laud. 3.278> In dubiis mors est inopem simulare tyranno.
<drac. de_laud. 3.279> Ausa Leonidae nocturnaque bella legantur.
<drac. de_laud. 3.280> Castra inimica petens inuasit nocte silenti
<drac. de_laud. 3.281> Et fuit una cohors tantum munita tenebris.
<drac. de_laud. 3.282> Nox erat umbo uiris, manus haec confisa periclis,
<drac. de_laud. 3.283> Spe mortis praesumpta suae; qui luce repulsa
<drac. de_laud. 3.284> Millenos petiere uiros spernendo salutem.
<drac. de_laud. 3.285> Inuadunt populos, obscura strage cruentant;
<drac. de_laud. 3.286> Dum nescit quemcumque ferit quicumque repugnat,
<drac. de_laud. 3.287> Obtruncat socium, carum prosternit amicum,
<drac. de_laud. 3.288> Amputat ignarus fratrem iugulatque propinquum.
<drac. de_laud. 3.289> Dum pater obscura defendi nocte putatur,
<drac. de_laud. 3.290> Sic ibi procubuit nati pietate peremptus;
<drac. de_laud. 3.291> Viueret et uitam longo produceret aeuo,
<drac. de_laud. 3.292> Ni sobolem genitor nimiae pietatis haberet.
<drac. de_laud. 3.293> Foedera naturae rumpuntur crimine sancto
<drac. de_laud. 3.294> Nec reor esse nefas Persis occidere patres
<drac. de_laud. 3.295> Quos sua iura probant thalamis asciscere matres.
<drac. de_laud. 3.296> Ara Philaenorum Libycas possedit harenas
<drac. de_laud. 3.297> Limitis exusti, fratrum memoranda sepulcra;
<drac. de_laud. 3.298> Extiterunt aliis tamquam sibi mentis auarae.
<drac. de_laud. 3.299> Nec caespes fecundus erat, sed limes adustus.
<drac. de_laud. 3.300> Soluerat in cineres coctas plaga feruida glebas,
<drac. de_laud. 3.301> Hinc sitis inde fames steriles retinebat harenas;
<drac. de_laud. 3.302> Portio telluris tantum concessa Medusae,
<drac. de_laud. 3.303> Solis adusta rotis, nigris infecta uenenis,
<drac. de_laud. 3.304> Ignibus aethereis, gelidis obsessa cerastis;
<drac. de_laud. 3.305> Inter serpentum glacies atque aeris aestus
<drac. de_laud. 3.306> Ignorat mutare uices per tempora tellus,
<drac. de_laud. 3.307> Puniceum retinens ingenti sole ruborem.
<drac. de_laud. 3.308> Illic securi spatiantur ubique chelydri
<drac. de_laud. 3.309> Defendit quos flamma nocens, uel nulla potestas
<drac. de_laud. 3.310> Est ibi ceruorum quorum sub iure tenentur.
<drac. de_laud. 3.311> Quid facerent fratres, si florea rura petissent,
<drac. de_laud. 3.312> Si tellus fecunda foret nimis ubere glebae
<drac. de_laud. 3.313> Aut si uipereis non esset noxia tellus
<drac. de_laud. 3.314> Flatibus et nullas mandarent sibila mortes?
<drac. de_laud. 3.315> Nonne per extremos issent, qua flammeus axis
<drac. de_laud. 3.316> Extendit, qua zona polos rubicunda calore
<drac. de_laud. 3.317> Aut hiemis glacies aeterno frigore tristis,
<drac. de_laud. 3.318> Semper anhelantis torpens ignara uaporis?
<drac. de_laud. 3.319> Haec plaga germanos numquam prohiberet euntes,
<drac. de_laud. 3.320> Limite sed posito niueas mensura pruinas
<drac. de_laud. 3.321> Finderet et Scythicas retineret pacta paludes.
<drac. de_laud. 3.322> Quae Romanus amor patres implere coegit,
<drac. de_laud. 3.323> Dicere si ualeam, uero sermone probabo.
<drac. de_laud. 3.324> Optima nam uindex exempla ac pessima Brutus,
<drac. de_laud. 3.325> Horror amorque nouus, ciuis pius, impius auctor,
<drac. de_laud. 3.326> Iure pater patriae; natis et regibus hostis
<drac. de_laud. 3.327> Atque pudicitiae laesae castissimus ultor
<drac. de_laud. 3.328> Post regale nefas, quod castae ingessit adulter,
<drac. de_laud. 3.329> Iure maritali genialis praedo pudoris.
<drac. de_laud. 3.330> Quod scelus admisit, postquam fera regna tyranni
<drac. de_laud. 3.331> Expulit et gemino praestrinxit consule Romam
<drac. de_laud. 3.332> Annua festiuis disponens fascibus acta?
<drac. de_laud. 3.333> Regia bella gerens naturae bella peregit,
<drac. de_laud. 3.334> Membra cruore suo perfudit ab hoste reuersus
<drac. de_laud. 3.335> Consul et in sobolis uertit pia colla secures
<drac. de_laud. 3.336> Hostibus aptatas, funesta fraude profanas,
<drac. de_laud. 3.337> Ciuibus hostiles orbatricesque suorum.
<drac. de_laud. 3.338> Ibat in exequias iuuenum execranda senectus;
<drac. de_laud. 3.339> Vnus erat uitae natorum et funeris auctor.
<drac. de_laud. 3.340> Hoc scelus admissum? Tam saeuo crimine non est
<drac. de_laud. 3.341> Dulcis amor patriae, qui patrem fecit amarum
<drac. de_laud. 3.342> Aut fecit non esse patrem iam prole perempta
<drac. de_laud. 3.343> Pro quibus arma tulit, hostes qui in pignore praebet.
<drac. de_laud. 3.344> Alter erat senior qui natam perculit ense.
<drac. de_laud. 3.345> Quando dolens genitor planctus de pignore fecit?
<drac. de_laud. 3.346> Affectus perimit, ne condemnanda libido
<drac. de_laud. 3.347> Tolleret ingenua cum libertate pudorem.
<drac. de_laud. 3.348> Causa pudicitiae naturae iura diremit,
<drac. de_laud. 3.349> Libertatis amor uicit pietatis amorem.
<drac. de_laud. 3.350> Immemor hinc generis factus, non immemor Vrbis,
<drac. de_laud. 3.351> Sanguinis oblitus fecit de patre nouercam.
<drac. de_laud. 3.352> Virginis eximiae pater impius esse recusat
<drac. de_laud. 3.353> Ne sit auus famuli; pondus dicionis honestas
<drac. de_laud. 3.354> Extimuit, formido fuit lasciua uoluptas
<drac. de_laud. 3.355> Illicitosque toros obsceno crimine captos
<drac. de_laud. 3.356> Horruit iratus; gemitus uirtute doloris
<drac. de_laud. 3.357> Fudit uirginei truculentus funeris heres,
<drac. de_laud. 3.358> Libertatis honos solacia planctibus egit.
<drac. de_laud. 3.359> Militis armati tantum potuisse dolorem
<drac. de_laud. 3.360> Miramur populi, quia captus amore pudoris
<drac. de_laud. 3.361> Hostis erat generis, prolis mors, sanguinis haustus.
<drac. de_laud. 3.362> Quid Torquata manus? Nato pro laude periclum
<drac. de_laud. 3.363> Intulit ostendens quae sit censura parentis.
<drac. de_laud. 3.364> Nam nec culpa fuit. Patriae pugnando triumphum
<drac. de_laud. 3.365> Vulneribus dedit ille suis quibus hoste perempto
<drac. de_laud. 3.366> Contigit extingui, tamquam superata iuuentus.
<drac. de_laud. 3.367> Quamuis nemo suas strauit post bella cohortes,
<drac. de_laud. 3.368> Reliquias gladii gladio feruente necauit
<drac. de_laud. 3.369> Addo quod inuictum dantemque ex hoste tropaea
<drac. de_laud. 3.370> Moenibus ereptis patriae de clade duelli.
<drac. de_laud. 3.371> Quis, rogo, dux princeps uim umquam est uictoribus ausus
<drac. de_laud. 3.372> Aut quis adoratum populo laudante per urbes
<drac. de_laud. 3.373> Inter uictrices audax post bella cohortes
<drac. de_laud. 3.374> Atque triumphales post horrida proelia currus
<drac. de_laud. 3.375> Percuteret sublime caput, lamenta triumphis
<drac. de_laud. 3.376> Iungeret et laetis misceret tristia rebus?
<drac. de_laud. 3.377> Oppressit uotiua dolor, festiua recedunt,
<drac. de_laud. 3.378> Publica funereo turbantur gaudia luctu.
<drac. de_laud. 3.379> Paenituit uicisse ducem, cui gloria mortem
<drac. de_laud. 3.380> Intulit, et miles bellorum prospera fleuit.
<drac. de_laud. 3.381> Dum lueret uictor poenas uirtutis honestae,
<drac. de_laud. 3.382> Maxima iustitium uictoria grande parauit.
<drac. de_laud. 3.383> Vindicat hostiles gemitus fera dextra parentis,
<drac. de_laud. 3.384> Sanguinis ingessit pietas inimica dolorem;
<drac. de_laud. 3.385> Barbara quem rabies hostili cuspide missa
<drac. de_laud. 3.386> Si fudisset atrox, res publica tota doleret,
<drac. de_laud. 3.387> Pullati proceres, uadimonia nulla fuissent,
<drac. de_laud. 3.388> Crinibus effusis lacerasset pectora palmis
<drac. de_laud. 3.389> Illustris matrona dolens, plebeia lacertos
<drac. de_laud. 3.390> Scinderet ungue secans, uultus pia turba modestos;
<drac. de_laud. 3.391> Vt quondam Iliades fleuerunt Hectora matres,
<drac. de_laud. 3.392> Nympharum ceu turba suum tunc planxit Achillem,
<drac. de_laud. 3.393> Vt Brutum planxit maesta cum plebe senatus
<drac. de_laud. 3.394> (Non aetas, non sexus erat qui funus acerbum
<drac. de_laud. 3.395> Non gemeret reputando suum), Torquata propago
<drac. de_laud. 3.396> Sic est plancta diu scelere prostrata parentis.
<drac. de_laud. 3.397> Scaeuola flammipotens dextrae cum temneret ignis,
<drac. de_laud. 3.398> Constituit punire manum, licet ipse fefellit,
<drac. de_laud. 3.399> Non manus audaces animos; plus praestitit error
<drac. de_laud. 3.400> Vt sine morte ducis uir tantum laudis haberet.
<drac. de_laud. 3.401> Non Romana nurus doluit per bella maritum,
<drac. de_laud. 3.402> Non genitor natum planxit, non nata parentem,
<drac. de_laud. 3.403> Non orbata parens defleuit funera nati
<drac. de_laud. 3.404> Nec germanorum mortem fleuere sorores;
<drac. de_laud. 3.405> Nec bellum pax ulla ligat pretiumue redemit:
<drac. de_laud. 3.406> Vna manus tantum bellum compressit inermis.
<drac. de_laud. 3.407> Quid Romanus eques? Vasto telluris hiatu
<drac. de_laud. 3.408> Praecipiti iactu demersus sponte per umbras
<drac. de_laud. 3.409> Curtius ingemuit, cum uiuum terra cadauer
<drac. de_laud. 3.410> Sorberet armato deterrens funere manes.
<drac. de_laud. 3.411> Fortis et incolomis populo mirante sepultus,
<drac. de_laud. 3.412> Vir galeatus adhuc ferrato pectore uisus
<drac. de_laud. 3.413> Inter Tartareas sic descendisse tenebras.
<drac. de_laud. 3.414> Pallida gens Erebi, poenarum portio tristis,
<drac. de_laud. 3.415> Tertia sors, quae lucis inops damnata laborat,
<drac. de_laud. 3.416> Credidit Alcidem praedam repetisse secundam
<drac. de_laud. 3.417> Aut alium uatem casus renouasse sinistros,
<drac. de_laud. 3.418> Amphiarae, tuos, quem perfida uendidit uxor.
<drac. de_laud. 3.419> Quid Romana fides? Legatio Punica missus,
<drac. de_laud. 3.420> Terror Agenoridum, maior Carthaginis hostis,
<drac. de_laud. 3.421> Regulus impleuit, horrendae mortis amator,
<drac. de_laud. 3.422> Odia; constipans magnum cum plebe senatum
<drac. de_laud. 3.423> Compulit infelix ad inexorabile pactum,
<drac. de_laud. 3.424> Captis lege data Poenorum in uiscera ferrum
<drac. de_laud. 3.425> Per iugulos transire suos et pectora dura.
<drac. de_laud. 3.426> Immemor uxoris natos contempsit et Vrbem,
<drac. de_laud. 3.427> Libertatis opem, nec ferrea uincla tenebant
<drac. de_laud. 3.428> Captiuum tunc forte ducem; iam liber agebat
<drac. de_laud. 3.429> Inter patricios, praetores atque tribunos
<drac. de_laud. 3.430> Plebis adorandae, domuit quae uiribus orbem.
<drac. de_laud. 3.431> Institit occidi, ne esset post bella superstes
<drac. de_laud. 3.432> Hostis Elissaeus quem par fortuna tenebat
<drac. de_laud. 3.433> Cum duce Troiugenum. Qui tempta luce reuersus
<drac. de_laud. 3.434> In sua membra furens tormentis intulit artus,
<drac. de_laud. 3.435> Peruigil extingui gauisus lumine nudo,
<drac. de_laud. 3.436> Vt plus terreret Tyrios de morte minaci
<drac. de_laud. 3.437> Quam gladiis, cum bella daret pugnamque cieret.
<drac. de_laud. 3.438> Mox senis emeritum formidauere cadauer.
<drac. de_laud. 3.439> Intemerata fides ad quae fera bella Saguntum
<drac. de_laud. 3.440> Compulit atque famem uel saeua incendia mortis?
<drac. de_laud. 3.441> Hannibal inclusis nullo surgente reatu,
<drac. de_laud. 3.442> Praeter quod fuerant Romanae gentis amici,
<drac. de_laud. 3.443> Crimen amicitiae reputans, pro laude periclum
<drac. de_laud. 3.444> Intulit et poenas exegit ab urbe fideli,
<drac. de_laud. 3.445> Perfida quas lueret sub iusto uindice turba.
<drac. de_laud. 3.446> Intoleranda semel tolerauit mensibus octo;
<drac. de_laud. 3.447> Quae nec sponte fidem uiolat nec clade coacta,
<drac. de_laud. 3.448> Victa caterua fame; gladios ut uinceret hostis,
<drac. de_laud. 3.449> Incendit patriae populos cum moenibus urbis
<drac. de_laud. 3.450> Et sibi dat cum morte fugas; secura sepulcri
<drac. de_laud. 3.451> Poscit ab igne neces, hostis sua iure triumpho
<drac. de_laud. 3.452> Subducens et colla iugo. Rogus omnibus unus,
<drac. de_laud. 3.453> Moenia sunt patriae tumulus, cinis omnibus unus.
<drac. de_laud. 3.454> Sic Numantini pro libertate cremati
<drac. de_laud. 3.455> In cineres iacuere suos cum moenibus urbis.
<drac. de_laud. 3.456> Nec iuga Romani fuerant metuenda senatus:
<drac. de_laud. 3.457> Parcere uictor amat, sed debellare rebelles
<drac. de_laud. 3.458> Vrget et hortatur; ueniam donare sueuit;
<drac. de_laud. 3.459> Pacis et armorum similes portasse triumphos,
<drac. de_laud. 3.460> Inuenisse magis cui dent post bella salutem
<drac. de_laud. 3.461> Quam bellis punire uolunt. Sic urbs tamen illa
<drac. de_laud. 3.462> Libera conspirans flammis ciuilibus arsit,
<drac. de_laud. 3.463> Non iram metuens clari post bella senatus,
<drac. de_laud. 3.464> Sed ueniam; qui liber erat, seruire recusat,
<drac. de_laud. 3.465> Nec mortis pauor est, pauor est dominatio sola
<drac. de_laud. 3.466> Mentibus ingenuis, necdum sperauerat ullus
<drac. de_laud. 3.467> Quae nos aeternae speramus munera uitae.
<drac. de_laud. 3.468> Sed ne forte uiris tantum data uerba putentur
<drac. de_laud. 3.469> Et quasi sexus iners, fragili sub corpore mollis
<drac. de_laud. 3.470> Laudis onus metuens, ne sit sibi fama superstes
<drac. de_laud. 3.471> Tormentis quaesita suis, aeterna recuset
<drac. de_laud. 3.472> Plurima dona Dei, laudis mala femina summae
<drac. de_laud. 3.473> Materiem retinere potest; audacius illis
<drac. de_laud. 3.474> Deprensis nihil est, animos de crimine sumunt
<drac. de_laud. 3.475> Datque nimis grandem mulieribus ira furorem.
<drac. de_laud. 3.476> Vnde igitur furiale nefas assumere possunt,
<drac. de_laud. 3.477> Inde pios animi rapiant sub pectore motus
<drac. de_laud. 3.478> Et faciant quod honesta decet, quod fama pudoris
<drac. de_laud. 3.479> Exigit et uitae prodest sub laude futurae.
<drac. de_laud. 3.480> Iudith Holofernem castissima finxit amare
<drac. de_laud. 3.481> Et sibimet peperit de ficto crimine laudem
<drac. de_laud. 3.482> Castra ducis metuenda uiris ingressa uirago.
<drac. de_laud. 3.483> Inter belligeros fremitus et tela cruenta,
<drac. de_laud. 3.484> Inter et ensiferas saeuo sub Marte cateruas
<drac. de_laud. 3.485> Ingreditur uestita fide, munita pudore
<drac. de_laud. 3.486> Et quod tanta manus non est aggressa uirorum,
<drac. de_laud. 3.487> Nocte sub obscura perfecit femina sola
<drac. de_laud. 3.488> Et duce truncato uiduauit castra tyranni;
<drac. de_laud. 3.489> Quae caput ad patriae proceres portauit et urbem,
<drac. de_laud. 3.490> Ciuibus una dedit cum libertate triumphum.
<drac. de_laud. 3.491> Femineo mucrone perit dux fortis et audax;
<drac. de_laud. 3.492> Quem non bella domant, domuit promissa uoluptas;
<drac. de_laud. 3.493> Haec sperata licet, non est perfecta libido
<drac. de_laud. 3.494> Et certae noctis poenas persoluit adulter
<drac. de_laud. 3.495> Impollutus adhuc nullo sub crimine facti.
<drac. de_laud. 3.496> Femina prima ducum Nino uiduata marito
<drac. de_laud. 3.497> Inuasit thalamos et regnum prolis amatae
<drac. de_laud. 3.498> (Exhibet infelix incesto pectore matrem
<drac. de_laud. 3.499> Et sibi socrus erat fili turpissima coniux);
<drac. de_laud. 3.500> Bella diu gessit iuuenem mentita sub armis.
<drac. de_laud. 3.501> Quis neget et Scythicae Tamyris crudelia bella
<drac. de_laud. 3.502> Cum duce Persarum Cyro sub fraude peracta?
<drac. de_laud. 3.503> Vltrix facta sui post tristia funera nati,
<drac. de_laud. 3.504> Cum regale caput demissum sanguine multo
<drac. de_laud. 3.505> Clausit in utre cruor, quem mens furiata dolore
<drac. de_laud. 3.506> Fuderat innumera iuuenum ceruice recisa.
<drac. de_laud. 3.507> Casta quid Euadne fecit Capaneia coniux?
<drac. de_laud. 3.508> Dum post sulphureos iaculati fulminis ictus
<drac. de_laud. 3.509> Ignibus appositis arderent ossa mariti,
<drac. de_laud. 3.510> Conscendit mors uiua rogos. Viduamne uocamus
<drac. de_laud. 3.511> Quae simul infernum cum coniuge uenit ad orbem?
<drac. de_laud. 3.512> Diues Dido fugax extincti coniugis ultrix
<drac. de_laud. 3.513> Vrbis Elissaeae perfectis moenibus amplae
<drac. de_laud. 3.514> Ipsa pyram manibus propriis construxit ut aram,
<drac. de_laud. 3.515> Quam pedibus furiata suis conscendit et arsit.
<drac. de_laud. 3.516> Impulit ad flammas accurrere funera uiua
<drac. de_laud. 3.517> Aut amor Aeneae, ueniens aut terror Iarbae.
<drac. de_laud. 3.518> Quid formosa nurus populo spectante pudica
<drac. de_laud. 3.519> Post maculam thalami Lucretia casta peregit,
<drac. de_laud. 3.520> Quam tulit infelix alieni poena furoris?
<drac. de_laud. 3.521> Vt rea procubuit nullo surgente reatu,
<drac. de_laud. 3.522> Concidit ense suo mansitque superstes adulter
<drac. de_laud. 3.523> Qui solus feriendus erat mercede pudoris.
<drac. de_laud. 3.524> Milia femineis numerantur ubique cateruis
<drac. de_laud. 3.525> Exempla scelerum; modicae uel laudis amore
<drac. de_laud. 3.526> Aut certe fecere pie pro numine uano.
<drac. de_laud. 3.527> Conficti sermone dei quos fabula mendax
<drac. de_laud. 3.528> Extulit et miseros incassum adorare coegit,
<drac. de_laud. 3.529> Vnde nihil meriti, sed uitae damna tulerunt,
<drac. de_laud. 3.530> Cum sit nemo deus nisi noster ubique tremendus.
<drac. de_laud. 3.531> Omnia praecepti solo sermone creantur
<drac. de_laud. 3.532> Ipsius imperio, per quem stant cuncta per aeuum.
<drac. de_laud. 3.533> Ecce Deus uerus, de quo nil fingitur, in quem
<drac. de_laud. 3.534> Fabula nulla cadit, quem numquam uerba diserti
<drac. de_laud. 3.535> Exornant aut forte notant, cui tempora nil dant
<drac. de_laud. 3.536> Aut tollunt currente die. Qui saecula mutat
<drac. de_laud. 3.537> Nec mutant hunc saecla tamen, quia quod fuit hoc est,
<drac. de_laud. 3.538> Hoc erit aeternus, qui praesens constat ubique.
<drac. de_laud. 3.539> Omnia dat tollit minuitque uolatile tempus;
<drac. de_laud. 3.540> Incrementa Deus uel detrimenta recusat;
<drac. de_laud. 3.541> Idem semper erit, numquam mutabilis aeuo,
<drac. de_laud. 3.542> Qui cum sit Dominus se uult tamen esse parentem:
<drac. de_laud. 3.543> Exhibet impendit praebet; testatus adoptat
<drac. de_laud. 3.544> Nos genitos uocitare suos; nos ergo fideles
<drac. de_laud. 3.545> Viuere debuimus tamquam factoris imago,
<drac. de_laud. 3.546> Quos doceat factura Dei pietate magistra.
<drac. de_laud. 3.547> Rex pie, bellantum comitata potentia supplex
<drac. de_laud. 3.548> Fit; quodcumque iubes, effectus iussa sequuntur.
<drac. de_laud. 3.549> Stat famulans natura Deo constructa elementis,
<drac. de_laud. 3.550> Nescia quid iubeas, donec praecepta repente
<drac. de_laud. 3.551> Audiat et Domino citius parere laboret.
<drac. de_laud. 3.552> Exultans iussisse sibi gauisa ministra
<drac. de_laud. 3.553> Perficit iniuncta placido sermone iubentis
<drac. de_laud. 3.554> Et rerum natura parens famulata tremescit
<drac. de_laud. 3.555> Per quem celsa poli tellus mare sidera constant
<drac. de_laud. 3.556> Et gestit seruile pauens. Quota portio rerum
<drac. de_laud. 3.557> Nos sumus audaces ut contemnamus acerbe
<drac. de_laud. 3.558> Imperium caeleste truces? Par causa locatur
<drac. de_laud. 3.559> Nostra Deique simul: qui uult sua uota uenire,
<drac. de_laud. 3.560> Impleat ipse Dei. Simili dicione uoluntas
<drac. de_laud. 3.561> Seruorum dominique manet pietate modesta.
<drac. de_laud. 3.562> Qualiter optamus nostra spe uota mereri,
<drac. de_laud. 3.563> Cum nos iussa Dei fieri contemnimus ultro?
<drac. de_laud. 3.564> Nec sumus ignari quid sit fas quidue nefastum;
<drac. de_laud. 3.565> Gens scelerata sumus, nil de pietate merentes,
<drac. de_laud. 3.566> Quorum primus ego plus quam peccator habendus.
<drac. de_laud. 3.567> Quando fatebor enim scelerum simul omne, reatum
<drac. de_laud. 3.568> Pectoris et carnis? Non si mihi ferrea uox sit,
<drac. de_laud. 3.569> Ora tot exurgant quot dentes ossibus albent
<drac. de_laud. 3.570> Aut mihi sint linguae quantos caput omne capillos
<drac. de_laud. 3.571> Pectinat, explebo numerum sine fraude fidelem,
<drac. de_laud. 3.572> Sed satis est dixisse reum sub crimine cuncto;
<drac. de_laud. 3.573> Quod tua iussa uetant, solus peccasse fatebor,
<drac. de_laud. 3.574> Omne quod horrescis non me fecisse negabo.
<drac. de_laud. 3.575> Quid prodest cuicumque nefas celare peractum,
<drac. de_laud. 3.576> Cum iudex et testis ades Deus unus et idem?
<drac. de_laud. 3.577> Sacrilega quasi mente putem non omnia nosse
<drac. de_laud. 3.578> Aut aliquid nescire Deum, cui fraude nocebit
<drac. de_laud. 3.579> Mens mea quod reticet, cum, si confessio simplex
<drac. de_laud. 3.580> Indicet admissum, uenia sperata sequetur.
<drac. de_laud. 3.581> Qui negat, ipse sibi ueniam iam sponte negauit.
<drac. de_laud. 3.582> Ergo ego confiteor miseranda mente reatum
<drac. de_laud. 3.583> Plenum, grande malum, non uno crimine partum;
<drac. de_laud. 3.584> Nam scelus omne meum numeros superabit harenae
<drac. de_laud. 3.585> Littoris et pelagi uincent mala nostra liquores.
<drac. de_laud. 3.586> Non puto diluuium tantos punisse reatus
<drac. de_laud. 3.587> Quantos ipse gero culparum pondere pressus.
<drac. de_laud. 3.588> Flumina me scelerum rapiunt quatiuntque procellae
<drac. de_laud. 3.589> Et peccatorum torrens simul obruit unda;
<drac. de_laud. 3.590> Me delictorum merserunt fluctibus amnes,
<drac. de_laud. 3.591> Vsque animam uenit unda meam, grauis horror aquarum.
<drac. de_laud. 3.592> Hei mihi, quod facinus non uno tempore gestum,
<drac. de_laud. 3.593> Vt mea facta luam, tempus conuenit in unum.
<drac. de_laud. 3.594> Nunc ubi sit pietas, ubi sit miseratio prisca
<drac. de_laud. 3.595> Aut tua quo, Domine, clementia nota recessit?
<drac. de_laud. 3.596> Oblitusne mei es? Precor, obliuiscere non me,
<drac. de_laud. 3.597> Omnipotens, sed facta mea. Grauor undique pressus,
<drac. de_laud. 3.598> Vincla ligant, tormenta domant, consumit egestas;
<drac. de_laud. 3.599> Ludibrium generis, dolor omnibus atque inimicus
<drac. de_laud. 3.600> Factus et exutus magna de parte bonorum,
<drac. de_laud. 3.601> Crinibus intonsus, pannis squalentibus usus.
<drac. de_laud. 3.602> Notus et ignotus desunt, abiere parentes
<drac. de_laud. 3.603> Et quibus impendi mox discessere propinqui
<drac. de_laud. 3.604> Vel quicumque fuit subito discessit amicus;
<drac. de_laud. 3.605> Agmina seruorum fugiunt, tempsere clientes
<drac. de_laud. 3.606> Nec doluere meam tanta sub clade ruinam.
<drac. de_laud. 3.607> Irascente Deo solacia cuncta negantur.
<drac. de_laud. 3.608> Hoc superest ut uita cadat, nisi parcere mitis
<drac. de_laud. 3.609> Iusseris afflicto, quem sic fregere dolores.
<drac. de_laud. 3.610> Punisti errantem, nunc iam miserere fatenti.
<drac. de_laud. 3.611> Paenitet en peccasse nimis, iam parce flagello;
<drac. de_laud. 3.612> Nam nequeo tolerare miser tot cladibus actus.
<drac. de_laud. 3.613> Accipe, quaeso, satis, precibus ne clauseris aures
<drac. de_laud. 3.614> Nostris, sancte, tuas, qui das praecepta benignus
<drac. de_laud. 3.615> Ira hominis cum sole cadat de corde furentis
<drac. de_laud. 3.616> Et ueniam nox ipsa ferat; qui praecipis ut sit
<drac. de_laud. 3.617> Septies et frater clementior atque modestus,
<drac. de_laud. 3.618> Fac fieri quod et ipse iubes, miserere roganti
<drac. de_laud. 3.619> Et lacrimas intende meas, quas fundo diurne
<drac. de_laud. 3.620> Tristis et extenso prostratus corpore plango.
<drac. de_laud. 3.621> Me miserum! qui tanta fero, cui tanta parasti
<drac. de_laud. 3.622> Supplicia scelerum, peccans licet acrius uri
<drac. de_laud. 3.623> Debueram, qui saeua diu delicta peregi.
<drac. de_laud. 3.624> Addo quod et uita breuis est, mors longa moratur.
<drac. de_laud. 3.625> Magnus es, Omnipotens, qui scis cui iusta parasti.
<drac. de_laud. 3.626> Eripe me his, inuicte, malis in corpore sanum,
<drac. de_laud. 3.627> Exitio succurre meo. Lassatus anhelo,
<drac. de_laud. 3.628> Tot fractus hinc inde malis. Ignoscere gaudes;
<drac. de_laud. 3.629> Eripuit tua sancta, Pater, clementia morti
<drac. de_laud. 3.630> Agmina peccantum (ueniam donare suetus
<drac. de_laud. 3.631> Ad quaesita reis ueniam conuersus adoro);
<drac. de_laud. 3.632> Post scelus euasit uitae melioris honestas.
<drac. de_laud. 3.633> Tu pius et clemens populo peccante Niniue
<drac. de_laud. 3.634> Iratus non es, potius miseratus eorum es
<drac. de_laud. 3.635> Suppliciumque necis spondes ........
<drac. de_laud. 3.636> Qui ueniam missurus eras uitamque parabas
<drac. de_laud. 3.637> Exitium mortis iam praedicante propheta,
<drac. de_laud. 3.638> Mendacemque facis famulum sermone fideli;
<drac. de_laud. 3.639> Iona tamen sine fraude reus mendacia uerba
<drac. de_laud. 3.640> Prodidit et ueniam meruit post uiscera ceti.
<drac. de_laud. 3.641> In cruce pendentem ueniam meruisse latronem
<drac. de_laud. 3.642> Nouimus et dominum uenientem in Tartara Christum.
<drac. de_laud. 3.643> Ergo, Deus, miserere mei; iam te rogo solum.
<drac. de_laud. 3.644> Qualiter ipse uides, me paenitet ante quod egi:
<drac. de_laud. 3.645> Omne nefas placitum iam nunc suspiria damnant.
<drac. de_laud. 3.646> Flumina dant oculi, gemitus praecordia rumpunt
<drac. de_laud. 3.647> Et lacrimis maduere genae; ieiunia reddo
<drac. de_laud. 3.648> Pallidus et macie confectus pectora tundo.
<drac. de_laud. 3.649> En genibus cur uis palmas extendo supinas,
<drac. de_laud. 3.650> Cum manibus tibi uincla leuo stridente catena,
<drac. de_laud. 3.651> Carceris horrorem, suspendia, uerbera passus
<drac. de_laud. 3.652> Obscenamque famem quam maior traxit egestas.
<drac. de_laud. 3.653> Me miserum, quanto cecidi de culmine lapsus!
<drac. de_laud. 3.654> Ille ego qui quondam retinebam iura togatus,
<drac. de_laud. 3.655> Exemi de morte reos, patrimonia nudis
<drac. de_laud. 3.656> Diuitias mea lingua dedit rapuitque tenenti
<drac. de_laud. 3.657> Ac seruile iugum uel libertatis honorem;
<drac. de_laud. 3.658> Nam quod in accusando odi defensor amaui;
<drac. de_laud. 3.659> Impunitates uendens poenasque nocentum
<drac. de_laud. 3.660> Insontumque simul pretio delicta coegi
<drac. de_laud. 3.661> Ad caput haec hinc inde meum, quibus opprimor, olim.
<drac. de_laud. 3.662> Nunc tamen agnoui sine te nil posse moueri
<drac. de_laud. 3.663> Grande uel exiguum, medium minimumque profundum.
<drac. de_laud. 3.664> Da mihi iam ueniam, finem concede malorum,
<drac. de_laud. 3.665> Vincula solue mea, stridentes frange catenas,
<drac. de_laud. 3.666> Pelle famem, disclude sitim, compesce dolores,
<drac. de_laud. 3.667> Omne quod admisi facinus crimenque relaxa.
<drac. de_laud. 3.668> Iam miserere mei; custodia longa fatigat
<drac. de_laud. 3.669> Inter anhelantes gemitus cladesque diurnas.
<drac. de_laud. 3.670> Nil peto difficile (spes est mihi posse mereri),
<drac. de_laud. 3.671> Nil licet, Omnipotens, per saecula cuncta profecto
<drac. de_laud. 3.672> Sit tibi difficile. Prosint mihi tanta flagella,
<drac. de_laud. 3.673> Ad ueniam sit poena ferax; meminisse iuuabit,
<drac. de_laud. 3.674> Cum pius indulges et haec ad gaudia transfers.
<drac. de_laud. 3.675> Erige prostratum, uindex, attolle iacentem
<drac. de_laud. 3.676> Et repara afflictum tali sub clade malorum.
<drac. de_laud. 3.677> Quae per me cecidit per te spes nostra resurgat.
<drac. de_laud. 3.678> Munere percipiam Domini redeunte fauore
<drac. de_laud. 3.679> Quicquid amara dies quodcumque et tempus ademit.
<drac. de_laud. 3.680> Obsessamque domant densata repagula linguam
<drac. de_laud. 3.681> Et pontem factura iacet sermonibus oris;
<drac. de_laud. 3.682> Interpres mentis, secreti pectoris index,
<drac. de_laud. 3.683> Echo uoluntatis tacitae uel cordis imago
<drac. de_laud. 3.684> Verbere distinctas spargit per murmura uoces
<drac. de_laud. 3.685> Omne nefas atque omne bonum dictura loquendo;
<drac. de_laud. 3.686> Dentibus adduntur rubicundo labra labello.
<drac. de_laud. 3.687> Lucida redde, precor, qui tempora subtrahis Iob
<drac. de_laud. 3.688> Aspera, restituens quicquid malus hostis ademit.
<drac. de_laud. 3.689> Arida qui reparas antiquis mortibus ossa
<drac. de_laud. 3.690> Quae membris rediere suis clamante propheta
<drac. de_laud. 3.691> Atque homines factura rubent reptante cruore.
<drac. de_laud. 3.692> Vmor ad absumptas intrauerat ante medullas,
<drac. de_laud. 3.693> Nascuntur uenae, iam neruis membra ligantur,
<drac. de_laud. 3.694> Iam tegit ossa cutis multos distenta per artus;
<drac. de_laud. 3.695> Quaerit colla caput, constringit guttura ceruix,
<drac. de_laud. 3.696> Verticis eximii replentur et ossa cerebro;
<drac. de_laud. 3.697> Inde duces oculi gemmato lumine uibrant
<drac. de_laud. 3.698> Et palpebra tegunt lucis nudantque fenestras,
<drac. de_laud. 3.699> Scaena capillorum fundens a fronte coronam
<drac. de_laud. 3.700> Tempus et omne caput uestit de crine decorum
<drac. de_laud. 3.701> Atque supercilium gemino superimminet orbi.
<drac. de_laud. 3.702> Naribus obductis duplex data semita uento
<drac. de_laud. 3.703> Et geminae rubuere genae, lanugine malae
<drac. de_laud. 3.704> Crispantur reuirentis adhuc post ossa senectae
<drac. de_laud. 3.705> Mortua temporibus multis olimque sepulta.
<drac. de_laud. 3.706> Ordine muratum dentes cinxere palatum
<drac. de_laud. 3.707> Vt bene uerba sonent ipsis modulantibus ora,
<drac. de_laud. 3.708> Accedunt umeris remorum more lacerti,
<drac. de_laud. 3.709> Brachia iunguntur, uola nascitur et manus omnis,
<drac. de_laud. 3.710> Vnguibus armantur digiti sub dispare forma.
<drac. de_laud. 3.711> Curuis spina latus complectitur aspera costis,
<drac. de_laud. 3.712> Pectora circumstant crates iugulique ligantur;
<drac. de_laud. 3.713> Cetera membrorum currit compago per artus,
<drac. de_laud. 3.714> Vsibus officiis aptantur cuncta ministra.
<drac. de_laud. 3.715> Aedificant hominem longae fragmenta ruinae.
<drac. de_laud. 3.716> Ante tamen quam membra forent compage ligata
<drac. de_laud. 3.717> Iam prior auris erat, quae audiuit uerba Tonantis.
<drac. de_laud. 3.718> Persarum rector timuit post regna bubulcum
<drac. de_laud. 3.719> Inter prata pecus, sed post regnauit in arce.
<drac. de_laud. 3.720> Me, rogo, iam repara sub libertate solutum
<drac. de_laud. 3.721> Clade catenarum ferrato pondere pressum.
<drac. de_laud. 3.722> Sit uitae requies, animae sint otia fessae,
<drac. de_laud. 3.723> Sit secura dies, sit nox cum munere noctis,
<drac. de_laud. 3.724> Sit fortuna redux, sit uirtus usque senectam,
<drac. de_laud. 3.725> Sit uenerandus honos et quicquid uota precantur
<drac. de_laud. 3.726> Aut amissa dolent, totum pietate reforma.
<drac. de_laud. 3.727> Nosco quid iratus uel quid mitissimus ipse
<drac. de_laud. 3.728> Des, Pater; aduerto, non est formido salutis,
<drac. de_laud. 3.729> Sed ueniam sperare licet. Res ipsa probauit
<drac. de_laud. 3.730> Quod uiuus sum: mortis inops pietate reseruor,
<drac. de_laud. 3.731> Non ira, nam si Domini grauis ira fuisset,
<drac. de_laud. 3.732> Non me differres, subita sed morte necares,
<drac. de_laud. 3.733> Ne peterem ueniam quam numquam, sancte, negasti
<drac. de_laud. 3.734> Aut ut non essem prorsus cui parcere posses.
<drac. de_laud. 3.735> Seruatum reparare iube pietate sueta
<drac. de_laud. 3.736> Vt merear cantare tuas per carmina laudes.
<drac. de_laud. 3.737> Quamuis nemo tua praeconia congrua dixit
<drac. de_laud. 3.738> Aut umquam dicturus erit, nam formula laudis
<drac. de_laud. 3.739> Temporibus tribus ire solet, tu temporis expers.
<drac. de_laud. 3.740> Numquid habes, Deus, ante tuum uel post cadit in te?
<drac. de_laud. 3.741> Si laudator abest, narrator plenus adesset,
<drac. de_laud. 3.742> Sed quis opus narrare tuum sermone ualebit?
<drac. de_laud. 3.743> Suspexisse Deum satis est de corde trementer
<drac. de_laud. 3.744> Et lacrimis precibusque piis ueneranter adire:
<drac. de_laud. 3.745> Sint reduces sensus, mens sana in corpore sano,
<drac. de_laud. 3.746> Sit mihi longa dies felici tramite uitae,
<drac. de_laud. 3.747> Sit bona uel perpes felix numerosa propago,
<drac. de_laud. 3.748> Sit sine tormentis post corpus uita futura.
<drac. de_laud. 3.749> Noxia mens non sit, non sit rea, non sit iniqua,
<drac. de_laud. 3.750> Sit requies animae quae mox purgata quiescat.
<drac. de_laud. 3.751> Iudicio, Deus alme, tuo detur inde triumphus,
<drac. de_laud. 3.752> Inter odoratos flores et amoena uirecta
<drac. de_laud. 3.753> In nemus aeternum ueniam sedesque beatas
<drac. de_laud. 3.754> Et grates exceptus agam de fasce malorum,
<drac. de_laud. 3.755> Additus insonti populo sub sorte piorum."
