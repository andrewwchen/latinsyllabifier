<hor. a.p. 1> Humano capiti cervicem pictor equinam
<hor. a.p. 2> iungere si velit, et varias inducere plumas,
<hor. a.p. 3> undique conlatis membris, ut turpiter atrum
<hor. a.p. 4> desinat in piscem mulier formosa superne,
<hor. a.p. 5> spectatum admissi risum teneatis, amici?
<hor. a.p. 6> credite, Pisones, isti tabulae fore librum
<hor. a.p. 7> persimilem, cuius, velut aegri somnia, vanae
<hor. a.p. 8> fingentur species, ut nec pes nec caput uni
<hor. a.p. 9> reddatur formae. 'pictoribus atque poetis
<hor. a.p. 10> quidlibet audendi semper fuit aequa potestas.'
<hor. a.p. 11> scimus, et hanc veniam petimusque damusque vicissim;
<hor. a.p. 12> sed non ut placidis coeant inmitia, non ut
<hor. a.p. 13> serpentes avibus geminentur, tigribus agni.
<hor. a.p. 14> inceptis gravibus plerumque et magna professis
<hor. a.p. 15> purpureus, late qui splendeat, unus et alter
<hor. a.p. 16> adsuitur pannus, cum lucus et ara Dianae
<hor. a.p. 17> et properantis aquae per amoenos ambitus agros
<hor. a.p. 18> aut flumen Rhenum aut pluvius describitur arcus;
<hor. a.p. 19> sed nunc non erat his locus. et fortasse cupressum
<hor. a.p. 20> scis simulare: quid hoc, si fractis enatat exspes
<hor. a.p. 21> navibus, aere dato qui pingitur? amphora coepit
<hor. a.p. 22> institui: currente rota cur urceus exit?
<hor. a.p. 23> denique sit quodvis, simplex dumtaxat et unum.
<hor. a.p. 24> maxima pars vatum, pater et iuvenes patre digni,
<hor. a.p. 25> decipimur specie recti: brevis esse laboro,
<hor. a.p. 26> obscurus fio; sectantem levia nervi
<hor. a.p. 27> deficiunt animique; professus grandia turget;
<hor. a.p. 28> serpit humi tutus nimium timidusque procellae:
<hor. a.p. 29> qui variare cupit rem prodigialiter unam,
<hor. a.p. 30> delphinum silvis adpingit, fluctibus aprum:
<hor. a.p. 31> in vitium ducit culpae fuga, si caret arte.
<hor. a.p. 32> Aemilium circa ludum faber imus et unguis
<hor. a.p. 33> exprimet et mollis imitabitur aere capillos,
<hor. a.p. 34> infelix operis summa, quia ponere totum
<hor. a.p. 35> nesciet: hunc ego me, si quid componere curem,
<hor. a.p. 36> non magis esse velim quam naso vivere pravo,
<hor. a.p. 37> spectandum nigris oculis nigroque capillo.
<hor. a.p. 38> sumite materiam vestris, qui scribitis, aequam
<hor. a.p. 39> viribus et versate diu, quid ferre recusent,
<hor. a.p. 40> quid valeant umeri. cui lecta potenter erit res,
<hor. a.p. 41> nec facundia deseret hunc nec lucidus ordo.
<hor. a.p. 42> ordinis haec virtus erit et venus, aut ego fallor,
<hor. a.p. 43> ut iam nunc dicat iam nunc debentia dici,
<hor. a.p. 44> pleraque differat et praesens in tempus omittat.
<hor. a.p. 45> in verbis etiam tenuis cautusque serendis
<hor. a.p. 45> hoc amet, hoc spernat promissi carminis auctor.
<hor. a.p. 46> dixeris egregie, notum si callida verbum
<hor. a.p. 47> reddiderit iunctura novum. si forte necesse est
<hor. a.p. 48> indiciis monstrare recentibus abdita rerum et
<hor. a.p. 50> fingere cinctutis non exaudita Cethegis,
<hor. a.p. 51> continget dabiturque licentia sumpta pudenter,
<hor. a.p. 52> et nova fictaque nuper habebunt verba fidem, si
<hor. a.p. 53> Graeco fonte cadent parce detorta. quid autem
<hor. a.p. 54> Caecilio Plautoque dabit Romanus ademptum
<hor. a.p. 55> Vergilio Varioque? ego cur, adquirere pauca
<hor. a.p. 56> si possum, invideor, cum lingua Catonis et Enni
<hor. a.p. 57> sermonem patrium ditaverit et nova rerum
<hor. a.p. 58> nomina protulerit? licuit semperque licebit
<hor. a.p. 59> signatum praesente nota producere nomen.
<hor. a.p. 60> ut silvae foliis pronos mutantur in annos,
<hor. a.p. 61> prima cadunt: ita verborum vetus interit aetas,
<hor. a.p. 62> et iuvenum ritu florent modo nata vigentque.
<hor. a.p. 63> debemur morti nos nostraque: sive receptus
<hor. a.p. 64> terra Neptunus classes Aquilonibus arcet,
<hor. a.p. 65> regis opus, sterilisve diu palus aptaque remis
<hor. a.p. 66> vicinas urbes alit et grave sentit aratrum,
<hor. a.p. 67> seu cursum mutavit iniquum frugibus amnis
<hor. a.p. 68> doctus iter melius: mortalia facta peribunt,
<hor. a.p. 69> nedum sermonum stet honos et gratia vivax.
<hor. a.p. 70> multa renascentur quae iam cecidere cadentque
<hor. a.p. 71> quae nunc sunt in honore vocabula, si volet usus,
<hor. a.p. 72> quem penes arbitrium est et ius et norma loquendi.
<hor. a.p. 73> res gestae regumque ducumque et tristia bella
<hor. a.p. 74> quo scribi possent numero, monstravit Homerus;
<hor. a.p. 75> versibus inpariter iunctis querimonia primum,
<hor. a.p. 76> post etiam inclusa est voti sententia compos;
<hor. a.p. 77> quis tamen exiguos elegos emiserit auctor,
<hor. a.p. 78> grammatici certant et adhuc sub iudice lis est;
<hor. a.p. 79> Archilochum proprio rabies armavit iambo;
<hor. a.p. 80> hunc socci cepere pedem grandesque cothurni,
<hor. a.p. 81> alternis aptum sermonibus et popularis
<hor. a.p. 82> vincentem strepitus et natum rebus agendis;
<hor. a.p. 83> musa dedit fidibus Divos puerosque Deorum
<hor. a.p. 84> et pugilem victorem et equum certamine primum
<hor. a.p. 85> et iuvenum curas et libera vina referre:
<hor. a.p. 86> descriptas servare vices operumque colores
<hor. a.p. 87> cur ego si nequeo ignoroque poeta salutor?
<hor. a.p. 88> cur nescire pudens prave quam discere malo?
<hor. a.p. 89> versibus exponi tragicis res comica non volt;
<hor. a.p. 90> indignatur item privatis ac prope socco
<hor. a.p. 91> dignis carminibus narrari cena Thyestae:
<hor. a.p. 92> singula quaeque locum teneant sortita decentem.
<hor. a.p. 93> interdum tamen et vocem comoedia tollit
<hor. a.p. 94> iratusque Chremes tumido delitigat ore;
<hor. a.p. 95> et tragicus plerumque dolet sermone pedestri,
<hor. a.p. 96> Telephus et Peleus cum pauper et exsul uterque
<hor. a.p. 97> proiicit ampullas et sesquipedalia verba,
<hor. a.p. 98> si curat cor spectantis tetigisse querella.
<hor. a.p. 99> non satis est pulchra esse poemata: dulcia sunto
<hor. a.p. 100> et quocumque volent animum auditoris agunto.
<hor. a.p. 101> ut ridentibus adrident, ita flentibus adflent
<hor. a.p. 102> humani voltus. si vis me flere, dolendum est
<hor. a.p. 103> primum ipsi tibi: tum tua me infortunia laedent,
<hor. a.p. 104> Telephe vel Peleu; male si mandata loqueris,
<hor. a.p. 105> aut dormitabo aut ridebo. tristia maestum
<hor. a.p. 106> voltum verba decent, iratum plena minarum,
<hor. a.p. 107> ludentem lasciva, severum seria dictu.
<hor. a.p. 108> format enim natura prius nos intus ad omnem
<hor. a.p. 109> fortunarum habitum: iuvat aut inpellit ad iram
<hor. a.p. 110> aut ad humum maerore gravi deducit et angit:
<hor. a.p. 111> post effert animi motus interprete lingua.
<hor. a.p. 112> si dicentis erunt fortunis absona dicta,
<hor. a.p. 113> Romani tollent equites peditesque cachinnum.
<hor. a.p. 114> intererit multum, Davusne loquatur an heros,
<hor. a.p. 115> maturusne senex an adhuc florente iuventa
<hor. a.p. 116> fervidus, et matrona potens an sedula nutrix,
<hor. a.p. 117> mercatorne vagus cultorne virentis agelli,
<hor. a.p. 118> Colchus an Assyrius, Thebis nutritus, an Argis.
<hor. a.p. 119> aut famam sequere aut sibi convenientia finge
<hor. a.p. 120> scriptor. honoratum si forte reponis Achillem,
<hor. a.p. 121> inpiger, iracundus, inexorabilis, acer
<hor. a.p. 122> iura neget sibi nata, nihil non adroget armis.
<hor. a.p. 123> sit Medea ferox invictaque, flebilis Ino,
<hor. a.p. 124> perfidus Ixion, Io vaga, tristis Orestes.
<hor. a.p. 125> si quid inexpertum scaenae conmittis et audes
<hor. a.p. 126> personam formare novam, servetur ad imum,
<hor. a.p. 127> qualis ab incepto processerit, et sibi constet.
<hor. a.p. 128> difficile est proprie communia dicere, tuque
<hor. a.p. 129> rectius Iliacum carmen deducis in actus
<hor. a.p. 130> quam si proferres ignota indictaque primus:
<hor. a.p. 131> publica materies privati iuris erit, si
<hor. a.p. 132> non circa vilem patulumque moraberis orbem
<hor. a.p. 133> nec verbo verbum curabis reddere fidus
<hor. a.p. 134> interpres nec desilies imitator in artum,
<hor. a.p. 135> unde pedem proferre pudor vetet aut operis lex,
<hor. a.p. 136> nec sic incipies, ut scriptor cyclicus olim:
<hor. a.p. 137> 'fortunam Priami cantabo et nobile bellum.'
<hor. a.p. 138> quid dignum tanto feret hic promissor hiatu?
<hor. a.p. 139> parturient montes, nascetur ridiculus mus.
<hor. a.p. 140> quanto rectius hic, qui nil molitur inepte:
<hor. a.p. 141> 'dic mihi, Musa, virum, captae post tempora Troiae
<hor. a.p. 142> qui mores hominum multorum vidit et urbes.'
<hor. a.p. 143> non fumum ex fulgore, sed ex fumo dare lucem
<hor. a.p. 144> cogitat, ut speciosa dehinc miracula promat,
<hor. a.p. 145> Antiphaten, Scyllamque, et cum Cyclope Charybdim;
<hor. a.p. 146> nec reditum Diomedis ab interitu Meleagri
<hor. a.p. 147> nec gemino bellum Troianum orditur ab ovo:
<hor. a.p. 148> semper ad eventum festinat et in medias res
<hor. a.p. 149> non secus ac notas auditorem rapit et quae
<hor. a.p. 150> desperat tractata nitescere posse relinquit
<hor. a.p. 151> atque ita mentitur, sic veris falsa remiscet,
<hor. a.p. 152> primo ne medium, medio ne discrepet imum.
<hor. a.p. 153> tu, quid ego et populus mecum desideret, audi,
<hor. a.p. 154> si plausoris eges aulaea manentis et usque
<hor. a.p. 155> sessuri, donec cantor 'vos plaudite' dicat.
<hor. a.p. 156> aetatis cuiusque notandi sunt tibi mores,
<hor. a.p. 157> mobilibusque decor naturis dandus et annis.
<hor. a.p. 158> reddere qui voces iam scit puer et pede certo
<hor. a.p. 159> signat humum, gestit paribus conludere et iram
<hor. a.p. 160> colligit ac ponit temere et mutatur in horas.
<hor. a.p. 161> inberbis iuvenis, tandem custode remoto,
<hor. a.p. 162> gaudet equis canibusque et aprici gramine campi,
<hor. a.p. 163> cereus in vitium flecti, monitoribus asper,
<hor. a.p. 164> utilium tardus provisor, prodigus aeris,
<hor. a.p. 165> sublimis cupidusque et amata relinquere pernix.
<hor. a.p. 166> conversis studiis aetas animusque virilis
<hor. a.p. 167> quaerit opes et amicitias, inservit honori,
<hor. a.p. 168> conmisisse cavet quod mox mutare laboret.
<hor. a.p. 169> multa senem circumveniunt incommoda, vel quod
<hor. a.p. 170> quaerit et inventis miser abstinet ac timet uti,
<hor. a.p. 171> vel quod res omnis timide gelideque ministrat,
<hor. a.p. 172> dilator, spe longus, iners avidusque futuri,
<hor. a.p. 173> difficilis, querulus, laudator temporis acti
<hor. a.p. 174> se puero, castigator censorque minorum.
<hor. a.p. 175> multa ferunt anni venientes commoda secum,
<hor. a.p. 176> multa recedentes adimunt: ne forte seniles
<hor. a.p. 177> mandentur iuveni partes pueroque viriles:
<hor. a.p. 178> semper in adiunctis aevoque morabitur aptis.
<hor. a.p. 179> aut agitur res in scaenis aut acta refertur.
<hor. a.p. 180> segnius inritant animos demissa per aurem
<hor. a.p. 181> quam quae sunt oculis subiecta fidelibus et quae
<hor. a.p. 182> ipse sibi tradit spectator: non tamen intus
<hor. a.p. 183> digna geri promes in scaenam multaque tolles
<hor. a.p. 184> ex oculis, quae mox narret facundia praesens:
<hor. a.p. 185> ne pueros coram populo Medea trucidet
<hor. a.p. 186> aut humana palam coquat exta nefarius atreus
<hor. a.p. 187> aut in avem Procne vertatur, Cadmus in anguem.
<hor. a.p. 188> quodcumque ostendis mihi sic, incredulus odi.
<hor. a.p. 189> neve minor neu sit quinto productior actu
<hor. a.p. 190> fabula quae posci volt et spectanda reponi.
<hor. a.p. 191> nec Deus intersit, nisi dignus vindice nodus
<hor. a.p. 192> inciderit, nec quarta loqui persona laboret.
<hor. a.p. 193> actoris partis chorus officiumque virile
<hor. a.p. 194> defendat, neu quid medios intercinat actus
<hor. a.p. 195> quod non proposito conducat et haereat apte.
<hor. a.p. 196> ille bonis faveatque et consilietur amice
<hor. a.p. 197> et regat iratos et amet pacare tumentis,
<hor. a.p. 198> ille dapes laudet mensae brevis, ille salubrem
<hor. a.p. 199> iustitiam legesque et apertis otia portis,
<hor. a.p. 200> ille tegat conmissa Deosque precetur et oret,
<hor. a.p. 201> ut redeat miseris, abeat fortuna superbis.
<hor. a.p. 202> tibia non, ut nunc orichalco, vincta tubaeque
<hor. a.p. 203> aemula, sed tenuis simplexque foramine pauco
<hor. a.p. 204> adspirare et adesse choris erat utilis atque
<hor. a.p. 205> nondum spissa nimis complere sedilia flatu;
<hor. a.p. 206> quo sane populus numerabilis, utpote parvos,
<hor. a.p. 207> et frugi castusque verecundusque coibat.
<hor. a.p. 208> postquam coepit agros extendere victor et urbis
<hor. a.p. 209> latior amplecti murus vinoque diurno
<hor. a.p. 210> placari Genius festis inpune diebus,
<hor. a.p. 211> accessit numerisque modisque licentia maior.
<hor. a.p. 212> indoctus quid enim saperet liberque laborum
<hor. a.p. 213> rusticus urbano confusus, turpis honesto?
<hor. a.p. 214> sic priscae motumque et luxuriem addidit arti
<hor. a.p. 215> tibicen traxitque vagus per pulpita vestem;
<hor. a.p. 216> sic etiam fidibus voces crevere severis,
<hor. a.p. 217> et tulit eloquium insolitum facundia praeceps
<hor. a.p. 218> utiliumque sagax rerum et divina futuri
<hor. a.p. 219> sortilegis non discrepuit sententia Delphis.
<hor. a.p. 220> carmine qui tragico vilem certavit ob hircum,
<hor. a.p. 221> mox etiam agrestis Satyros nudavit et asper
<hor. a.p. 222> incolumi gravitate iocum temptavit eo quod
<hor. a.p. 223> inlecebris erat et grata novitate morandus
<hor. a.p. 224> spectator functusque sacris et potus et exlex.
<hor. a.p. 225> verum ita risores, ita commendare dicacis
<hor. a.p. 226> conveniet Satyros, ita vertere seria ludo,
<hor. a.p. 227> ne, quicumque Deus, quicumque adhibebitur heros,
<hor. a.p. 228> regali conspectus in auro nuper et ostro,
<hor. a.p. 229> migret in obscuras humili sermone tabernas
<hor. a.p. 230> aut, dum vitat humum, nubis et inania captet.
<hor. a.p. 231> effutire levis indigna tragoedia versus,
<hor. a.p. 232> ut festis matrona moveri iussa diebus,
<hor. a.p. 233> intererit Satyris paulum pudibunda protervis.
<hor. a.p. 234> non ego inornata et dominantia nomina solum
<hor. a.p. 235> verbaque, Pisones, Satyrorum scriptor amabo
<hor. a.p. 236> nec sic enitar tragico differre colori,
<hor. a.p. 237> ut nihil intersit, Davusne loquatur et audax
<hor. a.p. 238> Pythias, emuncto lucrata Simone talentum,
<hor. a.p. 239> an custos famulusque Dei Silenus alumni.
<hor. a.p. 240> ex noto fictum carmen sequar, ut sibi quivis
<hor. a.p. 241> speret idem, sudet multum frustraque laboret
<hor. a.p. 242> ausus idem: tantum series iuncturaque pollet,
<hor. a.p. 243> tantum de medio sumptis accedit honoris.
<hor. a.p. 244> silvis deducti caveant, me iudice, Fauni,
<hor. a.p. 245> ne velut innati triviis ac paene forenses.
<hor. a.p. 246> aut nimium teneris iuvenentur versibus umquam
<hor. a.p. 247> aut inmunda crepent ignominiosaque dicta.
<hor. a.p. 248> offenduntur enim, quibus est equus et pater et res,
<hor. a.p. 249> nec, siquid fricti ciceris probat et nucis emptor,
<hor. a.p. 250> aequis accipiunt animis donantve corona.
<hor. a.p. 251> syllaba longa brevi subiecta vocatur Iambus,
<hor. a.p. 252> pes citus: unde etiam trimetris adcrescere iussit
<hor. a.p. 253> nomen iambeis, cum senos redderet ictus,
<hor. a.p. 254> primus ad extremum similis sibi: non ita pridem,
<hor. a.p. 255> tardior ut paulo graviorque veniret ad auris,
<hor. a.p. 256> spondeos stabilis in iura paterna recepit
<hor. a.p. 257> commodus et patiens, non ut de sede secunda
<hor. a.p. 258> cederet aut quarta socialiter. hic et in Acci
<hor. a.p. 259> nobilibus trimetris adparet rarus et Enni
<hor. a.p. 260> in scaenam missos cum magno pondere versus
<hor. a.p. 261> aut operae celeris nimium curaque carentis
<hor. a.p. 262> aut ignoratae premit artis crimine turpi.
<hor. a.p. 263> non quivis videt inmodulata poemata iudex
<hor. a.p. 264> et data Romanis venia est indigna poetis.
<hor. a.p. 265> idcircone vager scribamque licenter? an omnis
<hor. a.p. 266> visuros peccata putem mea, tutus et intra
<hor. a.p. 267> spem veniae cautus? vitavi denique culpam,
<hor. a.p. 268> non laudem merui. vos exemplaria Graeca
<hor. a.p. 269> nocturna versate manu, versate diurna.
<hor. a.p. 270> at nostri proavi Plautinos et numeros et
<hor. a.p. 271> laudavere sales, nimium patienter utrumque,
<hor. a.p. 272> ne dicam stulte, mirati, si modo ego et vos
<hor. a.p. 273> scimus inurbanum lepido seponere dicto
<hor. a.p. 274> legitimumque sonum digitis callemus et aure.
<hor. a.p. 275> ignotum tragicae genus invenisse Camenae
<hor. a.p. 276> dicitur et plaustris vexisse poemata Thespis,
<hor. a.p. 277> quae canerent agerentque peruncti faecibus ora.
<hor. a.p. 278> post hunc personae pallaeque repertor honestae
<hor. a.p. 279> Aeschylus et modicis instravit pulpita tignis
<hor. a.p. 280> et docuit magnumque loqui nitique cothurno.
<hor. a.p. 281> successit vetus his comoedia, non sine multa
<hor. a.p. 282> laude; sed in vitium libertas excidit et vim
<hor. a.p. 283> dignam lege regi: lex est accepta chorusque
<hor. a.p. 284> turpiter obticuit sublato iure nocendi.
<hor. a.p. 285> nil intemptatum nostri liquere poetae
<hor. a.p. 286> nec minimum meruere decus vestigia Graeca
<hor. a.p. 287> ausi deserere et celebrare domestica facta
<hor. a.p. 288> vel qui praetextas vel qui docuere togatas.
<hor. a.p. 289> nec virtute foret clarisve potentius armis
<hor. a.p. 290> quam lingua Latium, si non offenderet unum
<hor. a.p. 291> quemque poetarum limae labor et mora. vos, o
<hor. a.p. 292> Pompilius sanguis, carmen reprehendite, quod non
<hor. a.p. 293> multa dies et multa litura coercuit atque
<hor. a.p. 294> praesectum deciens non castigavit ad unguem.
<hor. a.p. 295> ingenium misera quia fortunatius arte
<hor. a.p. 296> credit et excludit sanos Helicone poetas
<hor. a.p. 297> Democritus, bona pars non unguis ponere curat,
<hor. a.p. 298> non barbam, secreta petit loca, balnea vitat.
<hor. a.p. 299> nanciscetur enim pretium nomenque poetae,
<hor. a.p. 300> si tribus Anticyris caput insanabile numquam
<hor. a.p. 301> tonsori Licino conmiserit. o ego laevus,
<hor. a.p. 302> qui purgor bilem sub verni temporis horam.
<hor. a.p. 303> non alius faceret meliora poemata; verum
<hor. a.p. 304> nil tanti est. ergo fungar vice cotis, acutum
<hor. a.p. 305> reddere quae ferrum valet exsors ipsa secandi;
<hor. a.p. 306> munus et officium, nil scribens ipse, docebo,
<hor. a.p. 307> unde parentur opes, quid alat formetque poetam,
<hor. a.p. 308> quid deceat, quid non, quo virtus, quo ferat error.
<hor. a.p. 309> scribendi recte sapere est et principium et fons.
<hor. a.p. 310> rem tibi Socraticae poterunt ostendere chartae
<hor. a.p. 311> verbaque provisam rem non invita sequentur.
<hor. a.p. 312> qui didicit, patriae quid debeat et quid amicis,
<hor. a.p. 313> quo sit amore parens, quo frater amandus et hospes,
<hor. a.p. 314> quod sit conscripti, quod iudicis officium, quae
<hor. a.p. 315> partes in bellum missi ducis, ille profecto
<hor. a.p. 316> reddere personae scit convenientia cuique.
<hor. a.p. 317> respicere exemplar vitae morumque iubebo
<hor. a.p. 318> doctum imitatorem et vivas hinc ducere voces.
<hor. a.p. 319> interdum speciosa locis morataque recte
<hor. a.p. 320> fabula nullius veneris, sine pondere et arte,
<hor. a.p. 321> valdius oblectat populum meliusque moratur
<hor. a.p. 322> quam versus inopes rerum nugaeque canorae.
<hor. a.p. 323> Graiis ingenium, Graiis dedit ore rotundo
<hor. a.p. 324> Musa loqui, praeter laudem nullius avaris.
<hor. a.p. 325> Romani pueri longis rationibus assem
<hor. a.p. 326> discunt in partis centum diducere. 'dicat
<hor. a.p. 327> filius Albini: si de quincunce remota est
<hor. a.p. 328> uncia, quid superat? poteras dixisse.' 'triens.' 'eu,
<hor. a.p. 329> rem poteris servare tuam. redit uncia, quid fit?'
<hor. a.p. 330> 'semis.' an, haec animos aerugo et cura peculi
<hor. a.p. 331> cum semel imbuerit, speremus carmina fingi
<hor. a.p. 332> posse linenda cedro et levi servanda cupresso?
<hor. a.p. 333> aut prodesse volunt aut delectare poetae
<hor. a.p. 334> aut simul et iucunda et idonea dicere vitae.
<hor. a.p. 335> quidquid praecipies, esto brevis, ut cito dicta
<hor. a.p. 336> percipiant animi dociles teneantque fideles:
<hor. a.p. 337> omne supervacuum pleno de pectore manat.
<hor. a.p. 338> ficta voluptatis causa sint proxima veris:
<hor. a.p. 339> ne quodcumque volet poscat sibi fabula credi
<hor. a.p. 340> neu pransae Lamiae vivum puerum extrahat alvo.
<hor. a.p. 341> centuriae seniorum agitant expertia frugis,
<hor. a.p. 342> celsi praetereunt austera poemata Rhamnes:
<hor. a.p. 343> omne tulit punctum, qui miscuit utile dulci
<hor. a.p. 344> lectorem delectando pariterque monendo.
<hor. a.p. 345> hic meret aera liber Sosiis, hic et mare transit
<hor. a.p. 346> et longum noto scriptori prorogat aevum.
<hor. a.p. 347> sunt delicta tamen, quibus ignovisse velimus:
<hor. a.p. 348> nam neque chorda sonum reddit quem volt manus et mens,
<hor. a.p. 349> poscentique gravem persaepe remittit acutum,
<hor. a.p. 350> nec semper feriet quodcumque minabitur arcus.
<hor. a.p. 351> verum ubi plura nitent in carmine, non ego paucis
<hor. a.p. 352> offendar maculis, quas aut incuria fudit
<hor. a.p. 353> aut humana parum cavit natura. quid ergo est?
<hor. a.p. 354> ut scriptor si peccat idem librarius usque,
<hor. a.p. 355> quamvis est monitus, venia caret, et citharoedus
<hor. a.p. 356> ridetur, chorda qui semper oberrat eadem,
<hor. a.p. 357> sic mihi, qui multum cessat, fit Choerilus ille,
<hor. a.p. 358> quem bis terve bonum cum risu miror; et idem
<hor. a.p. 359> indignor, quandoque bonus dormitat Homerus;
<hor. a.p. 360> verum operi longo fas est obrepere somnum.
<hor. a.p. 361> ut pictura poesis: erit quae, si propius stes,
<hor. a.p. 362> te capiat magis, et quaedam, si longius abstes;
<hor. a.p. 363> haec amat obscurum, volet haec sub luce videri,
<hor. a.p. 364> iudicis argutum quae non formidat acumen;
<hor. a.p. 365> haec placuit semel, haec deciens repetita placebit.
<hor. a.p. 366> o maior iuvenum, quamvis et voce paterna
<hor. a.p. 367> fingeris ad rectum et per te sapis, hoc tibi dictum
<hor. a.p. 368> tolle memor, certis medium et tolerabile rebus
<hor. a.p. 369> recte concedi: consultus iuris et actor
<hor. a.p. 370> causarum mediocris abest virtute diserti
<hor. a.p. 371> Messallae nec scit quantum Cascellius Aulus,
<hor. a.p. 372> sed tamen in pretio est: mediocribus esse poetis
<hor. a.p. 373> non homines, non Di, non concessere columnae.
<hor. a.p. 374> ut gratas inter mensas symphonia discors
<hor. a.p. 375> et crassum unguentum et Sardo cum melle papaver
<hor. a.p. 376> offendunt, poterat duci quia cena sine istis:
<hor. a.p. 377> sic animis natum inventumque poema iuvandis,
<hor. a.p. 378> si paulum summo decessit, vergit ad imum.
<hor. a.p. 379> ludere qui nescit, campestribus abstinet armis
<hor. a.p. 380> indoctusque pilae discive trochive quiescit,
<hor. a.p. 381> ne spissae risum tollant inpune coronae:
<hor. a.p. 382> qui nescit versus, tamen audet fingere. quidni?
<hor. a.p. 383> liber et ingenuus, praesertim census equestrem
<hor. a.p. 384> summam nummorum vitioque remotus ab omni.
<hor. a.p. 385> tu nihil invita dices faciesve Minerva:
<hor. a.p. 386> id tibi iudicium est, ea mens. siquid tamen olim
<hor. a.p. 387> scripseris, in Meti descendat iudicis auris
<hor. a.p. 388> et patris et nostras nonumque prematur in annum
<hor. a.p. 389> membranis intus positis: delere licebit,
<hor. a.p. 390> quod non edideris, nescit vox missa reverti.
<hor. a.p. 391> silvestris homines sacer interpresque Deorum
<hor. a.p. 392> caedibus et victu foedo deterruit Orpheus,
<hor. a.p. 393> dictus ob hoc lenire tigres rabidosque leones;
<hor. a.p. 394> dictus et Amphion, Thebanae conditor urbis,
<hor. a.p. 395> saxa movere sono testudinis et prece blanda
<hor. a.p. 396> ducere quo vellet. fuit haec sapientia quondam,
<hor. a.p. 397> publica privatis secernere, sacra profanis,
<hor. a.p. 398> concubitu prohibere vago, dare iura maritis,
<hor. a.p. 399> oppida moliri, leges incidere ligno.
<hor. a.p. 400> sic honor et nomen divinis vatibus atque
<hor. a.p. 401> carminibus venit. post hos insignis Homerus
<hor. a.p. 402> Tyrtaeusque mares animos in Martia bella
<hor. a.p. 403> versibus exacuit; dictae per carmina sortes
<hor. a.p. 404> et vitae monstrata via est et gratia regum
<hor. a.p. 405> Pieriis temptata modis ludusque repertus
<hor. a.p. 406> et longorum operum finis: ne forte pudori
<hor. a.p. 407> sit tibi Musa lyrae sollers et cantor Apollo.
<hor. a.p. 408> natura fieret laudabile carmen an arte,
<hor. a.p. 409> quaesitum est: ego nec studium sine divite vena
<hor. a.p. 410> nec rude quid prosit video ingenium: alterius sic
<hor. a.p. 411> altera poscit opem res et coniurat amice.
<hor. a.p. 412> qui studet optatam cursu contingere metam,
<hor. a.p. 413> multa tulit fecitque puer, sudavit et alsit,
<hor. a.p. 414> abstinuit venere et vino; qui Pythia cantat
<hor. a.p. 415> tibicen, didicit prius extimuitque magistrum.
<hor. a.p. 416> nunc satis est dixisse 'ego mira poemata pango;
<hor. a.p. 417> occupet extremum scabies; mihi turpe relinqui est
<hor. a.p. 418> et quod non didici sane nescire fateri'.
<hor. a.p. 419> ut praeco, ad merces turbam qui cogit emendas,
<hor. a.p. 420> adsentatores iubet ad lucrum ire poeta
<hor. a.p. 421> dives agris, dives positis in fenore nummis.
<hor. a.p. 422> si vero est, unctum qui recte ponere possit
<hor. a.p. 423> et spondere levi pro paupere et eripere artis
<hor. a.p. 424> litibus inplicitum, mirabor, si sciet inter-
<hor. a.p. 425> noscere mendacem verumque beatus amicum.
<hor. a.p. 426> tu seu donaris seu quid donare voles cui,
<hor. a.p. 427> nolito ad versus tibi factos ducere plenum
<hor. a.p. 428> laetitiae; clamabit enim 'pulchre! bene! recte!'
<hor. a.p. 429> pallescet, super his etiam stillabit amicis
<hor. a.p. 430> ex oculis rorem, saliet, tundet pede terram.
<hor. a.p. 431> ut, qui conducti plorant in funere, dicunt
<hor. a.p. 432> et faciunt prope plura dolentibus ex animo, sic
<hor. a.p. 433> derisor vero plus laudatore movetur.
<hor. a.p. 434> reges dicuntur multis urgere culillis
<hor. a.p. 435> et torquere mero, quem perspexisse laborent
<hor. a.p. 436> an sit amicitia dignus; si carmina condes,
<hor. a.p. 437> numquam te fallent animi sub vulpe latentes.
<hor. a.p. 438> Quintilio siquid recitares, 'corrige sodes
<hor. a.p. 439> hoc' aiebat 'et hoc'. mulius te posse negares
<hor. a.p. 440> bis terque expertum frustra: delere iubebat
<hor. a.p. 441> et male tornatos incudi reddere versus.
<hor. a.p. 442> si defendere delictum quam vertere malles,
<hor. a.p. 443> nullum ultra verbum aut operam insumebat inanem,
<hor. a.p. 444> quin sine rivali teque et tua solus amares.
<hor. a.p. 445> vir bonus et prudens versus reprehendet inertis,
<hor. a.p. 446> culpabit duros, incomptis adlinet atrum
<hor. a.p. 447> transverso calamo signum, ambitiosa recidet
<hor. a.p. 448> ornamenta, parum claris lucem dare coget,
<hor. a.p. 449> arguet ambigue dictum, mutanda notabit:
<hor. a.p. 450> fiet Aristarchus; non dicet 'cur ego amicum
<hor. a.p. 451> offendam in nugis?' hae nugae seria ducent
<hor. a.p. 452> in mala derisum semel exceptumque sinistre.
<hor. a.p. 453> ut mala quem scabies aut morbus regius urget
<hor. a.p. 454> aut fanaticus error et iracunda Diana,
<hor. a.p. 455> vesanum tetigisse timent fugiuntque poetam
<hor. a.p. 456> qui sapiunt, agitant pueri incautique sequuntur.
<hor. a.p. 457> hic, dum sublimis versus ructatur et errat,
<hor. a.p. 458> si veluti merulis intentus decidit auceps
<hor. a.p. 459> in puteum foveamve, licet 'succurrite' longum
<hor. a.p. 460> clamet, 'io cives', non sit qui tollere curet.
<hor. a.p. 461> si curet quis opem ferre et demittere funem,
<hor. a.p. 462> 'qui scis, an prudens huc se deiecerit atque
<hor. a.p. 463> servari nolit?' dicam siculique poetae
<hor. a.p. 464> narrabo interitum. 'Deus inmortalis haberi
<hor. a.p. 465> dum cupit Empedocles, ardentem frigidus Aetnam
<hor. a.p. 466> insiluit. sit ius liceatque perire poetis:
<hor. a.p. 467> invitum qui servat, idem facit occidenti.
<hor. a.p. 468> nec semel hoc fecit nec, si retractus erit, iam
<hor. a.p. 469> fiet homo et ponet famosae mortis amorem.
<hor. a.p. 470> nec satis adparet, cur versus factitet, utrum
<hor. a.p. 471> minxerit in patrios cineres an triste bidental
<hor. a.p. 472> moverit incestus: certe furit ac velut ursus,
<hor. a.p. 473> obiectos caveae valuit si frangere clatros,
<hor. a.p. 474> indoctum doctumque fugat recitator acerbus;
<hor. a.p. 475> quem vero arripuit, tenet occiditque legendo,
<hor. a.p. 476> non missura cutem, nisi plena cruoris, hirudo.'
