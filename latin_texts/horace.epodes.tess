<hor. epod. 1.1>	Ibis Liburnis inter alta navium,
<hor. epod. 1.2>	amice, propugnacula,
<hor. epod. 1.3>	paratus omne Caesaris periculum
<hor. epod. 1.4>	subire, Maecenas, tuo:
<hor. epod. 1.5>	quid nos, quibus te vita sit superstite
<hor. epod. 1.6>	iucunda, si contra, gravis?
<hor. epod. 1.7>	utrumne iussi persequemur otium
<hor. epod. 1.8>	non dulce, ni tecum simul,
<hor. epod. 1.9>	an hunc laborem mente laturi, decet
<hor. epod. 1.10>	qua ferre non mollis viros?
<hor. epod. 1.11>	feremus et te vel per Alpium iuga
<hor. epod. 1.12>	inhospitalem et Caucasum
<hor. epod. 1.13>	vel occidentis usque ad ultimum sinum
<hor. epod. 1.14>	forti sequemur pectore.
<hor. epod. 1.15>	roges, tuom labore quid iuvem meo,
<hor. epod. 1.16>	inbellis ac firmus parum?
<hor. epod. 1.17>	comes minore sum futurus in metu,
<hor. epod. 1.18>	qui maior absentis habet:
<hor. epod. 1.19>	ut adsidens inplumibus pullis avis
<hor. epod. 1.20>	serpentium adlapsus timet
<hor. epod. 1.21>	magis relictis, non, ut adsit, auxili
<hor. epod. 1.22>	latura plus praesentibus.
<hor. epod. 1.23>	libenter hoc et omne militabitur
<hor. epod. 1.24>	bellum in tuae spem gratiae,
<hor. epod. 1.25>	non ut iuvencis inligata pluribus
<hor. epod. 1.26>	aratra nitantur meis
<hor. epod. 1.27>	pecusve Calabris ante Sidus fervidum
<hor. epod. 1.28>	Lucana mutet pascuis
<hor. epod. 1.29>	neque ut superni villa candens Tusculi
<hor. epod. 1.30>	Circaea tangat moenia:
<hor. epod. 1.31>	satis superque me benignitas tua
<hor. epod. 1.32>	ditavit, haud paravero
<hor. epod. 1.33>	quod aut avarus ut Chremes terra premam,
<hor. epod. 1.34>	discinctus aut perdam nepos.

<hor. epod. 2.1>	"Beatus ille qui procul negotiis,
<hor. epod. 2.2>	ut prisca gens mortalium,
<hor. epod. 2.3>	paterna rura bubus exercet suis
<hor. epod. 2.4>	solutus omni faenore
<hor. epod. 2.5>	neque excitatur classico miles truci
<hor. epod. 2.6>	neque horret iratum mare
<hor. epod. 2.7>	forumque vitat et superba civium
<hor. epod. 2.8>	potentiorum limina.
<hor. epod. 2.9>	ergo aut adulta vitium propagine
<hor. epod. 2.10>	altas maritat populos
<hor. epod. 2.11>	aut in reducta valle mugientium
<hor. epod. 2.12>	prospectat errantis greges
<hor. epod. 2.13>	inutilisque falce ramos amputans
<hor. epod. 2.14>	feliciores inserit
<hor. epod. 2.15>	aut pressa puris mella condit amphoris
<hor. epod. 2.16>	aut tondet infirmas ovis.
<hor. epod. 2.17>	vel cum decorum mitibus pomis caput
<hor. epod. 2.18>	Autumnus agris extulit,
<hor. epod. 2.19>	ut gaudet insitiva decerpens pira
<hor. epod. 2.20>	certantem et uvam purpurae,
<hor. epod. 2.21>	qua muneretur te, Priape, et te, pater
<hor. epod. 2.22>	Silvane, tutor finium.
<hor. epod. 2.23>	libet iacere modo sub antiqua ilice,
<hor. epod. 2.24>	modo in tenaci gramine:
<hor. epod. 2.25>	labuntur altis interim ripis aquae,
<hor. epod. 2.26>	queruntur in Silvis aves
<hor. epod. 2.27>	frondesque lymphis obstrepunt manantibus,
<hor. epod. 2.28>	somnos quod invitet levis.
<hor. epod. 2.29>	at cum tonantis annus hibernus Iovis
<hor. epod. 2.30>	imbris nivisque conparat,
<hor. epod. 2.31>	aut trudit acris hinc et hinc multa cane
<hor. epod. 2.32>	apros in obstantis plagas
<hor. epod. 2.33>	aut amite levi rara tendit retia
<hor. epod. 2.34>	turdis edacibus dolos
<hor. epod. 2.35>	pavidumque leporem et advenam laqueo gruem
<hor. epod. 2.36>	iucunda captat praemia.
<hor. epod. 2.37>	quis non malarum quas amor curas habet
<hor. epod. 2.38>	haec inter obliviscitur?
<hor. epod. 2.39>	quodsi pudica mulier in partem iuvet
<hor. epod. 2.40>	domum atque dulcis liberos,
<hor. epod. 2.41>	Sabina qualis aut perusta Solibus
<hor. epod. 2.42>	pernicis uxor Apuli,
<hor. epod. 2.43>	sacrum vetustis exstruat lignis focum
<hor. epod. 2.44>	lassi Sub adventum viri
<hor. epod. 2.45>	claudensque textis cratibus laetum pecus
<hor. epod. 2.46>	distenta siccet ubera
<hor. epod. 2.47>	et horna dulci vina promens dolio
<hor. epod. 2.48>	dapes inemptas adparet:
<hor. epod. 2.49>	non me Lucrina iuverint conchylia
<hor. epod. 2.50>	magisve rhombus aut scari,
<hor. epod. 2.51>	siquos Eois intonata fluctibus
<hor. epod. 2.52>	hiems ad hoc vertat mare,
<hor. epod. 2.53>	non Afra avis descendat in ventrem meum,
<hor. epod. 2.54>	non attagen Ionicus
<hor. epod. 2.55>	iucundior quam lecta de pinguissimis
<hor. epod. 2.56>	oliva ramis arborum
<hor. epod. 2.57>	aut herba lapathi prata amantis et gravi
<hor. epod. 2.58>	malvae salubres corpori
<hor. epod. 2.59>	vel agna festis caesa Terminalibus
<hor. epod. 2.60>	vel haedus ereptus lupo.
<hor. epod. 2.61>	has inter epulas ut iuvat pastas ovis
<hor. epod. 2.62>	videre properantis domum,
<hor. epod. 2.63>	videre fessos vomerem inversum boves
<hor. epod. 2.64>	collo trahentis languido
<hor. epod. 2.65>	positosque vernas, ditis examen domus,
<hor. epod. 2.66>	circum renidentis Laris."
<hor. epod. 2.67>	haec ubi locutus faenerator Alfius,
<hor. epod. 2.68>	iam iam futurus rusticus,
<hor. epod. 2.69>	omnem redegit idibus pecuniam,
<hor. epod. 2.70>	quaerit kalendis ponere.

<hor. epod. 3.1>	Parentis olim siquis inpia manu
<hor. epod. 3.2>	senile guttur fregerit,
<hor. epod. 3.3>	edit cicutis alium nocentius.
<hor. epod. 3.4>	o dura messorum ilia.
<hor. epod. 3.5>	quid hoc veneni saevit in praecordiis?
<hor. epod. 3.6>	num viperinus his cruor
<hor. epod. 3.7>	incoctus herbis me fefellit? an malas
<hor. epod. 3.8>	Canidia tractavit dapes?
<hor. epod. 3.9>	ut Argonautas praeter omnis candidum
<hor. epod. 3.10>	Medea mirata est ducem,
<hor. epod. 3.11>	ignota tauris inligaturum iuga
<hor. epod. 3.12>	perunxit hoc Iasonem,
<hor. epod. 3.13>	hoc delibutis ulta donis paelicem
<hor. epod. 3.14>	serpente fugit alite.
<hor. epod. 3.15>	nec tantus umquam Siderum insedit vapor
<hor. epod. 3.16>	siticulosae Apuliae
<hor. epod. 3.17>	nec munus umeris efficacis Herculis
<hor. epod. 3.18>	inarsit aestuosius.
<hor. epod. 3.19>	at siquid umquam tale concupiveris,
<hor. epod. 3.20>	iocose Maecenas, precor,
<hor. epod. 3.21>	manum puella savio opponat tuo,
<hor. epod. 3.22>	extrema et in sponda cubet.

<hor. epod. 4.1>	Lupis et agnis quanta Sortito obtigit,
<hor. epod. 4.2>	tecum mihi discordia est,
<hor. epod. 4.3>	Hibericis peruste funibus latus
<hor. epod. 4.4>	et crura dura compede.
<hor. epod. 4.5>	licet superbus ambules pecunia,
<hor. epod. 4.6>	fortuna non mutat genus.
<hor. epod. 4.7>	videsne, sacram metiente te viam
<hor. epod. 4.8>	cum bis trium ulnarum toga,
<hor. epod. 4.9>	ut ora vertat huc et huc euntium
<hor. epod. 4.10>	liberrima indignatio?
<hor. epod. 4.11>	"sectus flagellis hic triumviralibus
<hor. epod. 4.12>	praeconis ad fastidium
<hor. epod. 4.13>	arat Falerni mille fundi iugera
<hor. epod. 4.14>	et Appiam mannis terit
<hor. epod. 4.15>	sedilibusque magnus in primis eques
<hor. epod. 4.16>	Othone contempto sedet.
<hor. epod. 4.17>	quid attinet tot ora navium gravi
<hor. epod. 4.18>	rostrata duci pondere
<hor. epod. 4.19>	contra latrones atque servilem manum
<hor. epod. 4.20>	hoc, hoc tribuno militum?"

<hor. epod. 5.1>	"At o deorum quidquid in caelo regit
<hor. epod. 5.2>	terras et humanum genus,
<hor. epod. 5.3>	quid iste fert tumultus aut quid omnium
<hor. epod. 5.4>	voltus in unum me truces?
<hor. epod. 5.5>	per liberos te, si vocata partubus
<hor. epod. 5.6>	Lucina veris adfuit,
<hor. epod. 5.7>	per hoc inane purpurae decus precor,
<hor. epod. 5.8>	per inprobaturum haec Iovem,
<hor. epod. 5.9>	quid ut noverca me intueris aut uti
<hor. epod. 5.10>	petita ferro belua?"
<hor. epod. 5.11>	ut haec trementi questus ore constitit
<hor. epod. 5.12>	insignibus raptis puer,
<hor. epod. 5.13>	inpube corpus, quale posset inpia
<hor. epod. 5.14>	mollire Thracum pectora:
<hor. epod. 5.15>	Canidia, brevibus illigata viperis
<hor. epod. 5.16>	crinis et incomptum caput,
<hor. epod. 5.17>	iubet sepulcris caprificos erutas,
<hor. epod. 5.18>	iubet cupressos funebris
<hor. epod. 5.19>	et uncta turpis ova ranae Sanguine
<hor. epod. 5.20>	plumamque nocturnae strigis
<hor. epod. 5.21>	herbasque, quas Iolcos atque Hiberia
<hor. epod. 5.22>	mittit venenorum ferax,
<hor. epod. 5.23>	et ossa ab ore rapta ieiunae canis
<hor. epod. 5.24>	flammis aduri Colchicis.
<hor. epod. 5.25>	at expedita Sagana, per totam domum
<hor. epod. 5.26>	spargens Avernalis aquas,
<hor. epod. 5.27>	horret capillis ut marinus asperis
<hor. epod. 5.28>	echinus aut Laurens aper.
<hor. epod. 5.29>	abacta nulla Veia conscientia
<hor. epod. 5.30>	ligonibus duris humum
<hor. epod. 5.31>	exhauriebat, ingemens laboribus,
<hor. epod. 5.32>	quo posset infossus puer
<hor. epod. 5.33>	longo die bis terque mutatae dapis
<hor. epod. 5.34>	inemori spectaculo,
<hor. epod. 5.35>	cum promineret ore, quantum exstant aqua
<hor. epod. 5.36>	suspensa mento corpora;
<hor. epod. 5.37>	exsucta uti medulla et aridum iecur
<hor. epod. 5.38>	amoris esset poculum,
<hor. epod. 5.39>	interminato cum semel fixae cibo
<hor. epod. 5.40>	intabuissent pupulae.
<hor. epod. 5.41>	non defuisse masculae libidinis
<hor. epod. 5.42>	Ariminensem Foliam
<hor. epod. 5.43>	et otiosa credidit Neapolis
<hor. epod. 5.44>	et omne vicinum oppidum,
<hor. epod. 5.45>	quae sidera excantata voce Thessala
<hor. epod. 5.46>	lunamque caelo deripit.
<hor. epod. 5.47>	hic inresectum saeva dente livido
<hor. epod. 5.48>	Canidia rodens pollicem
<hor. epod. 5.49>	quid dixit aut quid tacuit? "o rebus meis
<hor. epod. 5.50>	non infideles arbitrae,
<hor. epod. 5.51>	Nox et Diana, quae silentium regis,
<hor. epod. 5.52>	arcana cum fiunt sacra,
<hor. epod. 5.53>	nunc, nunc adeste, nunc in hostilis domos
<hor. epod. 5.54>	iram atque numen vertite.
<hor. epod. 5.55>	formidulosis cum latent silvis ferae
<hor. epod. 5.56>	dulci sopore languidae,
<hor. epod. 5.57>	senem, quod omnes rideant, adulterum
<hor. epod. 5.58>	latrent Suburanae canes
<hor. epod. 5.59>	nardo perunctum, quale non perfectius
<hor. epod. 5.60>	meae laborarint manus.
<hor. epod. 5.61>	quid accidit? cur dira barbarae minus
<hor. epod. 5.62>	venena Medeae valent,
<hor. epod. 5.63>	quibus Superbam fugit ulta paelicem,
<hor. epod. 5.64>	magni Creontis filiam,
<hor. epod. 5.65>	cum palla, tabo munus imbutum, novam
<hor. epod. 5.66>	incendio nuptam abstulit?
<hor. epod. 5.67>	atqui nec herba nec latens in asperis
<hor. epod. 5.68>	radix fefellit me locis.
<hor. epod. 5.69>	indormit unctis omnium cubilibus
<hor. epod. 5.70>	oblivione paelicum?
<hor. epod. 5.71>	a, a, solutus ambulat veneficae
<hor. epod. 5.72>	scientioris carmine.
<hor. epod. 5.73>	non usitatis, Vare, potionibus,
<hor. epod. 5.74>	o multa fleturum caput,
<hor. epod. 5.75>	ad me recurres nec vocata mens tua
<hor. epod. 5.76>	Marsis redibit vocibus.
<hor. epod. 5.77>	maius parabo, maius infundam tibi
<hor. epod. 5.78>	fastidienti poculum
<hor. epod. 5.79>	priusque caelum Sidet inferius mari
<hor. epod. 5.80>	tellure porrecta super
<hor. epod. 5.81>	quam non amore sic meo flagres uti
<hor. epod. 5.82>	bitumen atris ignibus."
<hor. epod. 5.83>	sub haec puer iam non, ut ante, mollibus
<hor. epod. 5.84>	lenire verbis inpias,
<hor. epod. 5.85>	sed dubius unde rumperet silentium,
<hor. epod. 5.86>	misit Thyesteas preces:
<hor. epod. 5.87>	"venena maga non fas nefasque, non valent
<hor. epod. 5.88>	convertere humanam vicem.
<hor. epod. 5.89>	diris agam vos: dira detestatio
<hor. epod. 5.90>	nulla expiatur victima.
<hor. epod. 5.91>	quin, ubi perire iussus exspiravero,
<hor. epod. 5.92>	nocturnus occurram Furor
<hor. epod. 5.93>	petamque voltus umbra curvis unguibus,
<hor. epod. 5.94>	quae vis deorum est Manium,
<hor. epod. 5.95>	et inquietis adsidens praecordiis
<hor. epod. 5.96>	pavore somnos auferam.
<hor. epod. 5.97>	vos turba vicatim hinc et hinc saxis petens
<hor. epod. 5.98>	contundet obscaenas anus;
<hor. epod. 5.99>	post insepulta membra different lupi
<hor. epod. 5.100>	et Esquilinae alites
<hor. epod. 5.101>	neque hoc parentes, heu mihi superstites,
<hor. epod. 5.102>	effugerit spectaculum."

<hor. epod. 6.1>	Quid inmerentis hospites vexas, canis
<hor. epod. 6.2>	ignavos adversum lupos?
<hor. epod. 6.3>	quin huc inanis, si potes, vertis minas
<hor. epod. 6.4>	et me remorsurum petis?
<hor. epod. 6.5>	nam qualis aut Molossus aut fulvos Lacon,
<hor. epod. 6.6>	amica vis pastoribus,
<hor. epod. 6.7>	agam per altas aure sublata nivis
<hor. epod. 6.8>	quaecumque praecedet fera;
<hor. epod. 6.9>	tu, cum timenda voce complesti nemus,
<hor. epod. 6.10>	proiectum odoraris cibum.
<hor. epod. 6.11>	cave, cave, namque in malos asperrimus
<hor. epod. 6.12>	parata tollo cornua,
<hor. epod. 6.13>	qualis Lycambae spretus infido gener
<hor. epod. 6.14>	aut acer hostis Bupalo.
<hor. epod. 6.15>	an si quis atro dente me petiverit,
<hor. epod. 6.16>	inultus ut flebo puer?

<hor. epod. 7.1>	Quo, quo scelesti ruitis? aut cur dexteris
<hor. epod. 7.2>	aptantur enses conditi?
<hor. epod. 7.3>	parumne campis atque Neptuno super
<hor. epod. 7.4>	fusum est Latini sanguinis,
<hor. epod. 7.5>	non ut superbas invidae Karthaginis
<hor. epod. 7.6>	Romanus arces ureret,
<hor. epod. 7.7>	intactus aut Britannus ut descenderet
<hor. epod. 7.8>	sacra catenatus via,
<hor. epod. 7.9>	sed ut Secundum vota Parthorum sua
<hor. epod. 7.10>	Vrbs haec periret dextera?
<hor. epod. 7.11>	neque hic lupis mos nec fuit leonibus
<hor. epod. 7.12>	umquam nisi in dispar feris.
<hor. epod. 7.13>	furorne caecos an rapit vis acrior
<hor. epod. 7.14>	an culpa? responsum date.
<hor. epod. 7.15>	tacent et albus ora pallor inficit
<hor. epod. 7.16>	mentesque perculsae Stupent.
<hor. epod. 7.17>	sic est: acerba fata Romanos agunt
<hor. epod. 7.18>	scelusque fraternae necis,
<hor. epod. 7.19>	ut inmerentis fluxit in terram Remi
<hor. epod. 7.20>	sacer nepotibus cruor.

<hor. epod. 8.1>	Rogare longo putidam te saeculo,
<hor. epod. 8.2>	viris quid enervet meas,
<hor. epod. 8.3>	cum sit tibi dens ater et rugis vetus
<hor. epod. 8.4>	frontem senectus exaret
<hor. epod. 8.5>	hietque turpis inter aridas natis
<hor. epod. 8.6>	podex velut crudae bovis.
<hor. epod. 8.7>	sed incitat me pectus et mammae putres
<hor. epod. 8.8>	equina quales ubera
<hor. epod. 8.9>	venterque mollis et femur tumentibus
<hor. epod. 8.10>	exile suris additum.
<hor. epod. 8.11>	esto beata, funus atque imagines
<hor. epod. 8.12>	ducant triumphales tuom
<hor. epod. 8.13>	nec sit marita, quae rotundioribus
<hor. epod. 8.14>	onusta bacis ambulet.
<hor. epod. 8.15>	quid? quod libelli Stoici inter Sericos
<hor. epod. 8.16>	iacere pulvillos amant,
<hor. epod. 8.17>	inlitterati num minus nervi rigent
<hor. epod. 8.18>	minusve languet fascinum?
<hor. epod. 8.19>	quod ut superbo povoces ab inguine,
<hor. epod. 8.20>	ore adlaborandum est tibi.

<hor. epod. 9.1>	Quando repositum Caecubum ad festas dapes
<hor. epod. 9.2>	victore laetus Caesare
<hor. epod. 9.3>	tecum sub alta---sic Iovi gratum---domo,
<hor. epod. 9.4>	beate Maecenas, bibam
<hor. epod. 9.5>	sonante mixtum tibiis carmen lyra,
<hor. epod. 9.6>	hac Dorium, illis barbarum?
<hor. epod. 9.7>	ut nuper, actus cum freto Neptunius
<hor. epod. 9.8>	dux fugit ustis navibus
<hor. epod. 9.9>	minatus Vrbi vincla, quae detraxerat
<hor. epod. 9.10>	servis amicus perfidis.
<hor. epod. 9.11>	Romanus eheu---posteri negabitis---
<hor. epod. 9.12>	emancipatus feminae
<hor. epod. 9.13>	fert vallum et arma miles et spadonibus
<hor. epod. 9.14>	servire rugosis potest
<hor. epod. 9.15>	interque signa turpe militaria
<hor. epod. 9.16>	sol adspicit conopium.
<hor. epod. 9.17>	ad hunc frementis verterunt bis mille equos
<hor. epod. 9.18>	Galli canentes Caesarem
<hor. epod. 9.19>	hostiliumque navium portu latent
<hor. epod. 9.20>	puppes sinistrorsum citae.
<hor. epod. 9.21>	io Triumphe, tu moraris aureos
<hor. epod. 9.22>	currus et intactas boves?
<hor. epod. 9.23>	io Triumphe, nec Iugurthino parem
<hor. epod. 9.24>	bello reportasti ducem
<hor. epod. 9.25>	neque Africanum, cui super Karthaginem
<hor. epod. 9.26>	virtus Sepulcrum condidit.
<hor. epod. 9.27>	terra marique victus hostis Punico
<hor. epod. 9.28>	lugubre mutavit sagum.
<hor. epod. 9.29>	aut ille centum nobilem Cretam urbibus
<hor. epod. 9.30>	ventis iturus non suis
<hor. epod. 9.31>	exercitatas aut petit Syrtis noto
<hor. epod. 9.32>	aut fertur incerto mari.
<hor. epod. 9.33>	capaciores adfer huc, puer, Scyphos
<hor. epod. 9.34>	et Chia vina aut Lesbia
<hor. epod. 9.35>	vel quod fluentem nauseam coerceat
<hor. epod. 9.36>	metire nobis Caecubum.
<hor. epod. 9.37>	curam metumque Caesaris rerum iuvat
<hor. epod. 9.38>	dulci Lyaeo solvere.

<hor. epod. 10.1>	Mala soluta navis exit alite
<hor. epod. 10.2>	ferens olentem Mevium.
<hor. epod. 10.3>	ut horridis utrumque verberes latus,
<hor. epod. 10.4>	Auster, memento fluctibus;
<hor. epod. 10.5>	niger rudentis Eurus inverso mari
<hor. epod. 10.6>	fractosque remos differat;
<hor. epod. 10.7>	insurgat Aquilo, quantus altis montibus
<hor. epod. 10.8>	frangit trementis ilics;
<hor. epod. 10.9>	nec sidus atra nocte amicum adpareat,
<hor. epod. 10.10>	qua tristis Orion cadit;
<hor. epod. 10.11>	quietiore nec feratur aequore
<hor. epod. 10.12>	quam Graia victorum manus,
<hor. epod. 10.13>	cum Pallas usto vertit iram ab Ilio
<hor. epod. 10.14>	in inpiam Aiacis ratem.
<hor. epod. 10.15>	o quantus instat navitis sudor tuis
<hor. epod. 10.16>	tibique pallor luteus
<hor. epod. 10.17>	et illa non virilis heiulatio
<hor. epod. 10.18>	preces et aversum ad Iovem,
<hor. epod. 10.19>	Ionius udo cum remugiens sinus
<hor. epod. 10.20>	Noto carinam ruperit
<hor. epod. 10.21>	opima quodsi praeda curvo litore
<hor. epod. 10.22>	porrecta mergos iuverit,
<hor. epod. 10.23>	libidinosus immolabitur caper
<hor. epod. 10.24>	et agna Tempestatibus.

<hor. epod. 11.1>	Petti, nihil me sicut antea iuvat
<hor. epod. 11.2>	scribere versiculos amore percussum gravi,
<hor. epod. 11.3>	amore, qui me praeter omnis expetit
<hor. epod. 11.4>	mollibus in pueris aut in puellis urere.
<hor. epod. 11.5>	hic tertius December, ex quo destiti
<hor. epod. 11.6>	Inachia furere, silvis honorem decutit.
<hor. epod. 11.7>	heu me, per Vrbem (nam pudet tanti mali)
<hor. epod. 11.8>	fabula quanta fui, conviviorum et paenitet,
<hor. epod. 11.9>	in quis amantem languor et silentium
<hor. epod. 11.10>	arguit et latere petitus imo spiritus.
<hor. epod. 11.11>	"contrane lucrum nil valere candidum
<hor. epod. 11.12>	pauperis ingenium" querebar adplorans tibi,
<hor. epod. 11.13>	simul calentis inverecundus deus
<hor. epod. 11.14>	fervidiore mero arcana promorat loco.
<hor. epod. 11.15>	"quodsi meis inaestuet praecordiis
<hor. epod. 11.16>	libera bilis, ut haec ingrata ventis dividat
<hor. epod. 11.17>	fomenta volnus nil malum levantia,
<hor. epod. 11.18>	desinet inparibus certare submotus pudor."
<hor. epod. 11.19>	ubi haec severus te palam laudaveram,
<hor. epod. 11.20>	iussus abire domum ferebar incerto pede
<hor. epod. 11.21>	ad non amicos heu mihi postis et heu
<hor. epod. 11.22>	limina dura, quibus lumbos et infregi latus.
<hor. epod. 11.23>	nunc gloriantis quamlibet mulierculam
<hor. epod. 11.24>	vincere mollitia amor Lycisci me tenet;
<hor. epod. 11.25>	unde expedire non amicorum queant
<hor. epod. 11.26>	libera consilia nec contumeliae graves,
<hor. epod. 11.27>	sed alius ardor aut puellae candidae
<hor. epod. 11.28>	aut teretis pueri longam renodantis comam.

<hor. epod. 12.1>	Quid tibi vis, mulier nigris dignissima barris?
<hor. epod. 12.2>	munera quid mihi quidve tabellas
<hor. epod. 12.3>	mittis nec firmo iuveni neque naris obesae?
<hor. epod. 12.4>	namque sagacius unus odoror,
<hor. epod. 12.5>	polypus an gravis hirsutis cubet hircus in alis
<hor. epod. 12.6>	quam canis acer ubi lateat sus.
<hor. epod. 12.7>	qui sudor vietis et quam malus undique membris
<hor. epod. 12.8>	crescit odor, cum pene Soluto
<hor. epod. 12.9>	indomitam properat rabiem sedare, neque illi
<hor. epod. 12.10>	iam manet umida creta colorque
<hor. epod. 12.11>	stercore fucatus crocodili iamque Subando
<hor. epod. 12.12>	tenta cubilia tectaque rumpit.
<hor. epod. 12.13>	vel mea cum saevis agitat fastidia verbis:
<hor. epod. 12.14>	"Inachia langues minus ac me;
<hor. epod. 12.15>	Inachiam ter nocte potes, mihi Semper ad unum
<hor. epod. 12.16>	mollis opus. pereat male quae te
<hor. epod. 12.17>	Lesbia quaerenti taurum monstravit inertem.
<hor. epod. 12.18>	cum mihi Cous adesset Amyntas,
<hor. epod. 12.19>	cuius in indomito constantior inguine nervos
<hor. epod. 12.20>	quam nova collibus arbor inhaeret.
<hor. epod. 12.21>	muricibus Tyriis iteratae vellera lanae
<hor. epod. 12.22>	cui properabantur? tibi nempe,
<hor. epod. 12.23>	ne foret aequalis inter conviva, magis quem
<hor. epod. 12.24>	diligeret mulier sua quam te.
<hor. epod. 12.25>	o ego non felix, quam tu fugis, ut pavet acris
<hor. epod. 12.26>	agna lupos capreaeque leones!"

<hor. epod. 13.1>	Horrida tempestas caelum contraxit et imbres
<hor. epod. 13.2>	nivesque deducunt Iovem; nunc mare, nunc siluae
<hor. epod. 13.3>	Threicio Aquilone sonant. rapiamus, amici,
<hor. epod. 13.4>	Occasionem de die dumque virent genua
<hor. epod. 13.5>	et decet, obducta solvatur fronte senectus.
<hor. epod. 13.6>	tu vina Torquato move consule pressa meo.
<hor. epod. 13.7>	cetera mitte loqui: deus haec fortasse benigna
<hor. epod. 13.8>	reducet in sedem vice. nunc et Achaemenio
<hor. epod. 13.9>	perfundi nardo iuvat et fide Cyllenea
<hor. epod. 13.10>	levare diris pectora Sollicitudinibus,
<hor. epod. 13.11>	nobilis ut grandi cecinit Centaurus alumno:
<hor. epod. 13.12>	"invicte, mortalis dea nate puer Thetide,
<hor. epod. 13.13>	te manet Assaraci tellus, quam frigida parvi
<hor. epod. 13.14>	findunt Scamandri flumina lubricus et Simois,
<hor. epod. 13.15>	unde tibi reditum certo Subtemine Parcae
<hor. epod. 13.16>	rupere, nec mater domum caerula te revehet.
<hor. epod. 13.17>	illic omne malum vino cantuque levato,
<hor. epod. 13.18>	deformis aegrimoniae dulcibus adloquiis."

<hor. epod. 14.1>	Mollis inertia cur tantam diffuderit imis
<hor. epod. 14.2>	oblivionem sensibus,
<hor. epod. 14.3>	pocula Lethaeos ut si ducentia somnos
<hor. epod. 14.4>	arente fauce traxerim,
<hor. epod. 14.5>	candide Maecenas, occidis Saepe rogando:
<hor. epod. 14.6>	deus, deus nam me vetat
<hor. epod. 14.7>	inceptos, olim promissum carmen, iambos
<hor. epod. 14.8>	ad umbilicum adducere.
<hor. epod. 14.9>	non aliter Samio dicunt arsisse Bathyllo
<hor. epod. 14.10>	Anacreonta Teium,
<hor. epod. 14.11>	qui persaepe cava testudine flevit amorem
<hor. epod. 14.12>	non elaboratum ad pedem.
<hor. epod. 14.13>	ureris ipse miser: quodsi non pulcrior ignis
<hor. epod. 14.14>	accendit obsessam Ilion,
<hor. epod. 14.15>	gaude sorte tua; me libertina, nec uno
<hor. epod. 14.16>	contenta, Phryne macerat.

<hor. epod. 15.1>	Nox erat et caelo fulgebat Luna sereno
<hor. epod. 15.2>	inter minora sidera,
<hor. epod. 15.3>	cum tu, magnorum numen laesura deorum,
<hor. epod. 15.4>	in verba iurabas mea,
<hor. epod. 15.5>	artius atque hedera procera adstringitur ilex
<hor. epod. 15.6>	lentis adhaerens bracchiis;
<hor. epod. 15.7>	dum pecori lupus et nautis infestus Orion
<hor. epod. 15.8>	turbaret hibernum mare
<hor. epod. 15.9>	intonsosque agitaret Apollinis aura capillos,
<hor. epod. 15.10>	fore hunc amorem mutuom,
<hor. epod. 15.11>	o dolitura mea multum virtute Neaera:
<hor. epod. 15.12>	nam siquid in Flacco viri est,
<hor. epod. 15.13>	non feret adsiduas potiori te dare noctes
<hor. epod. 15.14>	et quaeret iratus parem
<hor. epod. 15.15>	nec semel offensi cedet constantia formae,
<hor. epod. 15.16>	si certus intrarit dolor.
<hor. epod. 15.17>	et tu, quicumque es felicior atque meo nunc
<hor. epod. 15.18>	superbus incedis malo,
<hor. epod. 15.19>	sis pecore et multa dives tellure licebit
<hor. epod. 15.20>	tibique Pactolus fluat
<hor. epod. 15.21>	nec te Pythagorae fallant arcana renati
<hor. epod. 15.22>	formaque vincas Nirea,
<hor. epod. 15.23>	heu heu, translatos alio maerebis amores,
<hor. epod. 15.24>	ast ego vicissim risero.

<hor. epod. 16.1>	Altera iam teritur bellis civilibus aetas,
<hor. epod. 16.2>	suis et ipsa Roma viribus ruit.
<hor. epod. 16.3>	quam neque finitimi valuerunt perdere Marsi
<hor. epod. 16.4>	minacis aut Etrusca Porsenae manus,
<hor. epod. 16.5>	aemula nec virtus Capuae nec Spartacus acer
<hor. epod. 16.6>	novisque rebus infidelis Allobrox
<hor. epod. 16.7>	nec fera caerulea domuit Germania pube
<hor. epod. 16.8>	parentibusque abominatus Hannibal:
<hor. epod. 16.9>	inpia perdemus devoti sanguinis aetas
<hor. epod. 16.10>	ferisque rursus occupabitur solum:
<hor. epod. 16.11>	barbarus heu cineres insistet victor et Vrbem
<hor. epod. 16.12>	eques sonante verberabit ungula,
<hor. epod. 16.13>	quaeque carent ventis et solibus ossa Quirini,
<hor. epod. 16.14>	(nefas videre) dissipabit insolens.
<hor. epod. 16.15>	forte quid expediat communiter aut melior pars,
<hor. epod. 16.16>	malis carere quaeritis laboribus;
<hor. epod. 16.17>	nulla sit hac potior sententia: Phocaeorum
<hor. epod. 16.18>	velut profugit exsecrata civitas
<hor. epod. 16.19>	agros atque lares patrios habitandaque fana
<hor. epod. 16.20>	apris reliquit et rapacibus lupis,
<hor. epod. 16.21>	ire, pedes quocumque ferent, quocumque per undas
<hor. epod. 16.22>	Notus vocabit aut protervos Africus.
<hor. epod. 16.23>	sic placet? an melius quis habet suadere? Secunda
<hor. epod. 16.24>	ratem occupare quid moramur alite?
<hor. epod. 16.25>	sed iuremus in haec: "simul imis saxa renarint
<hor. epod. 16.26>	vadis levata, ne redire sit nefas;
<hor. epod. 16.27>	neu conversa domum pigeat dare lintea, quando
<hor. epod. 16.28>	Padus Matina laverit cacumina,
<hor. epod. 16.29>	in mare seu celsus procurrerit Appenninus
<hor. epod. 16.30>	novaque monstra iunxerit libidine
<hor. epod. 16.31>	mirus amor, iuvet ut tigris subsidere cervis,
<hor. epod. 16.32>	adulteretur et columba miluo,
<hor. epod. 16.33>	credula nec ravos timeant armenta leones
<hor. epod. 16.34>	ametque salsa levis hircus aequora."
<hor. epod. 16.35>	haec et quae poterunt reditus abscindere dulcis
<hor. epod. 16.36>	eamus omnis exsecrata civitas
<hor. epod. 16.37>	aut pars indocili melior grege; mollis et exspes
<hor. epod. 16.38>	inominata perpremat cubilia.
<hor. epod. 16.39>	vos, quibus est virtus, muliebrem tollite luctum,
<hor. epod. 16.40>	Etrusca praeter et volate litora.
<hor. epod. 16.41>	nos manet Oceanus circum vagus: arva beata
<hor. epod. 16.42>	petamus, arva divites et insulas,
<hor. epod. 16.43>	reddit ubi cererem tellus inarata quotannis
<hor. epod. 16.44>	et inputata floret usque vinea,
<hor. epod. 16.45>	germinat et numquam fallentis termes olivae
<hor. epod. 16.46>	suamque pulla ficus ornat arborem,
<hor. epod. 16.47>	mella cava manant ex ilice, montibus altis
<hor. epod. 16.48>	levis crepante lympha desilit pede.
<hor. epod. 16.49>	illic iniussae veniunt ad mulctra capellae
<hor. epod. 16.50>	refertque tenta grex amicus ubera
<hor. epod. 16.51>	nec vespertinus circumgemit ursus ovile
<hor. epod. 16.52>	nec intumescit alta viperis humus;
<hor. epod. 16.53>	pluraque felices mirabimur, ut neque largis
<hor. epod. 16.54>	aquosus Eurus arva radat imbribus,
<hor. epod. 16.55>	pinguia nec siccis urantur semina glaebis,
<hor. epod. 16.56>	utrumque rege temperante caelitum.
<hor. epod. 16.57>	non huc Argoo contendit remige pinus
<hor. epod. 16.58>	neque inpudica Colchis intulit pedem,
<hor. epod. 16.59>	non huc Sidonii torserunt cornua nautae,
<hor. epod. 16.60>	laboriosa nec cohors Vlixei.
<hor. epod. 16.61>	nulla nocent pecori contagia, nullius astri
<hor. epod. 16.62>	gregem aestuosa torret impotentia.
<hor. epod. 16.63>	Iuppiter illa piae secrevit litora genti,
<hor. epod. 16.64>	ut inquinavit aere tempus aureum,
<hor. epod. 16.65>	aere, dehinc ferro duravit saecula, quorum
<hor. epod. 16.66>	piis secunda vate me datur fuga.

<hor. epod. 17.1>	"Iam iam efficaci do manus scientiae,
<hor. epod. 17.2>	supplex et oro regna per Proserpinae,
<hor. epod. 17.3>	per et Dianae non movenda numina,
<hor. epod. 17.4>	per atque libros carminum valentium
<hor. epod. 17.5>	refixa caelo devocare sidera,
<hor. epod. 17.6>	Canidia: parce vocibus tandem sacris
<hor. epod. 17.7>	citumque retro solve, solve turbinem.
<hor. epod. 17.8>	movit nepotem Telephus Nereium,
<hor. epod. 17.9>	in quem superbus ordinarat agmina
<hor. epod. 17.10>	Mysorum et in quem tela acuta torserat.
<hor. epod. 17.11>	unxere matres Iliae additum feris
<hor. epod. 17.12>	alitibus atque canibus homicidam Hectorem,
<hor. epod. 17.13>	postquam relictis moenibus rex procidit
<hor. epod. 17.14>	heu pervicacis ad pedes Achillei.
<hor. epod. 17.15>	saetosa duris exuere pellibus
<hor. epod. 17.16>	laboriosi remiges Vlixei
<hor. epod. 17.17>	volente Circa membra; tunc mens et sonus
<hor. epod. 17.18>	relapsus atque notus in voltus honor.
<hor. epod. 17.19>	dedi satis superque poenarum tibi,
<hor. epod. 17.20>	amata nautis multum et institoribus.
<hor. epod. 17.21>	fugit iuventas et verecundus color
<hor. epod. 17.22>	reliquit ossa pelle amicta lurida,
<hor. epod. 17.23>	tuis capillus albus est odoribus,
<hor. epod. 17.24>	nullum a labore me reclinat otium;
<hor. epod. 17.25>	urget diem nox et dies noctem neque est
<hor. epod. 17.26>	levare tenta spiritu praecordia.
<hor. epod. 17.27>	ergo negatum vincor ut credam miser,
<hor. epod. 17.28>	Sabella pectus increpare carmina
<hor. epod. 17.29>	caputque Marsa dissilire nenia.
<hor. epod. 17.30>	quid amplius vis? o mare et terra, ardeo,
<hor. epod. 17.31>	quantum neque atro delibutus Hercules
<hor. epod. 17.32>	Nessi cruore nec Sicana fervida
<hor. epod. 17.33>	virens in Aetna flamma; tu, donec cinis
<hor. epod. 17.34>	iniuriosis aridus ventis ferar,
<hor. epod. 17.35>	cales venenis officina Colchicis.
<hor. epod. 17.36>	quae finis aut quod me manet stipendium?
<hor. epod. 17.37>	effare; iussas cum fide poenas luam,
<hor. epod. 17.38>	paratus expiare, seu poposceris
<hor. epod. 17.39>	centum iuvencos sive mendaci lyra
<hor. epod. 17.40>	voles sonare: "tu pudica, tu proba
<hor. epod. 17.41>	perambulabis astra sidus aureum."
<hor. epod. 17.42>	infamis Helenae Castor offensus vice
<hor. epod. 17.43>	fraterque magni Castoris, victi prece,
<hor. epod. 17.44>	adempta vati reddidere lumina:
<hor. epod. 17.45>	et tu, potes nam, solve me dementia,
<hor. epod. 17.46>	o nec paternis obsoleta sordibus
<hor. epod. 17.47>	neque in sepulcris pauperum prudens anus
<hor. epod. 17.48>	novendialis dissipare pulveres.
<hor. epod. 17.49>	tibi hospitale pectus et purae manus
<hor. epod. 17.50>	tuosque venter Pactumeius et tuo
<hor. epod. 17.51>	cruore rubros obstetrix pannos lavit,
<hor. epod. 17.52>	utcumque fortis exsilis puerpera."
<hor. epod. 17.53>	"quid obseratis auribus fundis preces?
<hor. epod. 17.54>	non saxa nudis surdiora navitis
<hor. epod. 17.55>	Neptunus alto tundit hibernus salo.
<hor. epod. 17.56>	inultus ut tu riseris Cotytia
<hor. epod. 17.57>	volgata, sacrum liberi Cupidinis,
<hor. epod. 17.58>	et Esquilini pontifex venefici
<hor. epod. 17.59>	inpune ut Vrbem nomine inpleris meo?
<hor. epod. 17.60>	quid proderat ditasse Paelignas anus
<hor. epod. 17.61>	velociusve miscuisse toxicum?
<hor. epod. 17.62>	sed tardiora fata te votis manent:
<hor. epod. 17.63>	ingrata misero vita ducenda est in hoc,
<hor. epod. 17.64>	novis ut usque suppetas laboribus.
<hor. epod. 17.65>	optat quietem Pelopis infidi pater,
<hor. epod. 17.66>	egens benignae Tantalus semper dapis,
<hor. epod. 17.67>	optat Prometheus obligatus aliti,
<hor. epod. 17.68>	optat supremo collocare Sisyphus
<hor. epod. 17.69>	in monte saxum; sed vetant leges Iovis.
<hor. epod. 17.70>	voles modo altis desilire turribus,
<hor. epod. 17.71>	frustraque vincla gutturi innectes tuo
<hor. epod. 17.72>	modo ense pectus Norico recludere
<hor. epod. 17.73>	fastidiosa tristis aegrimonia.
<hor. epod. 17.74>	vectabor umeris tunc ego inimicis eques
<hor. epod. 17.75>	meaeque terra cedet insolentiae.
<hor. epod. 17.76>	an quae movere cereas imagines,
<hor. epod. 17.77>	ut ipse nosti curiosus, et polo
<hor. epod. 17.78>	deripere lunam vocibus possim meis,
<hor. epod. 17.79>	possim crematos excitare mortuos
<hor. epod. 17.80>	desiderique temperare pocula,
<hor. epod. 17.81>	plorem artis in te nil agentis exitus?"
