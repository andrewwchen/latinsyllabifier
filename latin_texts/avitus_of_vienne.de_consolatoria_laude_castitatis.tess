<avit. dclc. 1> Suscipe, complectens, Christo dignissima virgo,

<avit. dclc. 2> Alcimus ista tibi quae mittit munera frater,

<avit. dclc. 3> Inque levi calamo causarum respice pondus,

<avit. dclc. 4> Et tenuis fortem commendet cantus amorem.

<avit. dclc. 5> Nam quoties sanctum compleverit ordine cursum,

<avit. dclc. 6> Alternos recinens dulci modulamine psalmos

<avit. dclc. 7> Quos vivens in corde chelys, virtute canora,

<avit. dclc. 8> Interiore sono castis concentibus aptat:

<avit. dclc. 9> Tum licet excusso libeat tibi ludere versu,

<avit. dclc. 10> Atque fatigatam meditando absolvere mentem.

<avit. dclc. 11> Non hic fallaci tingetur barbitos unda,

<avit. dclc. 12> Pegasus unde leves praevertens motibus auras

<avit. dclc. 13> Fingitur assumpto pendens hinnisse volatu,

<avit. dclc. 14> Dum ferretur equi gravis ungula praepete penna. 

<avit. dclc. 15> Sed nec Pierio ducent hic cantica ludo,

<avit. dclc. 16> Quas sibi ter ternas mentitur fama sorores.

<avit. dclc. 17> Dat tibi germanum, sed verax musica plectrum,

<avit. dclc. 18> Et Christum resonans claudetur fistula Phoebo.

<avit. dclc. 19> Edidit ut quartam genitrix Audentia prolem,

<avit. dclc. 20> Teque dedit generi partu fecunda supremo;

<avit. dclc. 21> Confestim parcam promittit ducere vitam.

<avit. dclc. 22> Ac deinceps paribus castum servare cubile

<avit. dclc. 23> Constituit votis carorum cura parentum.

<avit. dclc. 24> Et quia principium tam sancti foederis esses,

<avit. dclc. 25> Tu simul offerris Christo, qui protinus ipsis

<avit. dclc. 26> Accipit in cunis lactentia membra dicatis. 

<avit. dclc. 27> Sic quondam, cum prima novo splendesceret ortu

<avit. dclc. 28> Terra nitens, pulchrasque darent sua semina fruges,

<avit. dclc. 29> Viventem ducens ad sancta altaria fetum,

<avit. dclc. 30> Innocuis sonuisse Deo balatibus agnum,

<avit. dclc. 31> Insinuante fide iustus cognoverat Abel,

<avit. dclc. 32> Et capite oblato placuit grex totus ab uno.

<avit. dclc. 33> Ergo ubi vitalis fovit te lympha lavacri,

<avit. dclc. 34> Iamque suum peperit coelestis gratia pignus,

<avit. dclc. 35> Non tibi gemmato posuere monilia collo,

<avit. dclc. 36> Nec te contexit, neto quae fulgurat auro,

<avit. dclc. 37> Vestis ductilibus concludens fila talentis.

<avit. dclc. 38> Nec te Sidonem bis cocti muricis ostrum

<avit. dclc. 39> Induit, aut rutilo perlucens purpura fuco,

<avit. dclc. 40> Mollia vel tactu quae mittunt vellera Seres.

<avit. dclc. 41> Nec tibi transfossis fixerunt auribus aurum,

<avit. dclc. 42> Quo dependentes ornarent vulnera baccae,

<avit. dclc. 43> Et pretiosa quidem mala sed saxa gravarent.

<avit. dclc. 44> Latius haec vero sanctus describit Esaias,

<avit. dclc. 45> Ornatusque refert varios qui membra venustant,

<avit. dclc. 46> Quae mox pascendis praebebunt vermibus escam,

<avit. dclc. 47> Et forsan dum vita manet, percurrere verbis

<avit. dclc. 48> Morborum tot saeva potest discrimina nemo,

<avit. dclc. 49> Ante obitum cuncti quae formidare docemur.

<avit. dclc. 50> Singula vel totis obnoxia mortibus esse,

<avit. dclc. 51> Omnia dum proprio solvantur corpora fine,

<avit. dclc. 52> Atque unus praestet reliquos desistere casus.

<avit. dclc. 53> Et quid quisque cupit periturum comere vultum,

<avit. dclc. 54> Interior dum sordet homo, ac se crimine turpat?

<avit. dclc. 55> Sed tibi cum geminum tetigerunt tempora lustrum

<avit. dclc. 56> Mox stola sincero velat te candida cultu,

<avit. dclc. 57> Virginis os habitumque decens, et concipit omnem

<avit. dclc. 58> Floribus imprimis iam mens matura pudorem.

<avit. dclc. 59> Haud secus exsultans sterilis, post damna iuventae

<avit. dclc. 60> Fecundata novum cum ferret femina fetum,

<avit. dclc. 61> Vestem laeta suo parvam texebat alumno,

<avit. dclc. 62> Disceret ut Samuel iam tum puer esse sacerdos.

<avit. dclc. 63> Sic te laeta domus sanctis altaribus aptans,

<avit. dclc. 64> Assueto docuit dignam concrescere templo,

<avit. dclc. 65> Scribens in thalamos ac magni foedera regis.

<avit. dclc. 66> Et cupit electam speciem sibi iungere Christus,

<avit. dclc. 67> Ornatu vario ditat quam gratia pollens. 

<avit. dclc. 68> Haec ubi respirans praevenit gaudia mater,

<avit. dclc. 69> Ac tibi collatum parvo conspexit in aevo

<avit. dclc. 70> Grande bonum, toneris dum virtus creditur annis,

<avit. dclc. 71> Teque reparturiens melius quam corporis alvo,

<avit. dclc. 72> Spemque metumque inter, quanquam iam libera voto,

<avit. dclc. 73> Fert tamen attonitas sic laeta quod anxia curas,

<avit. dclc. 74> Insinuans causam lacrymis, tum talia mandat:

<avit. dclc. 75> Ortu quarta quidem, sacro sed munere prima,

<avit. dclc. 76> Dulcis nata mihi, coelo quam carne fideque

<avit. dclc. 77> Bis genui, Christoque rudem de ventre dicavi,

<avit. dclc. 78> Hactenus hoc nostrum fuerat, sed tempore ducto

<avit. dclc. 79> Iam decet esse tuum; nam quod servabere, virgo,

<avit. dclc. 80> A me principium, tibi pervenit; omnia posse

<avit. dclc. 81> Incipies, cum velle subest: vestigia fervent,

<avit. dclc. 82> Per quae sectato conscendas tramite coelum;

<avit. dclc. 83> Nec desunt exempla domi. Nam respice quantas

<avit. dclc. 84> Virginibus florens iam nostrum stemma coronas

<avit. dclc. 85> Miserit in coelum, sancto quas dogmate mater

<avit. dclc. 86> Severiana levans, et te coniungier opat.

<avit. dclc. 87> Nec multo senior, nunc gaudens Aspida, quondam

<avit. dclc. 88> Sacratum velata caput, tua munia sumpsit,

<avit. dclc. 89> Bissenos iungens sanctis altaribus annos.

<avit. dclc. 90> Quam licet hinc celeri tulerit sors ultima letho,

<avit. dclc. 91> Nil tamen est subitum semper migrare paratis.

<avit. dclc. 92> Aspice nunc columen, gemina quod virgine fulget,

<avit. dclc. 93> Eximiumque decus, cuius tu iure propinqua

<avit. dclc. 94> Fuscinam Fuscina refers; nec segnius illam,

<avit. dclc. 95> Quae pietate potens, Graia si voce sonetur,

<avit. dclc. 96> Significat propriam sumpto de nomine mentem.

<avit. dclc. 97> Queis licet emeritum cedant sua saecula culmen,

<avit. dclc. 98> Vitaque sublimi cunctis praepolleat arce;

<avit. dclc. 99> Has generosa tamen matres si corde sequaris,

<avit. dclc. 100> Gaudebunt vinci dum proficis, ac tibi summam

<avit. dclc. 101> Sponte dabunt palmam superanti vota magistrae.

<avit. dclc. 102> Haec dicens teneros sancto exhortamine sensus

<avit. dclc. 103> Impulit, accendens ad virginitatis amorem.

<avit. dclc. 104> Sic mater fecunda utero, fecundior actu,

<avit. dclc. 105> Machabaea potens, et prolis funere felix,

<avit. dclc. 106> Orbari gaudens, animo vincente senectam,

<avit. dclc. 107> Edocet hortando sobolem non cedere mundo,

<avit. dclc. 108> Inflammatque pios ad fortia facta furores.

<avit. dclc. 109> Quid tua nunc repetam, tenero quae fortior aevo,

<avit. dclc. 110> Ante annos animumque gerens, responsa dedisti?

<avit. dclc. 111> Non haec parva tuam suscepit pagina laudem. 

<avit. dclc. 112> Exitus impleto veniet cum tempore victor,

<avit. dclc. 113> Laus melius canitur, cum iam clamante triumpho,

<avit. dclc. 114> Consummata tuis reddentur praemia factis.

<avit. dclc. 115> Nunc decet attonitos cauta te voce monere,

<avit. dclc. 116> Sollicitas tecum partiri ac volvere curas,

<avit. dclc. 117> Atque iuvare tuos hortantia dicta labores,

<avit. dclc. 118> Dum pugnat varius per crebra pericula casus,

<avit. dclc. 119> Lubrica dum fragili currit sub tramite vita,

<avit. dclc. 120> Dum tua calcatus captat vestigia serpens,

<avit. dclc. 121> Ascendens dextro quem conterat aggere planta.

<avit. dclc. 122> Nil non intentum praesentia saecula ducunt,

<avit. dclc. 123> Nec secura datur requies in carne caduca. 

<avit. dclc. 124> Vertuntur nam saepe boni, perit obruta virtus,

<avit. dclc. 125> Partaque transactae decedunt praemia laudis:

<avit. dclc. 126> Ac plerumque solet, subito succensa calore,

<avit. dclc. 127> Frigida quae nuper fuerat, mens linquere mundum,

<avit. dclc. 128> Atque repentino restringere crimina freno.

<avit. dclc. 129> Sic alternantem commutant fata rotatum,

<avit. dclc. 130> Impius ut speret veniam, iustusque timendo

<avit. dclc. 131> Proficiens, cumulum magnis virtutibus addat.

<avit. dclc. 132> Nam studium sancti laxet si forte laboris,

<avit. dclc. 133> Pigraque consuetas dissolvant otia curas,

<avit. dclc. 134> Labitur in praeceps damnosae gloria vitae.

<avit. dclc. 135> Stare nequit meritum, si non acquirit eundo,

<avit. dclc. 136> Amittit rediens; nitendum est viribus amplis,

<avit. dclc. 137> Ut satis angustum observent vestigia callem. 

<avit. dclc. 138> Nam qui diffusam spatio laxante plateam

<avit. dclc. 139> Mundanis ludens facili nunc aggere currit,

<avit. dclc. 140> Strictior hunc carcer crudeli sorte ligabit.

<avit. dclc. 141> Tu modo da veniam, qui te exhortatur, amori,

<avit. dclc. 142> Currentemque monet, cum vix tamen ipse sequatur:

<avit. dclc. 143> Suadet veloci tardus compendia gressus.

<avit. dclc. 144> Namque ad doctrinam, canimus quam paupere versu,

<avit. dclc. 145> Tu melius iam docta venis, quae iunior ortu,

<avit. dclc. 146> Relligione prior, vivendi iura dicasti.

<avit. dclc. 147> Annorumque sequens, meritorum sorte superstas.

<avit. dclc. 148> Quod si consequimur, iam nostrum forte putetur;

<avit. dclc. 149> Quod sequimur, tamen hocce tuum est: conversio fratrum

<avit. dclc. 150> Exemplo debenda pio, te respicit auctor,

<avit. dclc. 151> Primitiasque in te sacris de fructibus offert;

<avit. dclc. 152> Indicit sed sancta fides, ut corde propinquo

<avit. dclc. 153> Participata levet fraternum sarcina pondus.

<avit. dclc. 154> Tu germana, pium quae ducis ab ubere fascem,

<avit. dclc. 155> Non carnis, sed legis habes cervice fideli

<avit. dclc. 156> Subdita ferre iugum, nec vincla in coniugis ire:

<avit. dclc. 157> Mundanas odisse vias, percurrere mundas;

<avit. dclc. 158> Illinc nolle toros, hinc sponsum quaerere Christum,

<avit. dclc. 159> Sic taedas tempsisse, pio quod amore calere,

<avit. dclc. 160> Pigra voluptati fervescere corda labori,

<avit. dclc. 161> Ignorare virum, fetus tamen edere tales,

<avit. dclc. 162> Quos tristis nunquam possit tibi tollere casus.

<avit. dclc. 163> Non orbata gemes fecundae pignora vitae,

<avit. dclc. 164> Nec viduam sponso metues superesse perenni,

<avit. dclc. 165> Expers ipsa mali; nec te sententia tanget

<avit. dclc. 166> Qua prolis mortisque parens compellitur Eva,

<avit. dclc. 167> Occisam pariens sobolem vivente reatu.

<avit. dclc. 168> Quae subiecta viro dominum passura cubilis,

<avit. dclc. 169> Servit in obsceno tolerans connubia lecto.

<avit. dclc. 170> Sic captiva tori, cum portet nomen inane,

<avit. dclc. 171> Coniugis et vana dicatur imagine consors,

<avit. dclc. 172> Sola iugo premitur non aequam ducere sortem.

<avit. dclc. 173> Et cum longa decem tulerint fastidia menses,

<avit. dclc. 174> Perfectoque gravis fetu distenditur alvus,

<avit. dclc. 175> Semina quae patris fuerant, haec pondera matri

<avit. dclc. 176> Infligunt duros utero turgente dolores.

<avit. dclc. 177> Nam cum luctato solvuntur viscera partu,

<avit. dclc. 178> Una luit, tanto carnis discrimine pendens

<avit. dclc. 179> Quod colere duo; spes palpat forte dolentem,

<avit. dclc. 180> Editus in lucem si vivat filius; atqui

<avit. dclc. 181> Contingit plerumque gemens ut mortua fundat.

<avit. dclc. 182> Saepe etiam soboli nec mortis tempore natae

<avit. dclc. 183> Dant geminum matris commortua membra sepulcrum.

<avit. dclc. 184> Illud iam levius quoties intervenit, ipsa

<avit. dclc. 185> Ut pereat tum sola parens, ac pondere fuso

<avit. dclc. 186> Emittat cum prole animam? Quid forte levatum

<avit. dclc. 187> Nutritumque diu rapitur si funere pignus,

<avit. dclc. 188> Unica quod crebro spes respici, et perit omne

<avit. dclc. 189> Quod sibi conceptis spondebant gaudia votis?

<avit. dclc. 190> Omnibus his illud gravius, si forte carentem

<avit. dclc. 191> Coelesti lavacro tenerum mors invida natum

<avit. dclc. 192> Praeripiat dura generatum sorte gehennae.

<avit. dclc. 193> Quique, genitricis cessat cum filius esse,

<avit. dclc. 194> Perditionis erit; tristes tunc edita nolunt,

<avit. dclc. 195> Quae flammis tantum genuerunt, membra parentes.

<avit. dclc. 196> Quis memorare queat tanti discrimina casus,

<avit. dclc. 197> In quae pertrahitur dilectae gloria carnis?

<avit. dclc. 198> At late longeque tuam discernere sortem

<avit. dclc. 199> Libertas cum lege potest qua necteris, ut te

<avit. dclc. 200> Impia fallentis non stringant vincula mundi.

<avit. dclc. 201> Tu Mariam sequeris, dono cui contigit alto

<avit. dclc. 202> Virginis et matris gemina gaudere corona,

<avit. dclc. 203> Conciperet cum carne Deum, coelique Creator

<avit. dclc. 204> Intraret clausum reserans mysteria ventrem.

<avit. dclc. 205> A genitrice satus, sed quam formaverat ipse,

<avit. dclc. 206> Elegit nitidam de qua procederet alvum,

<avit. dclc. 207> Solus qui carnis proprium disponeret ortum,

<avit. dclc. 208> Praesciretque diem longe, tempusque videret

<avit. dclc. 209> Quo pariendus erat: praecessit membra voluntas.

<avit. dclc. 210> Ipse Deus Verbum, vestitum, viscere sumpto,

<avit. dclc. 211> Qui cum Patre iubet, materno in corpore servit,

<avit. dclc. 212> Suscipit et famulum Dominus, qui iusserat aevum.

<avit. dclc. 213> Tempora per patrem, per matrem semina nescit.

<avit. dclc. 214> Illa quidem fecunda fuit, quae pondere casto

<avit. dclc. 215> Factorem portare suum, Dominumque perennem

<avit. dclc. 216> Edere promeruit; sed nec tibi gloria tanti

<avit. dclc. 217> Defuerit facti, Christum si credula corde

<avit. dclc. 218> Concipiens, operum parias pia germina coelo.

<avit. dclc. 219> Si quis, ait, nostram compleverit ordine legem,

<avit. dclc. 220> Hic mihi semper erit frater, materque, sororque.

<avit. dclc. 221> Aspicis ut sexu careat coelestis imago,

<avit. dclc. 222> Interior sortitus homo quam mente retentat? 

<avit. dclc. 223> Praebuit exemplum surgens a morte redemptor

<avit. dclc. 224> Femineum maribus cum sic praeponit honorem.

<avit. dclc. 225> Gustavit sumptam nostro pro crimine mortem,

<avit. dclc. 226> In crucis excelso pendens sine crimine Christus.

<avit. dclc. 227> Atque animam, vivos quae mox remearet in artus,

<avit. dclc. 228> Fixus adhuc sancto clavis efflaverat ore.

<avit. dclc. 229> Deseruit populi spectacula talia coetus.

<avit. dclc. 230> Signaque ferre nequit, coelum quae triste minatur.

<avit. dclc. 231> Nam sol obductus, vultumque retortus ab orbe,

<avit. dclc. 232> Cesserat iniustas nocturnis luctibus horas,

<avit. dclc. 233> Atque peregrinis aditum dedit ipse tenebris,

<avit. dclc. 234> Temporibus magno mutatis ordine rerum.

<avit. dclc. 235> Nox erat in superis, lucemque inferna videbant

<avit. dclc. 236> Contremuit tellus, et nisu moenia magno

<avit. dclc. 237> Concussis summo nutabant vertice cristis.

<avit. dclc. 238> Senserunt motum priscis descendere saxa

<avit. dclc. 239> Iussa locis, sonitusque novos collisa dederunt.

<avit. dclc. 240> Hos inter strepitus, cunctis fugientibus, illae

<avit. dclc. 241> Decernunt, quanquam trepide, persistere matres,

<avit. dclc. 242> Pervigil ut sancto sic vivens cura sepulcro

<avit. dclc. 243> Serviat, et voto praesens persolvat honorem.

<avit. dclc. 244> Pinguia fragranti componunt illita succo,

<avit. dclc. 245> Quae salvans salvum servarent lintea corpus.

<avit. dclc. 246> His amor expensis lugubria dona parabat,

<avit. dclc. 247> Supremum credens semet persolvere munus.

<avit. dclc. 248> Et cum sic breviter praevenerit ista resurgens,

<avit. dclc. 249> Quod credebatur servandum poscere munus

<avit. dclc. 250> Quo non indiguit, placatur munere Christus.

<avit. dclc. 251> Pro quo respondens confestim gratia, praestat

<avit. dclc. 252> Angelicos cernant humana ut lumina vultus.

<avit. dclc. 253> Splendida candebat coelesti in corpore vestis,

<avit. dclc. 254> Et vultum rutilus resperserat undique fulgor,

<avit. dclc. 255> Matribus ut dignis verbum coeleste sonaret,

<avit. dclc. 256> Angelus alloquitur sancto quas taliter ore.

<avit. dclc. 257> Femineo sexu mentes transite viriles,

<avit. dclc. 258> Nec trepidate novo fortissima corda tumultu.

<avit. dclc. 259> Adversos haec signa petunt, vos nulla timendi

<avit. dclc. 260> Causa manet, quas cura pii confirmat amoris.

<avit. dclc. 261> Quaeritis, agnosco, pretiosa in sede sepulcri

<avit. dclc. 262> Solemni nuper tumulatum funere Iesum.

<avit. dclc. 263> Sed meminisse decet quid praescius ore fideli

<avit. dclc. 264> Dixerit ante obitum, duplici non amplius ulla

<avit. dclc. 265> Servandum se nocte, et iam iam tertius hic est

<avit. dclc. 266> Qui complet promissa dies: patet ecce sepulcrum

<avit. dclc. 267> Deseruit vacuum victa quod morte resurgens.

<avit. dclc. 268>  Taliter excelsus iusso sermone minister,

<avit. dclc. 269> Sparsurus mundo vitalis dona triumphi,

<avit. dclc. 270> Has primum gaudere dedit, luctuque levavit.

<avit. dclc. 271> Ibant impavidae laeto iam pectore matres,

<avit. dclc. 272> Credula conceptae servantes corda saluti,

<avit. dclc. 273> Cum medium sese Christus gradientibus offert,

<avit. dclc. 274> Agnoscique iubet, blando et sermone salutat.

<avit. dclc. 275> Ite, ait, et nostris haec iam mandata referte

<avit. dclc. 276> Discipulis, norint ut surrexisse magistrum.

<avit. dclc. 277> Illae complexis defigunt oscula plantis,

<avit. dclc. 278> Atque ad discipulos alacri cum mente recurrunt,

<avit. dclc. 279> Doctoresque docent, et quae spargenda per orbem

<avit. dclc. 280> Primum femineis instructi discere verbis,

<avit. dclc. 281> Agnoscunt animam potius quam vivere sexum.

<avit. dclc. 282>   Communis virtus igitur, commune periclum

<avit. dclc. 283> Matribus atque viris; nulla est distantia cordis:

<avit. dclc. 284> Rectum velle subest, si gratia constat utrisque,

<avit. dclc. 285> Cui tamen attento desudet vita labore.

<avit. dclc. 286> Aut quid dona iuvant hominem, si mente soluta

<avit. dclc. 287> Turpia collatum disperdant otia munus?

<avit. dclc. 288> Auxilium conatus amat: quis namque vacantem

<avit. dclc. 289> Adiuvet, aut somno virtutem iungat inerti?

<avit. dclc. 290>  Coelestis rex ille, parans discedere terris,

<avit. dclc. 291> Argentum famulis, ut quis virtute valebat,

<avit. dclc. 292> Quinque minas primo, duplicem dat sorte secundo.

<avit. dclc. 293> Atque impar magnis suscepit tertius unam.

<avit. dclc. 294> Tunc sic discedens famulos simul instruit omnes.

<avit. dclc. 295> Nunc si quis vestrum devota mente fidelis

<avit. dclc. 296> Experiar fuerit, quaestu noscendus ab isto

<avit. dclc. 297> Qua quis sit virtute potens, qua praeditus arte.

<avit. dclc. 298> Thesauros geminate meos, usuque polite,

<avit. dclc. 299> Livida ne facies pulla rubigine tingat

<avit. dclc. 300> Accipitis nitidum pura quod fronte metallum.

<avit. dclc. 301> Si redeam, meritis addentur praemia iustis

<avit. dclc. 302> Dixit, et abscessu coelestia regna petivit.

<avit. dclc. 303> Incubuere duo studii certamine vernae.

<avit. dclc. 304> Fenerat ille citus partem splendentis acervi,

<avit. dclc. 305> Pauperibus largo dispensans plurima dono,

<avit. dclc. 306> Crescit et in cumulos quidquid confertur egenis.

<avit. dclc. 307> Exponens alter sacri mysteria verbi,

<avit. dclc. 308> Usuras sancto gaudet concrescere lucro,

<avit. dclc. 309> Et cupidus recti vitam dum praedicat addit.

<avit. dclc. 310> At solus minimo sumpsit qui pondere libram,

<avit. dclc. 311> Defossis scrobibus marsupia mersa locavit,

<avit. dclc. 312> Degenerique fluens elegit vivere luxu.

<avit. dclc. 313> Sed iudex tandem finito tempore mundi

<avit. dclc. 314> Regreditur, cuiusque moram despexerat, excors

<avit. dclc. 315> Contemnit servus reditum; tunc omnibus ille

<avit. dclc. 316> Ut doceant ratione iubet, quem tempore tanto

<avit. dclc. 317> Poscenti reddant operata negotia fructum.

<avit. dclc. 318> Argentum gemini geminata mole ministri

<avit. dclc. 319> Promunt, et laeto referunt commercia vultu.

<avit. dclc. 320> Tertius ille piger drachmam tellure latentem

<avit. dclc. 321> Promit, quae iuncti sorbens contagia coeni

<avit. dclc. 322> Perdiderit proprios incluso lumine vultus.

<avit. dclc. 323> Illum terribili dominus tunc increpat ore:

<avit. dclc. 324> Tantane te nostri tenuere oblivia segnem,

<avit. dclc. 325> Serve piger, reditusque mei sic cura refugit?

<avit. dclc. 326> Argentum, nitida quod purum luce tulisti,

<avit. dclc. 327> En tetrum pressumque refers. Nam cognita quondam

<avit. dclc. 328> Delituit, nec respondens, ut saepe solebat,

<avit. dclc. 329> Forma mihi, vultusque mei non paret imago

<avit. dclc. 330> Assignata tibi; sed si ferrentur ad usus,

<avit. dclc. 331> Altarisque mei tetigissent credita mensam,

<avit. dclc. 332> Cresceret inscriptus nostro de nomine nummus.

<avit. dclc. 333> Nunc igitur famuli vos totum ferte fideles,

<avit. dclc. 334> Addat ut utilibus sors ultima, tollat inerti.

<avit. dclc. 335> Improbus in paucis hic dignus non erit ullis:

<avit. dclc. 336> Quisque voluntatem noscens contemnit herilem,

<avit. dclc. 337> Caeditur hic multis, paucis qui nescius errat,

<avit. dclc. 338> Ergo age, succinctis ad fortia praelia lumbis

<avit. dclc. 339> Armata cum mente veni, nec femina bellum

<avit. dclc. 340> Formides quod mens peragit: nam gloria dudum

<avit. dclc. 341> Sexus ista tui nota est tibi saepe legendo.

<avit. dclc. 342> Nec dubiam te nosse reor, cum Debora quondam

<avit. dclc. 343> Duceret instructas post fortia classica turmas,

<avit. dclc. 344> Et mulier sumpto praecederet agmina signo,

<avit. dclc. 345> Mirantes hortata viros, quos ipsa ducatu,

<avit. dclc. 346> Exemplo verboque monens accendit in hostem.

<avit. dclc. 347> Sed postquam ducens princeps animosa catervas

<avit. dclc. 348> Impulit accendens vegetata furoribus arma,

<avit. dclc. 349> Barbaricae cecidere manus; dissolvitur omnis

<avit. dclc. 350> Hostilis virtus, et qua se femina monstrat,

<avit. dclc. 351> Palantes dant terga viri, latebramque petentes

<avit. dclc. 352> Si vivant, vicisse putant. (0375D) Tunc maximus ipse,

<avit. dclc. 353> Forma gigantaeae iunxit quem corpore molis,

<avit. dclc. 354> Immensamque levans produxit verticis arcem,

<avit. dclc. 355> Rex Sisara fugam, telorum fasce reiecto

<avit. dclc. 356> Incomitatus agit, metuens sublime notari

<avit. dclc. 357> Corpus, et excelsa fugitivum prodere massa.

<avit. dclc. 358> Sed postquam latuisse putans, tectoque receptus,

<avit. dclc. 359> Mollia perpetuo dimisit lumina somno,

<avit. dclc. 360> Hunc etiam sternit mulier, terraque iacenti

<avit. dclc. 361> Malleus infixo transfodit tempora clavo.

<avit. dclc. 362> Femineus sic ille fuit per cuncta triumphus.

<avit. dclc. 363> At tu, virgo Dei, sanctis quam moribus ornant

<avit. dclc. 364> Hinc pudor, inde fides, internis fortior armis

<avit. dclc. 365> Bella geris, iustis saevus quae commovet bostis

<avit. dclc. 366> Spes tibi fida foret felix in vertice cassis,

<avit. dclc. 367> Contineat lumbos pretiosi zona pudoris,

<avit. dclc. 368> Iustitiae lorica tuos constringat amictus,

<avit. dclc. 369> Pro gladio verbum semper tueatur acutum. 

<avit. dclc. 370> Has virtutis opes, haec sic solatia belli

<avit. dclc. 371> Describens, mentis varias cum corpore pugnas

<avit. dclc. 372> Prudenti quondam cecinit Prudentius ore.

<avit. dclc. 373> Namque ibi bellatrix, et pleno robore pollens

<avit. dclc. 374> Virginitas armata venit; quam foeda libido

<avit. dclc. 375> Appetit, et casso vocat in certamina nisu.

<avit. dclc. 376> Sic bellatricem te sentiat aemulus anguis,

<avit. dclc. 377> Cumque lacessitae concedent praelia palmam,

<avit. dclc. 378> Laeta feras summum calcato ex hoste tropaeum. 

<avit. dclc. 379> Nam quidquid sacrae divina volumina legis

<avit. dclc. 380> Eloquio sensuque docent, quod praedicat ipse

<avit. dclc. 381> Antiquus mundi replicans exordia vates,

<avit. dclc. 382> Sive ille historias texat, seu forte figuras,

<avit. dclc. 383> Quod diversa retro multorum tempora regum

<avit. dclc. 384> Post Ruth succiduo gesserunt ordine magnum

<avit. dclc. 385> Vel quos post reprobum Davidica regna Saulem

<avit. dclc. 386> Ter quinquageno scripserunt carmine psalmos.

<avit. dclc. 387> Pacificus quidquid lata inter sceptra Salomon

<avit. dclc. 388> Obscurum sensu per clara proverbia dixit:

<avit. dclc. 389> Quodque bis octoni post se videre prophetae,

<avit. dclc. 390> Quod clausum Iob mitis ait cum vulnere aperto.

<avit. dclc. 391> Esther quid memorem, et castae mendacia Iudith,

<avit. dclc. 392> Ornati cum fraude satraps accenditur oris,

<avit. dclc. 393> Cum meat illudens obscenum femina lectum,

<avit. dclc. 394> Desectoque feros compescit vertice visus?

<avit. dclc. 395> Quod melius cernens caecato in corpore Tobi,

<avit. dclc. 396> Quae secreta videns perscripsit conditor Esdras.

<avit. dclc. 397> Quidquid post priscam succedens gratia legem

<avit. dclc. 398> Intonat, atque Novi miracula Testamenti

<avit. dclc. 399> Hinc hominis clamat facies, vos inde leonis,

<avit. dclc. 400> Et pernix aquila, et fortis certamine taurus.

<avit. dclc. 401> Inde quater terni puris quod mentibus agni

<avit. dclc. 402> Egerunt toto spargentes semina mundo.

<avit. dclc. 403> Bis septena pii quod spargit epistola Pauli,

<avit. dclc. 404> Quod Petrus Iacobusque docent, quod Iudas, et ipse

<avit. dclc. 405> Qui conspecta refert coeli secreta Ioannes.

<avit. dclc. 406> Quin et veridici quae plurima tractatores

<avit. dclc. 407> Exposuere suis mysteria digna libellis,

<avit. dclc. 408> Haec tu cuncta tenens animo sitiente bibisti.

<avit. dclc. 409> Nec si quid sacrum nostri cecinere poetae

<avit. dclc. 410> Te latet, agnostique legens, et condita servas,

<avit. dclc. 411> Atque aliena tuo commendas carmina cantu,

<avit. dclc. 412> Quid totum replicem? Tu sensibus utere doctis,

<avit. dclc. 413> Et quae nota tibi, vel quae percursa legendo,

<avit. dclc. 414> Ad virtutis opus studio converte virili.

<avit. dclc. 415> Nam nisi doctrinae iungatur vita fidelis,

<avit. dclc. 416> Agnosci gravius non observanda nocebit.

<avit. dclc. 417> Esuriit postquam Dominus, cum forte vianti

<avit. dclc. 418> Conspicitur diffusa levi ficulnea fronde,

<avit. dclc. 419> Nec iam maturum praedicta ex arbore fructum

<avit. dclc. 420> Carpere tempus erat, quam mox ut repperit ille

<avit. dclc. 421> Indutam tantum foliis, sed germine nudam,

<avit. dclc. 422> Prorsus inane virens ornatus inutilis horret;

<avit. dclc. 423> Percutitur subito radix afflata calore,

<avit. dclc. 424> Aruit et posito ramorum tegmine truncus.

<avit. dclc. 425> Instruimur tali legem cognoscere signo,

<avit. dclc. 426> Ne Christi famulo, solo sermone fatenti,

<avit. dclc. 427> Nomine confesso vivens operatio desit.

<avit. dclc. 428> Nam si Christicolas nosmet sanctosque putamus,

<avit. dclc. 429> Aggravat hoc etiam, ni dictum facta sequantur. 

<avit. dclc. 430> Sic et virginitas sacro devota pudori,

<avit. dclc. 431> Indiget adiunctis virtutibus; et nisi mentem

<avit. dclc. 432> Intactam servans casto cum corpore iungat,

<avit. dclc. 433> Succumbit vitiis; nec castam dicere carnem

<avit. dclc. 434> Iure potest, animus quam sic corrumpit adulter.

<avit. dclc. 435> Ira, furor, moeror, livor, discordia, luxus,

<avit. dclc. 436> Lingua duplex, constricta manus, laxata voluptas,

<avit. dclc. 437> Moechantur cum corde hominis, tum semine mortis

<avit. dclc. 438> Fetus mortis alunt. En quo perducitur omnis,

<avit. dclc. 439> Nomine virgineo quae se dum iactitat, intus

<avit. dclc. 440> Criminibus gravidam nescit turgescere mentem.

<avit. dclc. 441> Ecce tibi e multis unum, quo caetera noscas,

<avit. dclc. 442> Exemplum. (0377B) Dominus plebem cum forte doceret

<avit. dclc. 443> Pervigili cura supremum noscere tempus,

<avit. dclc. 444> Exspectare diem quo iudex imminet orbi,

<avit. dclc. 445> Virginibus sancto signatos chrismate confert,

<avit. dclc. 446> Hasque decem nobis documenti in vertice monstrat,

<avit. dclc. 447> Quarum quinque tamen sapientia dives adornat,

<avit. dclc. 448> Ast aliis stolidum lentavit inertia sensum.

<avit. dclc. 449> Sopitas pariter requies complectitur una,

<avit. dclc. 450> Atque obitum signans depressit lumina somnus.

<avit. dclc. 451> Transierat medium vix forte quietis, et illud

<avit. dclc. 452> Tempus erat noctis, quo Christus carne recepta.

<avit. dclc. 453> Fregerat obstructas, perrupto cardine lethi,

<avit. dclc. 454> Iam portas, inferne, tuas, spretoque sepulcro

<avit. dclc. 455> Devictis laeta remeabat luce tenebris.

<avit. dclc. 456> Perstrepuit subitus rumpitque silentia clamor,

<avit. dclc. 457> Tandem sponsus adest, nocturnus corpore torpor

<avit. dclc. 458> Abscedat, sapidae raptim properate puellae.

<avit. dclc. 459> Protinus exsiliunt omnes, stratisque relictis,

<avit. dclc. 460> Aptavere suas quaesito lumine flammas.

<avit. dclc. 461> Tunc sed quinque, quibus cordi solertia maior,

<avit. dclc. 462> Quamvis festinant, oleum tamen addere sumptis

<avit. dclc. 463> Sollicitudo fuit vasis, pinguique liquore

<avit. dclc. 464> Ignibus armatis squalentem rumpere noctem.

<avit. dclc. 465> At quae neglectum liquit pars altera succum,

<avit. dclc. 466> Sumens flammigeras nequicquam sustulit hastas.

<avit. dclc. 467> Emicat exiguus commoti luminis ignis,

<avit. dclc. 468> Sed virtute carens languentem lampada fervor

<avit. dclc. 469> Deserit, et siccam percurrit flamma papyrum,

<avit. dclc. 470> Atque inter picei nebulosa volumina fumi

<avit. dclc. 471> Vanescunt pigra crescentes mole favillae.

<avit. dclc. 472> Ut sese indignas tali videre paratu,

<avit. dclc. 473> Occurrant sponso quae cominus advenienti,

<avit. dclc. 474> Tarda movet lentis pudibundum cura laborem. 

<avit. dclc. 475> Quae prece submissa stultis tum vocibus orant,

<avit. dclc. 476> Ut porrecta manus torpentes suscitet ignes,

<avit. dclc. 477> Dividat et proprium sapientia pinguis olivum.

<avit. dclc. 478> Respondent pariter tali sermone sorores:

<avit. dclc. 479> Est miseranda quidem vestrorum causa malorum,

<avit. dclc. 480> Sed tamen hic oleum non plus quam sufficit affert

<avit. dclc. 481> Unusquisque sibi, constat quia copia vasis,

<avit. dclc. 482> Et perfecta suum servat mensura liquorem.

<avit. dclc. 483> Nec fas quaesitum partiri aut perdere succum,

<avit. dclc. 484> Ne dispersa cavis desint fomenta lucernis,

<avit. dclc. 485> Cumque lucrum vobis dispendia nostra parabunt,

<avit. dclc. 486> Tota simul fessis torpescant lumina flammis. 

<avit. dclc. 487> Talibus abiectae dictis, tristique repulsa,

<avit. dclc. 488> Perlustrant quocunque loci commercia fervent,

<avit. dclc. 489> Venalesque manus; sed dum disceditur, ecce

<avit. dclc. 490> Introiit sponsus thalamum, induxitque paratas,

<avit. dclc. 491> Atque vagas linquens exclusit porta sorores.

<avit. dclc. 492> Cernis virginei pereat quod nomen honoris,

<avit. dclc. 493> Ni fertur sanctus thalamis coelestibus ignis.

<avit. dclc. 494> Felix illa manus, largis quae provida donis

<avit. dclc. 495> Accensum pura fovit pinguedine lumen.

<avit. dclc. 496> Tantum namque olei vasis diffunditur amplis,

<avit. dclc. 497> Quantum poscenti miserans porrexit egeno.

<avit. dclc. 498> Hinc Dominus palmis ardentes ferre lucernas

<avit. dclc. 499> Admonet: hoc opus est, haec clarae gloria vitae.

<avit. dclc. 500> Suppetat ergo tibi pietas, patientia, virtus,

<avit. dclc. 501> Sed virtus animi; fragiles nam carne puellas

<avit. dclc. 502> Protulit interdum coelo constantia mentis. 

<avit. dclc. 503>  Eugeniae dudum toto celeberrima mundo

<avit. dclc. 504> Fama fuit, dum dat Christi pro nomine vitam.

<avit. dclc. 505> Ante tamen mulier fortes processit in actus,

<avit. dclc. 506> Cum stipante choro sanctorum fieret abbas,

<avit. dclc. 507> Atque patrem complens celaret tegmine matrem.

<avit. dclc. 508> Sed postquam sancto cunctis perclaruit ore,

<avit. dclc. 509> Et meritis annisque graves, longaque verendos

<avit. dclc. 510> Relligione senes iuvenili rexit in aevo;

<avit. dclc. 511> Impatiens recti, toto qui tempore serpens

<avit. dclc. 512> Mille nocendi artes, stimulisque inflammat amoris

<avit. dclc. 513> Quo famam violare cupit, dedit inde coronam.

<avit. dclc. 514> Commovet insano qui fingat amore puellae

<avit. dclc. 515> Accendi Eugeniam, motuque ardere virili. 

<avit. dclc. 516> Turba senum turbata coit, quod crimine tanto

<avit. dclc. 517> Tam rigidam nuper potuisset solvere vitam

<avit. dclc. 518> Mens deiecta viri, viduataque praesule summo

<avit. dclc. 519> Nil non posse dolet titubans perfectio carnem.

<avit. dclc. 520> Ducitur iste foro iuvenis, saevumque tribunal

<avit. dclc. 521> Intrat adhuc monachus; vincit concordia fraudis,

<avit. dclc. 522> Et iam iamque reum secreti ignara tenebat

<avit. dclc. 523> Publica vis, odio tantum flammata sinistro.

<avit. dclc. 524> Conscia tum sexus proprii, cordisque pudici,

<avit. dclc. 525> Vincitur ut vincat iam prodens femina fraudem,

<avit. dclc. 526> Quamvis exterius carnem compulsa fateri,

<avit. dclc. 527> Interiore tamen servato permanet heros

<avit. dclc. 528> Semper tuta fuit casti custodia voti,

<avit. dclc. 529> Quamlibet impugnet miseri fraus callida mundi,

<avit. dclc. 530> Extendatque dolis laqueos, mendacia nectat,

<avit. dclc. 531> Non venit ad pronam mens culpae ignara ruinam.

<avit. dclc. 532> Quosque fremens hostis fallaci tribulat astu,

<avit. dclc. 533> Purgandos sancto patientia discutit igni. 

<avit. dclc. 534> Vendiderat quondam iuvenem manus aemula fratrum,

<avit. dclc. 535> Et famulum Ioseph tellus Memphitis habebat;

<avit. dclc. 536> Pertulit ille quidem dominum, cum crimine falso

<avit. dclc. 537> Confictus voluisse nefas, quod triste refugit,

<avit. dclc. 538> Sustinuit tolerans ergastula, vincla, catenas,

<avit. dclc. 539> Dum spatium replicans geminos sol iunxerat annos.

<avit. dclc. 540> Oblitus iam lucis erat, iam crine fluenti

<avit. dclc. 541> Nutritus macie tangebat terga capillus.

<avit. dclc. 542> Sed vegetante Deo mens nullis clausa tenebris

<avit. dclc. 543> Praevidet arcanum quidquid post exitus implet.

<avit. dclc. 544> Denique producto certatim gloria fertur,

<avit. dclc. 545> Non tantum venia; et precibus tunc ipse rogatus,

<avit. dclc. 546> Ut diadema libens captivos in vertice sumat,

<avit. dclc. 547> Exsilium regno commutat, principe servum.

<avit. dclc. 548> Praemia servati cordis sic percipit iste.

<avit. dclc. 549> Susannam post hunc dignis quis laudibus unquam

<avit. dclc. 550> Excolat, infirmis quondam quae vicit in annis

<avit. dclc. 551> Improba vota senum, coniuratosque furores?

<avit. dclc. 552> Primum disiuncto quos cepit causa viritim

<avit. dclc. 553> Consilio, solusque sibi promisit uterque

<avit. dclc. 554> Spem culpae, sed turpe calens in cordibus ignis

<avit. dclc. 555> Conflavit mentem sceleris fornace duorum.

<avit. dclc. 556> Conveniunt, nam forte die sic contigit una,

<avit. dclc. 557> Abscessu ficto diversa ut parte redirent.

<avit. dclc. 558> Inque nemus venere simul, vulgata vicissim

<avit. dclc. 559> Panditur alterno flagrans in corde voluptas.

<avit. dclc. 560> Ilicet incautam fallentes fraude puellam

<avit. dclc. 561> Appetiere simul; poscunt consentiat ante

<avit. dclc. 562> Dedecoris tantum moveat quam fama rebelli,

<avit. dclc. 563> Moxque retorquendum facinus, ni cedat, in ipsam

<avit. dclc. 564> Confessi ardorem pariter mendacia produnt

<avit. dclc. 565> Disposita, et laqueos pandunt, quos nectere vellent.

<avit. dclc. 566> Anceps illa diu secum luctatur, et haerens

<avit. dclc. 567> Fluctuat incertae quo vergant pondera mentis:

<avit. dclc. 568> Lex peccare vetat, rursusque infamia terret

<avit. dclc. 569> Hinc iterum duros precibus mollire furores

<avit. dclc. 570> Tentat, et obscenas lacrymis restinguere flammas.

<avit. dclc. 571> Sed postquam nullis precibus monitisque remotos

<avit. dclc. 572> Obstrictosque senes vicit cognata libido,

<avit. dclc. 573> Femina praeclaro mentem succensa pudore

<avit. dclc. 574> Decrevit tunc casta mori, ne crimine tanto

<avit. dclc. 575> Ambirent miseram carnis commercia vitam

<avit. dclc. 576> Coelum teste vocat, famamque recusat inanem

<avit. dclc. 577> Iudicio contenta suo: cum conscia corda

<avit. dclc. 578> Commendat superae fidei, servatque futuris.

<avit. dclc. 579> Maluit ille tamen secreti inspector apertum

<avit. dclc. 580> Examen praestare loco, facinusque reclusum

<avit. dclc. 581> Pandere, et obiectas laqueis producere fraudes.

<avit. dclc. 582> Spectabat vanis commotam fletibus urbem

<avit. dclc. 583> Iunior ille puer, pueris tribus ipse futurus

<avit. dclc. 584> Post comes, undanti quos iecit Parthica flammae

<avit. dclc. 585> Contempto imperio flammis ferventior ira.

<avit. dclc. 586> Arsit contracto pariter crescente calore

<avit. dclc. 587> Hinc furor, inde fides, sanctis dum mollior ignis

<avit. dclc. 588> Serviit, et tepido conclusit pruna rubore;

<avit. dclc. 589> Donec miratus cessare incendia satraps

<avit. dclc. 590> Iussit, et astantes flammarum copia cinxit.

<avit. dclc. 591> Hos meritis aequans Danielis proxima virtus

<avit. dclc. 592> Horrida frendentum compescuit ora leonum,

<avit. dclc. 593> Dum prius accensi stimulis famis atque furoris,

<avit. dclc. 594> Frenatoque simul sternentes corpora rictu,

<avit. dclc. 595> Incolumem lambunt inter ieiunia pastum,

<avit. dclc. 596> Cum sumat tamen iste cibos, quos vertice pendens

<avit. dclc. 597> Angelica librante manu per inane citatus,

<avit. dclc. 598> Subiectas calcans immotis gressibus auras,

<avit. dclc. 599> Intulit illatus fascis cum fasce propheta.

<avit. dclc. 600> Excepit Daniel transmissas desuper escas.

<avit. dclc. 601> Fercula longinquis migrant ferventia terris,

<avit. dclc. 602> Asservantque suos peregrina in sede sapores.

<avit. dclc. 603> Hic ergo impubes Susannam forte videbat

<avit. dclc. 604> In tormenta rapi, veri quam nescius ante

<avit. dclc. 605> Vulgus inauditam damnaverat, et simul omnes

<avit. dclc. 606> Insontis sontem certabant cernere mortem;

<avit. dclc. 607> Cum subito in medium iuvenis se proripit agmen,

<avit. dclc. 608> Accensum tenera castigans voce tumultum,

<avit. dclc. 609> Cur tanto ex coetu nullus rem iudicat, ac se

<avit. dclc. 610> Liber ad iniustum clamat non currere lethum?

<avit. dclc. 611> Protinus ad verbum pueri permota repressit

<avit. dclc. 612> Turba sequax animos; iudex decernitur ipse,

<avit. dclc. 613> Consultorque senum, per quem via vera patescat.

<avit. dclc. 614> Consulit avulsos quisnam sit criminis ordo,

<avit. dclc. 615> Sed dum discordans responsum praebet uterque,

<avit. dclc. 616> Coniunctum facinus disiuncta voce fatentur.

<avit. dclc. 617> Tunc omnes pariter timor accipit: undique clamor

<avit. dclc. 618> Tollitur, auctores sceleris plebs obruit omnis,

<avit. dclc. 619> Laudaturque Deus, qui nunquam vota bonorum

<avit. dclc. 620> Deserit, auxiliumque suum pro tempore monstrat.

<avit. dclc. 621> Et tamen his prior est quae virginitate pudica

<avit. dclc. 622> Intactum praefert ad vota perennia corpus.

<avit. dclc. 623> Nam si terrena nubentem lege puellam

<avit. dclc. 624> Asservasse toros, atque unum nosse cubile,

<avit. dclc. 625> Mortali tantum laudatur iudice coetu,

<avit. dclc. 626> Coniice virgineis quantum disponitur illic

<avit. dclc. 627> Quo Christus vocat hinc meritis, ubi sede superna

<avit. dclc. 628> Humanum in partes dirimet genus arbiter orbis.

<avit. dclc. 629> Agnos dextra levans, laevos contemnet ut haedos,

<avit. dclc. 630> Stabunt angelici mirantes facta bonorum

<avit. dclc. 631> Laudantesque chori: cunctis commune patebit

<avit. dclc. 632> Decursae carnis meritum; fraus nulla tenebris

<avit. dclc. 633> Abdere, vel notas poterit subducere culpas. 

<avit. dclc. 634> Illic nota tibi subsistens vita petatur,

<avit. dclc. 635> Quo iustus ditat dispensans praemia iudex.

<avit. dclc. 636>  Quondam succincte quod dictum est ore magistri,

<avit. dclc. 637> Dum viget officio famulans solertia Marthae,

<avit. dclc. 638> Attentamque tenet verbi virtute sororem,

<avit. dclc. 639> Cura cibo melior, pastu quae digna perenni.

<avit. dclc. 640> Tunc vacuas Domino depromens Martha querelas,

<avit. dclc. 641> O doctor, non cernis, ait, quod sola paratu

<avit. dclc. 642> Vexor, et haec nullum confert germana levamen?

<avit. dclc. 643> Cui Christus sic forte refert: Sunt plurima quae te

<avit. dclc. 644> Obstrictam retinent, melior sed causa quietis,

<avit. dclc. 645> Lectaque nec poterit Mariae pars optima tolli.

<avit. dclc. 646>  Sic, germana, suis dum flagrant saecula curis,

<avit. dclc. 647> Electam servare tibi non desine partem. 

<avit. dclc. 648> Te meruit primam cognatio tota patronam,

<avit. dclc. 649> Iam te signiferam sequimur, vexillaque Christi

<avit. dclc. 650> Te portante libens sectatur stemma parentum;

<avit. dclc. 651> Quos licet antiquo mundus donasset honore,

<avit. dclc. 652> Et titulis monstret generoso semper ab ortu;

<avit. dclc. 653> Plus tamen ornavit divinum insigne gerentes,

<avit. dclc. 654> Ordine quod proprio sanctas meruere cathedras

<avit. dclc. 655> Non atavos iam nunc tibimet proavosque retexam,

<avit. dclc. 656> Vita sacerdotes quos reddidit inclyta dignos:

<avit. dclc. 657> Pontificem sacris assumptum respice patrem.

<avit. dclc. 658> Cumque tibi genitor vel avunculus undique magni

<avit. dclc. 659> Post fasces placeant populorum sumere fascem,

<avit. dclc. 660> Suscipe quos humiles patrum ad consortia fratre

<avit. dclc. 661> Officio similes nectens Ecclesia iunxit.

<avit. dclc. 662> Pro quibus assiduas Christo persolvere grates,

<avit. dclc. 663> Fundere vel fletus non taedeat; ut tibi nullus

<avit. dclc. 664> Fratrum de numero desit, cum praemia sumes

<avit. dclc. 665> Factis digna tuis, materque effecta parentum

<avit. dclc. 666> Virgineae victrix sociabere laeta coronae.