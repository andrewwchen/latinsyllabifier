<coripp. johann. 1.1>	Signa, duces gentesque feras Martisque ruinas, 
<coripp. johann. 1.2>	insidias stragesque uirum durosque labores, 
<coripp. johann. 1.3>	et Libycas clades et fractos uiribus hostes, 
<coripp. johann. 1.4>	indictamque famem populis laticesque negatos,
<coripp. johann. 1.5>	utraque letifero turbantes castra tumultu,
<coripp. johann. 1.6>	turbatos stratosque cano populosque subactos, 
<coripp. johann. 1.7>	ductorem et magno signantem facta triumpho. 
<coripp. johann. 1.8>	Aeneadas rursus cupiunt resonare Camenae. 
<coripp. johann. 1.9>	reddita Pax Libyae bellis cessantibus astat.
<coripp. johann. 1.10>	certior et geminis fulget Victoria pinnis. 
<coripp. johann. 1.11>	iam Pietas caelo terras prospexit ab alto. 
<coripp. johann. 1.12>	Iustitia comitante simul Concordia mundum 
<coripp. johann. 1.13>	laeta fouens reficit, geminis amplexa lacertis. 
<coripp. johann. 1.14>	has inter medius solio sublimis ab alto,
<coripp. johann. 1.15>	Iustiniane, tuis princeps assurge triumphis. 
<coripp. johann. 1.16>	laetus et infractis uictor da iura tyrannis. 
<coripp. johann. 1.17>	inclita nam cunctos calcant uestigia reges, 
<coripp. johann. 1.18>	laetaque Romano seruit iam purpura regno, 
<coripp. johann. 1.19>	sub pedibusque tuis uictus prosternitur hostis,
<coripp. johann. 1.20>	et gentes fera uincla ligant, nodoque tenaci
<coripp. johann. 1.21>	post tergum implicitas stringunt retinacula palmas. 
<coripp. johann. 1.22>	saeua superpositis plectuntur colla catenis.
<coripp. johann. 1.23>	oraque per centum producant pectora cantus. 
<coripp. johann. 1.24>	non mihi sufficerent sensus, non omne canenti
<coripp. johann. 1.25>	ingenium, lati uolitans per deuia mundi.
<coripp. johann. 1.26>	summatim illa canam. summis haec laudibus apta.
<coripp. johann. 1.27>	Africa sub magno nutabat fessa periclo. 
<coripp. johann. 1.28>	nam fera barbaricis rabies exarserat arrmis, 
<coripp. johann. 1.29>	insidiis, ferro, flammis populisque superba,
<coripp. johann. 1.30>	omnia succendens direptae moenia terrae, 
<coripp. johann. 1.31>	captiuosque trahens cunctis e partibus Afros.
<coripp. johann. 1.32>	iam nullum discrimen erat. non uatibus ullis 
<coripp. johann. 1.33>	parcere. nec senibus potuit concedere fessis: 
<coripp. johann. 1.34>	quisquis omis busti. iacuit tunc omne cadauer
<coripp. johann. 1.35>	confossum gladiis. natis fas non fuit ullis 
<coripp. johann. 1.36>	corpora caesa patrum congestae subdere terrae, 
<coripp. johann. 1.37>	uulnera nec lacrimis permissum infundere iustis. 
<coripp. johann. 1.38>	dum pater opprimitur, nati coniuxque trahuntur, 
<coripp. johann. 1.39>	diripiuntur opes. uirtus promit improba Martis,
<coripp. johann. 1.40>	et pia desertae linquuntur funera terrae. 
<coripp. johann. 1.41>	nobilis et pauper casu rapiuntur in uno.
<coripp. johann. 1.42>	luctus ubique sonat, terror tristisque per omnes 
<coripp. johann. 1.43>	it metus, et duris turbantur cuncta periclis.
<coripp. johann. 1.44>	quis lacrimas, clades, praedas, incendia, mortes,
<coripp. johann. 1.45>	insidias, gemitus, tormentum, uincula, raptus 
<coripp. johann. 1.46>	explicet, aut miseros possit numerare dolores? 
<coripp. johann. 1.47>	tertia pars mundi fumans perit Africa flammis.
<coripp. johann. 1.48>	iamque pius princeps uoluebat pectore curas 
<coripp. johann. 1.49>	pensans, et nostras meditans quem uellet in oras
<coripp. johann. 1.50>	ductorem mandare ducum summumque magistrum 
<coripp. johann. 1.51>	militiae, tantam cupiens fulcire ruinam. 
<coripp. johann. 1.52>	cuncta reuoluenti solus uirtute Iohannes 
<coripp. johann. 1.53>	consilioque placens fortis sapiensque uidetur. 
<coripp. johann. 1.54>	gentibus ipse feris concurrere posse putatur
<coripp. johann. 1.55>	solus et infestas acer prosternere turmas. 
<coripp. johann. 1.56>	quippe uiri decus et praeclari signa laboris 
<coripp. johann. 1.57>	uictaque bella placent regni grauiora superbi, 
<coripp. johann. 1.58>	expulit ut Persas, strauit quo uulnere Parthos 
<coripp. johann. 1.59>	confisos turbis densisque obstare sagittis,
<coripp. johann. 1.60>	tempore quo lati manarunt Nitzibis agri 
<coripp. johann. 1.61>	sanguine Persarum, Parthoque a rege secundus 
<coripp. johann. 1.62>	congressus Nabedes, fretus uirtute feroci. 
<coripp. johann. 1.63>	amisit socias ipso superante cateruas.
<coripp. johann. 1.64>	effugiensque suas actus formidine portas
<coripp. johann. 1.65>	claudere uix potuit, mediamque in Nitzibis arcem
<coripp. johann. 1.66>	Romanos erupit eques, uictorque Iohannes 
<coripp. johann. 1.67>	Persarum excelsas concussit cuspide portas. 
<coripp. johann. 1.68>	principis ante oculos discurrunt cuncta fidelis 
<coripp. johann. 1.69>	fortia facta uiri. pensat uersatque labores,
<coripp. johann. 1.70>	Theudosiupolin ut denses uallauerat hostis 
<coripp. johann. 1.71>	obsidione graui ; noctis celer ille per umbras 
<coripp. johann. 1.72>	ut ueniens dubiae succurit moenibus urbis, 
<coripp. johann. 1.73>	hostes per medios portas ingressus arnicas 
<coripp. johann. 1.74>	territus utque pedem muris subtraxit ab illis
<coripp. johann. 1.75>	ingens Mermeroes, densisque ut saeuior armis
<coripp. johann. 1.76>	ardua sidereo cingentem moenia muro
<coripp. johann. 1.77>	inde Daras ausus, ductor qua signa regebat, 
<coripp. johann. 1.78>	appetere et bello Latias temptare phalangas.
<coripp. johann. 1.79>	sed postquam primam uigilans ex hostibus urbem
<coripp. johann. 1.80>	eripuit ductor, fugientes inde secutus
<coripp. johann. 1.81>	occupat ante uias atque omnes uindicat agros, 
<coripp. johann. 1.82>	ne popularet atrox aut quemquam laederet hostis. 
<coripp. johann. 1.83>	primus et obtinuit celsi rnunimina mari, 
<coripp. johann. 1.84>	nec passus differre diu, nam protimis hosti
<coripp. johann. 1.85>	fortior in medios ausus concurrere campos, 
<coripp. johann. 1.86>	perculit innumeras felici Marte cateruas 
<coripp. johann. 1.87>	egregiosque duces et iunctas foedere gentes. 
<coripp. johann. 1.88>	Parthorum dominum uictum uersumque fugauit 
<coripp. johann. 1.89>	Mermeroen. campis Romanum Persa sequentem
<coripp. johann. 1.90>	tunc metuens manibus gladios phalerasque nitentes 
<coripp. johann. 1.91>	quisque suas medios fugiens proiecit in agros. 
<coripp. johann. 1.92>	indecoris cunctis ensis fulgebat harenis 
<coripp. johann. 1.93>	uaginaeque leues, hastae clipeique comaeque, 
<coripp. johann. 1.94>	corporaque et mistus sonipes telisque superbi
<coripp. johann. 1.95>	armigeri iacuere ducis. iacuisset et ille 
<coripp. johann. 1.96>	prostratus campis, ni uiuum prendere uellet 
<coripp. johann. 1.97>	ductor magnanimus. uictus tamen ardua uidit 
<coripp. johann. 1.98>	moenia Mermeroes, paucis comitantibus intrans. 
<coripp. johann. 1.99>	tunc astans mediis dominum benedixit in aruis
<coripp. johann. 1.100>	Vrbicius sapiens, quem primum maximus orbis 
<coripp. johann. 1.101>	imperialis apex famulum rebusque fidelem
<coripp. johann. 1.102>	tunc habuit lectum, quemque illas miserat oras 
<coripp. johann. 1.103>	noscere, quae saeui fuerant discrimina belli. 
<coripp. johann. 1.104>	hic ubi uictores Romanos feruere uidit
<coripp. johann. 1.105>	atque hostes uastos pauitantes ire per agros, 
<coripp. johann. 1.106>	extendens gemmas pariter cum lumine palmas 
<coripp. johann. 1.107>	ad caelum sic laetus ait. "tibi gloria semper, 
<coripp. johann. 1.108>	summe deus, uictos tandem post tempora Persas 
<coripp. johann. 1.109>	cernere quod merui nostri uirtute Iohannis".
<coripp. johann. 1.110>	hos uersans princeps animo tunc saepe labores, 
<coripp. johann. 1.111>	hunc solum Libyam oppressant defendere posse 
<coripp. johann. 1.112>	matura pietate probat. nec plura moratus 
<coripp. johann. 1.113>	iussit ab extremis acciri partibus orbis 
<coripp. johann. 1.114>	ductorem. placidus finis dimittit et hostis,
<coripp. johann. 1.115>	occiduas aditurus aquas, celerique iubentis 
<coripp. johann. 1.116>	impleuit praecepta die, uictorque recurrens 
<coripp. johann. 1.117>	aurea Romanae tetigit mox limina portae.
<coripp. johann. 1.118>	principis ante pedes gaudens stetit ore sereno. 
<coripp. johann. 1.119>	respexit famulum. pedibus celer ille benignis
<coripp. johann. 1.120>	oscula laeta dedit. paucis hunc orbis Eoi
<coripp. johann. 1.121>	acta referre iubet. iussus, quae bella peregit, 
<coripp. johann. 1.122>	auribus insinuat placidis. gauisus alumno 
<coripp. johann. 1.123>	imperialis apex optat sic uincere semper. 
<coripp. johann. 1.124>	ilicet auxilio Libyam defendere mittit.
<coripp. johann. 1.125>	principis imperiis onerantur milite puppes, 
<coripp. johann. 1.126>	impensis armisque simul, pugnasque docendus 
<coripp. johann. 1.127>	mittitur auspiciis domiturus bella magistri 
<coripp. johann. 1.128>	tiro rudis magni. placidus iam tempore certo 
<coripp. johann. 1.129>	carbasa uentus agens maturas fecerat undas,
<coripp. johann. 1.130>	nauigiumque Thetis suadebat prospera nautis. 
<coripp. johann. 1.131>	maximus at princeps plena pietate magistrum 
<coripp. johann. 1.132>	edocuit, sic uerba movens. "res publica nostra 
<coripp. johann. 1.133>	praemia compensat merito condigna labori
<coripp. johann. 1.134>	principe me. cunctosque iuuat gradibusque potentes 
<coripp. johann. 1.135>	esse facit, quoscunque uiros bene currere sentit 
<coripp. johann. 1.136>	pro terris populisque suis. nunc accipe dicta, 
<coripp. johann. 1.137>	et causas cognosce libens, ac mente teneto. 
<coripp. johann. 1.138>	Africa sub quantis iaceat miseranda periclis, 
<coripp. johann. 1.139>	auribus in nostris sonuit. succurrere fessae
<coripp. johann. 1.140>	compellit pietas. placnit, fortissime, nostris 
<coripp. johann. 1.141>	et uisum est animis Libyam te posse tueri. 
<coripp. johann. 1.142>	signa moue, et celsas uelox conscende carinas, 
<coripp. johann. 1.143>	ac miseros solitis releua uirtutibus Afros. 
<coripp. johann. 1.144>	Laguantanque acies armis prosterne rebelles,
<coripp. johann. 1.145>	sub nostris pedibus subiectum flectere collum, 
<coripp. johann. 1.146>	compressum uirtute tua. tu prisca parentum 
<coripp. johann. 1.147>	iura tene, fessos releua, confringe rebelles. 
<coripp. johann. 1.148>	hic pietatis amor subiectis parcere nostrae est, 
<coripp. johann. 1.149>	hic uirtutis honos gentes domitare superbas.
<coripp. johann. 1.150>	haec mea iussa tenens, ductor fidissime, serua. 
<coripp. johann. 1.151>	cetera Christus agat, noster dominusque deusque, 
<coripp. johann. 1.152>	in melius referens, et te per cuncta gubernet 
<coripp. johann. 1.153>	prosperitate sua. titulis melioribus auctos 
<coripp. johann. 1.154>	pro meritis nos rite tuos uideamus honores.
<coripp. johann. 1.155>	procidit ante pedes, diuinisque oscula plantis 
<coripp. johann. 1.156>	pressa dedit, lacrimisque rigans uestigia tinxit. 
<coripp. johann. 1.157>	ductorem ipse pater cernens discedere princeps 
<coripp. johann. 1.158>	condoluit, pietasque animos concussit heriles.
<coripp. johann. 1.159>	inde petens classem nautas hortatur ouantes
<coripp. johann. 1.160>	magnanimus ductor. deducunt litore puppes. 
<coripp. johann. 1.161>	prima repercussis uerruntur marmora tonsis. 
<coripp. johann. 1.162>	soluunt uela citi, magnis clamoribus urguent,
<coripp. johann. 1.163>	horrisonoque graues Iaxant stridore rudentes, 
<coripp. johann. 1.164>	expanduntque sinus. placidis iam carbasa flabris 
<coripp. johann. 1.165>	aurae impulsa mouent. abscondunt alta carinae, 
<coripp. johann. 1.166>	et latet angustum centum sub puppibus aequor. 
<coripp. johann. 1.167>	prospera maturis crebrescunt flamina Coris, 
<coripp. johann. 1.168>	impelluntque rates. aeratis aequora proris 
<coripp. johann. 1.169>	proscindunt celeres, sulcantur marmora rostris,
<coripp. johann. 1.170>	spumea sub longis immurmurat unda carinis.
<coripp. johann. 1.171>	classis Threicias angusto litore fauces, 
<coripp. johann. 1.172>	Seston Abydenis dirimit qua pontus ab aruis, 
<coripp. johann. 1.173>	Sigeasque uolat uentis secura per undas, 
<coripp. johann. 1.174>	et legit antiquae litus lacrimabile Troiae.
<coripp. johann. 1.175>	inclita tunc referunt Smyrnaei carmina uatis, 
<coripp. johann. 1.176>	significantque locos alta de puppe priorum. 
<coripp. johann. 1.177>	haec Priami sedes. domus haec Aeneia, longe 
<coripp. johann. 1.178>	arboribus quae saepta iacet. hic saeuus Achilles 
<coripp. johann. 1.179>	traxerat Hectoreum curru rapiente cadauer.
<coripp. johann. 1.180>	Demoleum hoc uictor prostrauit litore magnum 
<coripp. johann. 1.181>	Aeneas proauus, celsae quo moenia Romae 
<coripp. johann. 1.182>	nomen et imperii praeclarum auctore refulget, 
<coripp. johann. 1.183>	atque tenet latum dominantis foedere mundum. 
<coripp. johann. 1.184>	cunctaque gesta canunt Argiui proelia belli,
<coripp. johann. 1.185>	concidit Hectorea Patroclus fusus ut hasta, 
<coripp. johann. 1.186>	utque piger Memnon Pelidae uulnere uictus, 
<coripp. johann. 1.187>	fleuit ut Aurora ingentis pia funera nati, 
<coripp. johann. 1.188>	corruit ut mediis bellatrix uirgo cateruis 
<coripp. johann. 1.189>	Penthesilea suis, Rhesus qua nocte peremptus,
<coripp. johann. 1.190>	Troilus utque puer forti congressus Achilli, 
<coripp. johann. 1.191>	uictor Apollinea cecidit qua lege sagitta, 
<coripp. johann. 1.192>	quo Paris occubuit confossus uulnere raptor. 
<coripp. johann. 1.193>	ultima post referunt exhaustae incendia Troiae 
<coripp. johann. 1.194>	Aeneaeque fugam, tunc clarum nomine Iuli
<coripp. johann. 1.195>	ut puerum patremque amissa coniuge secum 
<coripp. johann. 1.196>	nauibus euexit, tot per uada caerula currens.
<coripp. johann. 1.197>	audiit egregius narrantes proelia Petrus, 
<coripp. johann. 1.198>	audiit ut pueri praeclarum nomen Iuli, 
<coripp. johann. 1.199>	arsit amore nouo pectus puerile legendi,
<coripp. johann. 1.200>	noscere bella uolens. magna pietate mouetur. 
<coripp. johann. 1.201>	se putat Ascanium, matrem putat esse Creusam. 
<coripp. johann. 1.202>	filia regis erat. mater quoque filia regis.
<coripp. johann. 1.203>	tunc pater Aeneas, et nunc pater ipse Iohannes. 
<coripp. johann. 1.204>	haec meditatur ouans. pertemptant gaudia mentem.
<coripp. johann. 1.205>	haec patri, haec famulis, haec omnibus ipse ferebat
<coripp. johann. 1.206>	per mare ueliuolum, genitoris gaudia magni, 
<coripp. johann. 1.207>	unica Romanis rebus spes altera, Petrus.
<coripp. johann. 1.208>	labitur Aegaeum classis secura per aequor. 
<coripp. johann. 1.209>	haud secus Hadriacis undis uentisque secundis
<coripp. johann. 1.210>	ocius alta secat. Siculas mox attigit oras. 
<coripp. johann. 1.211>	deserit aura rates. uentisque silentibus omne 
<coripp. johann. 1.212>	immoto fluctu iacuit mare. lenior unda
<coripp. johann. 1.213>	litora nulla quatit. siluit tunc Scylla biformis, 
<coripp. johann. 1.214>	latratus siluere canum. non ora luporum
<coripp. johann. 1.215>	compulit unda ciens ululantia reddere saxa , 
<coripp. johann. 1.216>	quamquam hic alternae coeant confina terrae, 
<coripp. johann. 1.217>	angustoque freto litus turbetur utrumque. 
<coripp. johann. 1.218>	immotos fluctus mmquam placata Charybdis 
<coripp. johann. 1.219>	continuit, liquidas reuomens nec sorbuit undas.
<coripp. johann. 1.220>	lintea laxa cadunt, nulloque tumentia flatu 
<coripp. johann. 1.221>	arboribus iunxere suis. tunc soluere funes 
<coripp. johann. 1.222>	praecipiens sociis "portus intrate quietos" 
<coripp. johann. 1.223>	ductor ait. iussi celeres super omnia nautae 
<coripp. johann. 1.224>	armamenta uolant. currens hic uela resoluit,
<coripp. johann. 1.225>	colligit ille sinus. socios hortatur ouantes 
<coripp. johann. 1.226>	dulcibus ille sonis, et canto mulcet acuto. 
<coripp. johann. 1.227>	darnt animos clamore uiri. uox ipsa labores 
<coripp. johann. 1.228>	adiuuat, et uires nautis et gaudia praestat. 
<coripp. johann. 1.229>	Caucana Sicani iuxta iacet arua Pachyni
<coripp. johann. 1.230>	litora curua tenens. cuius tunc ancora portus 
<coripp. johann. 1.231>	Romanae classis morsu perstrinxit obunco.
<coripp. johann. 1.232>	et iam stelliferas maris asperat Hesperus undas, 
<coripp. johann. 1.233>	inducens terris taetram caligine noctem. 
<coripp. johann. 1.234>	hic dux magnanimus securus puppe Iohannes
<coripp. johann. 1.235>	carpebat somnos, cautus cum forte magister 
<coripp. johann. 1.236>	ipse ratis placidos persensit surgere uentos. 
<coripp. johann. 1.237>	discurrit puppes pubes festina per omnes 
<coripp. johann. 1.238>	armamenta parans, soluuntque a litore funes 
<coripp. johann. 1.239>	non expectato iussu ducis. omnia nautae
<coripp. johann. 1.240>	uela leuant, totis pandentes lintea flabris.
<coripp. johann. 1.241>	iam medium pelagus uentis impulsa tenebat 
<coripp. johann. 1.242>	classis. et extremo surgebat roscida caelo 
<coripp. johann. 1.243>	producens Aurora diem, cum tristis imago 
<coripp. johann. 1.244>	ductoris stetit ante pedes, cognata tenebris.
<coripp. johann. 1.245>	Maura uidebatur facies nigroque colore
<coripp. johann. 1.246>	horrida et obductis contorquens lumina flammis. 
<coripp. johann. 1.247>	tunc sic orsa loqui. "quas classi tendis in oras? 
<coripp. johann. 1.248>	in Libyam transire putas"? cui uerba remittens 
<coripp. johann. 1.249>	ductor ait. "cernis nostras transire carinas,
<coripp. johann. 1.250>	meque rogas? uultu minitans tunc tristis imago, 
<coripp. johann. 1.251>	horrida sulfureis contorquens lumina monstris,
<coripp. johann. 1.252>	non transibis ait. sensit, quod mente malignus 
<coripp. johann. 1.253>	angelus ille fuit. claro deiectus Olympo. 
<coripp. johann. 1.254>	nec timuit tamen ipso feras imitantia formas
<coripp. johann. 1.255>	ora uiri. sequitur fugientem. et prendere certat.
<coripp. johann. 1.256>	ille manu densas aspergens ante tenebras.
<coripp. johann. 1.257>	puluere commisto. taetrae caliginis umbra
<coripp. johann. 1.258>	ductoris turbabat iter. sed rursus ab alto
<coripp. johann. 1.259>	aspectu placidus senior descendit Olympo.
<coripp. johann. 1.260>	candida sidereis gestans uelamina peplis,
<coripp. johann. 1.261>	ac stetit ante oculos quaerentis tela Iohannis, 
<coripp. johann. 1.262>	continuitque manum, sanctoque haec addidit ore. 
<coripp. johann. 1.263>	non furor in tantas animos sic concitet iras. 
<coripp. johann. 1.264>	sperne malum bonitate tua. fuge : dira maligni
<coripp. johann. 1.265>	iurgia ne timeas". cui dux "pater optime" dixit 
<coripp. johann. 1.266>	uirque dei, cernis certantem aditusque uiarum 
<coripp. johann. 1.267>	claudere nitentem". senior tunc mente benigna 
<coripp. johann. 1.268>	haec ait. "o felix. uestigia nostra secutus 
<coripp. johann. 1.269>	me duce carpe uiam". sic fatus lumine magno
<coripp. johann. 1.270>	erexit placidus fulgentes lampadis ignis
<coripp. johann. 1.271>	tunc uero omnis iners dubia stat mente magister, 
<coripp. johann. 1.272>	et uentis dat terga fugax ; uictamque fatetur 
<coripp. johann. 1.273>	artis opem nescitque miser quo flectere puppem. 
<coripp. johann. 1.274>	nec breuiata sinu sustentant lintea flatus.
<coripp. johann. 1.275>	non opus est ullis. deponunt omnia nautae 
<coripp. johann. 1.276>	uela simul. uentisque rates undisque relinquunt. 
<coripp. johann. 1.277>	spargunter uario diuersa per aequora  cursu,
<coripp. johann. 1.278>	quo casus, quo uentus agens, nocturnus et error 
<coripp. johann. 1.279>	forte trahit. saeuum miseris fortuna minatur
<coripp. johann. 1.280>	naufragium. nullam credunt superesse salutem, 
<coripp. johann. 1.281>	desperantque suam per aperta pericula uitam. 
<coripp. johann. 1.282>	ingemuit ductor, mentemque ad sidera tristis 
<coripp. johann. 1.283>	erigit, aexilinmque dei pietate magistra, 
<coripp. johann. 1.284>	ut metus ipse dabat, lacrimis inquirit obortis,
<coripp. johann. 1.285>	pronus et exorans supplex his uocibus infit. 
<coripp. johann. 1.286>	omnipotens uerbi genitor rerumque creator, 
<coripp. johann. 1.287>	principium sine fine, deus, te cuncta fatentur
<coripp. johann. 1.288>	auctorem et dominum, et factorem elementa tremiscunt. 
<coripp. johann. 1.289>	te uenti nubesque pauent. tihi militat aer,
<coripp. johann. 1.290>	imperioque tuo nunc arduus intonat aether, 
<coripp. johann. 1.291>	magnaque concussi turbatur machina mundi.
<coripp. johann. 1.292>	tu scis, summe pater, tu praescius omnia nosti. 
<coripp. johann. 1.293>	non auri cupidus, non ullo munere lucri 
<coripp. johann. 1.294>	in Libyam compulsus eo : sed scindere bellum
<coripp. johann. 1.295>	et miseras saluare animas haec sola cupido,
<coripp. johann. 1.296>	hic animis amor omnis inest. huc iussio tantum 
<coripp. johann. 1.297>	principis alma trahit. noster te principe princeps 
<coripp. johann. 1.298>	imperat. ipse tibi meritum debere fatetur 
<coripp. johann. 1.299>	ordine seruitium. tu illi nos subicis omnes
<coripp. johann. 1.300>	et seruire iubes. tua sum praecepta secutus. 
<coripp. johann. 1.301>	aspice, sancte, fauens, et nostros cerne labores 
<coripp. johann. 1.302>	iam placidus, tantaeque pius succurre ruinae. 
<coripp. johann. 1.303>	sin sua peecantem damnant delicta Iohannem 
<coripp. johann. 1.304>	iudice te, quocunque alio me comprime leto,
<coripp. johann. 1.305>	pro! Petro nunc parce meo". quo nomine dicto 
<coripp. johann. 1.306>	haesit in ore sonus, tremuerunt pectora patris, 
<coripp. johann. 1.307>	frigidiora gelu ceciderunt crura manusque,
<coripp. johann. 1.308>	membraque cuncta labant. lacrimas tunc fluminis instar 
<coripp. johann. 1.309>	fundit, et ingentes gemitus ad sidera tollit.
<coripp. johann. 1.310>	talibus orantis fletus et uerba recepit 
<coripp. johann. 1.311>	suscipiens dominus. ualidis mitescere uentis 
<coripp. johann. 1.312>	imperat, et clauso frangi sub monte procellae. 
<coripp. johann. 1.313>	effugiunt celeres tenuato uellere nubes. 
<coripp. johann. 1.314>	sol redit, et clam rutilanti lampade caelo
<coripp. johann. 1.315>	emicat alta dies. explanat marmoris undas 
<coripp. johann. 1.316>	iussio certa dei. uenti uenere secundi. 
<coripp. johann. 1.317>	consurgunt laeti tubantes omnia nautae, 
<coripp. johann. 1.318>	uocibus et placidis intendunt lintea malis, 
<coripp. johann. 1.319>	implenturque sinus. socias tunc undique naues
<coripp. johann. 1.320>	accipiunt. totoque refulgent carbasa ponto.
<coripp. johann. 1.321>	iam propius propiusque uolant, et prospera cursu 
<coripp. johann. 1.322>	caerula sulcantes impellunt flamina puppes.
<coripp. johann. 1.323>	prospexit tandem succensae litora terrae 
<coripp. johann. 1.324>	ductor, et indomitas Martis cognouit habenas
<coripp. johann. 1.325>	nec dubium (nam uera ferunt incendia) monstrum. 
<coripp. johann. 1.326>	uoluebant uenti crispantes uertice flammas, 
<coripp. johann. 1.327>	et fumo commista uolans super astra fauilla 
<coripp. johann. 1.328>	scintillas tenues summam spargebat in aethram. 
<coripp. johann. 1.329>	surgit et in medio feruet iam flamma profundum,
<coripp. johann. 1.330>	omnia conuoluens succensae robora terrae. 
<coripp. johann. 1.331>	uritur alma seges cultos matura per agros, 
<coripp. johann. 1.332>	omnis et augescit crescentem frondibus ignem 
<coripp. johann. 1.333>	arbor, et in cineres sese consumpta resoluit. 
<coripp. johann. 1.334>	uertuntur miserae caesis cum ciuibus urbes,
<coripp. johann. 1.335>	cunctaque diruptis conflagrant moenia tectis. 
<coripp. johann. 1.336>	haud aliter Phaethon cunctis e partibus orbis 
<coripp. johann. 1.337>	non bene concesso succenderat omnia curru 
<coripp. johann. 1.338>	flammiuomis raptatus equis, ni fulmine summo
<coripp. johann. 1.339>	omnipotens genitor. terras miseratus, anhelos
<coripp. johann. 1.340>	disiunxisset equos, restinguens ignibus ignem. 
<coripp. johann. 1.341>	exarsit ductor miserae succurrere terrae, 
<coripp. johann. 1.342>	plus solita pietate tremens, largoque rigauit 
<coripp. johann. 1.343>	imbre genas. uirtus solitis flagrauit in amis, 
<coripp. johann. 1.344>	iraque praecipites dictabat tendere gressus
<coripp. johann. 1.345>	in medios fluctus. prohibet natura uolentem 
<coripp. johann. 1.346>	et mista uirtute modus. quo cuncta regendo, 
<coripp. johann. 1.347>	inclita cum paruis pensans, commissa gubernat.
<coripp. johann. 1.348>	ocius adductas ad litora uertere proras 
<coripp. johann. 1.349>	imperat. et notae laetus successit harenae.
<coripp. johann. 1.350>	litora Byzacii paribus non alluit undis 
<coripp. johann. 1.351>	opposita tellure salum. pars lenior aestu 
<coripp. johann. 1.352>	plana iacet. curuis statio est concessa carinis, 
<coripp. johann. 1.353>	efficiunt portas nimium uada salsa quietos. 
<coripp. johann. 1.354>	hic uis nulla Noti placidos extollere fluctus
<coripp. johann. 1.355>	mota potest, uentus liquidum nec territat aequor. 
<coripp. johann. 1.356>	pars pelagi quassatur aquis, ripaeque relabens 
<coripp. johann. 1.357>	confractum scopulis latrat mare. peruia saxis 
<coripp. johann. 1.358>	unda sonat, nigramque super diffunditur algam. 
<coripp. johann. 1.359>	illic et Boreas tumidus grauiorque procellis
<coripp. johann. 1.360>	o Eurus ab extremo conuoluunt aequora fundo. 
<coripp. johann. 1.361>	tunc pereunt miserae dirupto fune carinae 
<coripp. johann. 1.362>	et pelagi duros tabulae iacuere per agros
<coripp. johann. 1.363>	saepe ratis putresque simul per gramina prorae. 
<coripp. johann. 1.364>	hinc est, quod metuunt fugiuntque pericula nautae
<coripp. johann. 1.365>	dira loci, portusque petunt uada tuta quieti.
<coripp. johann. 1.366>	illo Romanae steterant in litore classes, 
<coripp. johann. 1.367>	tempore quo Libycas tetigit Belisarius oras, 
<coripp. johann. 1.368>	Vandalicas capturas opes. quos nomine portus 
<coripp. johann. 1.369>	alterna pro parte Caput dixere Vadorum
<coripp. johann. 1.370>	antiqui nautae. ueniens hic uela resoluit
<coripp. johann. 1.371>	dux quoque magnanimus simili uirtute Iohannes. 
<coripp. johann. 1.372>	felix ille locus. statio quo tuta Latinis
<coripp. johann. 1.373>	classibus atque secunda fuit. tunc ancora morsu 
<coripp. johann. 1.374>	fixa suo tenuit securas litore puppes.
<coripp. johann. 1.375>	agnouit portus ductor fortissimus illos, 
<coripp. johann. 1.376>	gauisusque locis digito monstrauit ab undis, 
<coripp. johann. 1.377>	et sociis sic laetus ait. "cum prima tenerent 
<coripp. johann. 1.378>	ultrices haec arua rates, hoc litore primus 
<coripp. johann. 1.379>	ipse solum tetigi, fretus iuuenilibus armis.
<coripp. johann. 1.380>	ex ducibus namque unus eram, cum sceptra tyrannus 
<coripp. johann. 1.381>	Geilamir in Libycis tenuisset perfidus oris. 
<coripp. johann. 1.382>	has Romana manus primo pede pressit harenas,
<coripp. johann. 1.383>	hic Libycas potauit aquas, hoc margine fossas 
<coripp. johann. 1.384>	tunc posuit primis ueniens exercitus armis.
<coripp. johann. 1.385>	Sille procul tumulus. uicinis proximus undis, 
<coripp. johann. 1.386>	cernitis ut molli congestus crescat harena 
<coripp. johann. 1.387>	mobilitate Noti ? ductor Belisarius illic 
<coripp. johann. 1.388>	altius imposuit cunctis tentoria signis,
<coripp. johann. 1.389>	quem circum posuere duces mistique tribuni.
<coripp. johann. 1.390>	hoc ego, germano pariter comitante beato, 
<coripp. johann. 1.391>	castra loco tenui. sors, heu, durissima fati, 
<coripp. johann. 1.392>	humanis inimica bonis ! o gaudia fratrum 
<coripp. johann. 1.393>	quanta rapit subito ueniens mors saeua piorum ! 
<coripp. johann. 1.394>	qua uirtute fremens germanus perculit hostes
<coripp. johann. 1.395>	ille meus sociosque bonus qua mente regendo 
<coripp. johann. 1.396>	continuit, quantumque uirum res publica fleuit !
<coripp. johann. 1.397>	non belli rapuit fratrem fortuna potentem, 
<coripp. johann. 1.398>	cum totiens uictor saeuo remeasset ab hoste. 
<coripp. johann. 1.399>	heu. superas mors dura pios! genitoris imago
<coripp. johann. 1.400>	Pappus eras natique. mihi solacia tanti
<coripp. johann. 1.401>	digna mali, uictor Stygias quod despicis undas. 
<coripp. johann. 1.402>	haec loca me fratris memorem fecere beati, 
<coripp. johann. 1.403>	et lacrimas mouere meas. quae bella peracta 
<coripp. johann. 1.404>	prisca uiri ! deus ipse mihi meliora seeundet.
<coripp. johann. 1.405>	sit locus hic felix, illo felicior anno
<coripp. johann. 1.406>	prosperitate dei. tamen haec quo tempore castra 
<coripp. johann. 1.407>	imperfecta manent tanto in discrimine belli, 
<coripp. johann. 1.408>	quot populis subtracta salus ! Victoria signis 
<coripp. johann. 1.409>	si faueat per bella meis, ego coepta replebo
<coripp. johann. 1.410>	munimenta loci firmo solidata metallo". 
<coripp. johann. 1.411>	sic fatus doluit desertas ciuibus urbes
<coripp. johann. 1.412>	et uacuas tacuisse domos, Libycasque ruinas 
<coripp. johann. 1.413>	ingemuit miserans, soluique a litore funes 
<coripp. johann. 1.414>	iussit, et optatis concessit lintea uentis.
<coripp. johann. 1.415>	tertia lux Tyrios oculis post tempora muros 
<coripp. johann. 1.416>	obtulit, et fessae ductorem reddidit urbi.
<coripp. johann. 1.417>	litora uix primis figens uestigia plantis 
<coripp. johann. 1.418>	contigerat: campis acies exire iubebat,
<coripp. johann. 1.419>	praecipit atque duces densas componere turmas,
<coripp. johann. 1.420>	signaque ferre iubet. summus dolor incitat iram. 
<coripp. johann. 1.421>	terrae quippe dolens, quam uiderat ipse, ruinam 
<coripp. johann. 1.422>	castra mouet. iussis parens excita iuuentus 
<coripp. johann. 1.423>	deposito torpore micat, omnisque resumptis 
<coripp. johann. 1.424>	bella petit miles gladiis. tunc aere recuruo
<coripp. johann. 1.425>	aspera raucisoni succendunt proelia cantus. 
<coripp. johann. 1.426>	iamque nouem latis erumpunt agmina portis, 
<coripp. johann. 1.427>	cunctaque ferratas effundunt moenia turmas.
<coripp. johann. 1.428>	hinc equites ueniunt, peditum pars lenta mouetur
<coripp. johann. 1.429>	mille uiis, cursuque pedum gemit arida tellus.
<coripp. johann. 1.430>	qualiter ille fauis pulchri regnator agelli 
<coripp. johann. 1.431>	castra mouens apium densas exire cateruas 
<coripp. johann. 1.432>	imperat et flauis agmen producere terris, 
<coripp. johann. 1.433>	siue parat pugnas aduersi concitus ira
<coripp. johann. 1.434>	forte ducis, fucosue uolens arcere malignos
<coripp. johann. 1.435>	accelerat: iussisque fauens festina iuuentus 
<coripp. johann. 1.436>	per cunctos aditus crebris aluearia linquunt 
<coripp. johann. 1.437>	exitibus, raucisque acuunt stridoribus hostes : 
<coripp. johann. 1.438>	haud secus in campos tota Carthagine miles 
<coripp. johann. 1.439>	exit, et erectis gaudet procedere signis.
<coripp. johann. 1.440>	hinc seges aeratis horrescit spissa maniplis. 
<coripp. johann. 1.441>	hi pharetras arcusque ferunt, his lucida latis 
<coripp. johann. 1.442>	arma sonant umeris. hastae clipeique refulgent 
<coripp. johann. 1.443>	loricaeque graues et stantes uertice cristae. 
<coripp. johann. 1.444>	uoluitur inde nouus densa caligine puluis,
<coripp. johann. 1.445>	uentilat assiduas conculcans ungula terras, 
<coripp. johann. 1.446>	aera sublatae conuoluit fumus harenae.
<coripp. johann. 1.447>	ipse inter primos, exhortans agmina, ductor 
<coripp. johann. 1.448>	fertur equo, solitisque duces succendit in armis, 
<coripp. johann. 1.449>	dum ueteres memorat gestas in Perside pugnas.
<coripp. johann. 1.450>	non aliter posset sensus flammare uirorum , 
<coripp. johann. 1.451>	ni Martis laudaret opus. sic Iuppiter ille, 
<coripp. johann. 1.452>	ut ueteres aiunt gentili carmine uates, 
<coripp. johann. 1.453>	saeua Giganteo cum staret Phlegra tumultu 
<coripp. johann. 1.454>	caelicolum turmas, quid uellent fata, monebat,
<coripp. johann. 1.455>	sternere terrigenas posset quo fulminis ictu ; 
<coripp. johann. 1.456>	cuspide qua Mauors transfixos funderet artus 
<coripp. johann. 1.457>	uerteret in montes uisa quos Gorgone Pallas, 
<coripp. johann. 1.458>	arcitenens crebris quis ferret fata sagittis, 
<coripp. johann. 1.459>	quosque leuis torto fixisset Delia telo.
<coripp. johann. 1.460>	iamque per extensos properans exercitus agros 
<coripp. johann. 1.461>	Byzacii carpebat iter, qua Antonia castra 
<coripp. johann. 1.462>	nomine dictus auis locus est. hic castra Iohannes 
<coripp. johann. 1.463>	mox posuit. legati et iam uenere tyranni. 
<coripp. johann. 1.464>	hos dux egregius iubet intra tecta uocari
<coripp. johann. 1.465>	atque referre uiros saeui mandata tyranni. 
<coripp. johann. 1.466>	tunc, cui Romanae fuerat facundia linguae 
<coripp. johann. 1.467>	iussus Maccus ait. "Laguantan gentis acerbae 
<coripp. johann. 1.468>	ductor magnanimus tibi nos, Guenfeius heros 
<coripp. johann. 1.469>	Antalas, haec ferre iubet. tu nempe, Iohannes,
<coripp. johann. 1.470>	quem nouit Massyla manus Solomonis iniqui 
<coripp. johann. 1.471>	tempore, dux nostris fueras qui proximus oris
<coripp. johann. 1.472>	uicinaeque maris quondam seruator harenae, 
<coripp. johann. 1.473>	non Solomoniacas audisti Marte cateruas
<coripp. johann. 1.474>	tot pariter cecidisse graui, qua flumina clade
<coripp. johann. 1.475>	impleret Romana manus, campisque perempti 
<coripp. johann. 1.476>	quot uestri iacuere uiri, ductoris et ingens 
<coripp. johann. 1.477>	exitium per bella tui? tu gentibus audes 
<coripp. johann. 1.478>	inuictis inferre manum ? non quantus Ilaguas 
<coripp. johann. 1.479>	notus Marte tibi, quem tantum fama perennis 
<coripp. johann. 1.480>	prisca canit? cuius iam Maximianus in amis 
<coripp. johann. 1.481>	antiquos persensit auos. Romana per orbem 
<coripp. johann. 1.482>	sceptra tenens, Latii princeps? tu milite paruo, 
<coripp. johann. 1.483>	iam periture, meas audes uel cernere turmas? 
<coripp. johann. 1.484>	aut poteris sufferre manus faciemque uirorum 
<coripp. johann. 1.485>	aspicies campis. ductor Romane, meorum ?
<coripp. johann. 1.486>	quin potius couuerte pedem, uel sumpta retrorsum 
<coripp. johann. 1.487>	signa refer, mortemque caue. sin proelia mecum 
<coripp. johann. 1.488>	mittere posse putas, si te iuuat ire sub umbras. 
<coripp. johann. 1.489>	atque dies suprema uocat, cur signa fatigas?
<coripp. johann. 1.490>	uerba remitte mihi, quae sit tua certa uoluntas : 
<coripp. johann. 1.491>	et uenio quocunque uoles, nec fata morabor. 
<coripp. johann. 1.492>	haec mandata dedit ductor fortissimus ille.
<coripp. johann. 1.493>	tu, quaecunque placent animo, responsa remitte".
<coripp. johann. 1.494>	tunc placidus grauitate sua nec motus in hostes 
<coripp. johann. 1.495>	ductor ait. "mihi nunc saeuo responsa referre 
<coripp. johann. 1.496>	non opus est hosti. certis sunt ista diebus 
<coripp. johann. 1.497>	maturanda mihi saeui mandata tyranni. 
<coripp. johann. 1.498>	post uobis mandata dabo". sic ore locutus 
<coripp. johann. 1.499>	ipsos priuato iussit custode teneri,
<coripp. johann. 1.500>	fortia facta parans. illis superesse salutem 
<coripp. johann. 1.501>	quis potuit sperare uiris? patientia magni
<coripp. johann. 1.502>	quanta ducis ! quanta est pietas uirtusque regendi ! 
<coripp. johann. 1.503>	barbara corda tument insano accensa furore. 
<coripp. johann. 1.504>	hic clementer agit moderans grauitate Latina.
<coripp. johann. 1.505>	noluit ulcisci praesenti morte superbos,
<coripp. johann. 1.506>	sed uoluit saluare humiles fractosque leuare. 
<coripp. johann. 1.507>	sic uirtus Romana manet semperque manebit. 
<coripp. johann. 1.508>	corripit et saluat. ueniam promittit ab ira.
<coripp. johann. 1.509>	extulit ut radiis rutilantes Lucifer igues 
<coripp. johann. 1.510>	Oceani prolatus aquis. tunc castra moueri 
<coripp. johann. 1.511>	cuncta iubet ductor densasque exire phalangas. 
<coripp. johann. 1.512>	signa canens gemit horrendos fera bucina cantus 
<coripp. johann. 1.513>	aere cauo, dulcesque expellit pectore somnos. 
<coripp. johann. 1.514>	dant animos socii (clamor tentoria miscet)
<coripp. johann. 1.515>	hortanturque parem. famuli tunc fixa reuellunt 
<coripp. johann. 1.516>	uela solo, alipedes ducunt praesepibus altis 
<coripp. johann. 1.517>	ornatos phaleris, atque omnia tela resumunt.
<coripp. johann. 1.518>	ast ubi compositis coepit procedere turmis 
<coripp. johann. 1.519>	uictricesque aquilas acies ostendere campis.
<coripp. johann. 1.520>	sic bene sollicito dispensans pectore ductor 
<coripp. johann. 1.521>	admonet ipse duces, causas referensque docensque. 
<coripp. johann. 1.522>	o Romana manus, spes o fidissima rerum, 
<coripp. johann. 1.523>	o uirtus orbisque decus summumque leuamen, 
<coripp. johann. 1.524>	imperiique fides et nostri palma laboris,
<coripp. johann. 1.525>	certa licet uobis, quae sit fiducia genti, est,
<coripp. johann. 1.526>	ipse tamen memorem insidias fraudesque dolosque, 
<coripp. johann. 1.527>	et metuenda canens et, quae peragenda, reuoluens. 
<coripp. johann. 1.528>	proelia dura dolis nunquam caruere malignis. 
<coripp. johann. 1.529>	bella per insidias acies Maurusia gessit
<coripp. johann. 1.530>	semper, et obscuris fidens subsedit in armis. 
<coripp. johann. 1.531>	solaque Massylas seruat fallacia uires, 
<coripp. johann. 1.532>	et timidos bellare facit, dum saxa latebras 
<coripp. johann. 1.533>	montibus in summis aut altis flumina ripis 
<coripp. johann. 1.534>	praestant, aut ubi glauca nemus distendit oliua,
<coripp. johann. 1.535>	arboris aut altae frondoso uertice robur 
<coripp. johann. 1.536>	efficit occultis acies subsidere campis.
<coripp. johann. 1.537>	fraudibus his certat committere proelia Maurus, 
<coripp. johann. 1.538>	ut celer incautum subitans exterreat hostem 
<coripp. johann. 1.539>	ambiguumque premat, fretus numeroque locoque
<coripp. johann. 1.540>	et domitis confisus equis. tunc belliger astu 
<coripp. johann. 1.541>	mittitur, in planos rarus qui proelia campos 
<coripp. johann. 1.542>	prouocet et uisos fugiens exaggeret hostes. 
<coripp. johann. 1.543>	ille leui cursu praefixo hastilia ferro
<coripp. johann. 1.544>	uibrat, et incuruo nec cessat flectere gyro
<coripp. johann. 1.545>	cornipedem domitum. sed cum properauerit hostis, 
<coripp. johann. 1.546>	arte fugit, comptas ut spargat callidus alas, 
<coripp. johann. 1.547>	dum sequitur numerosa manus uictrixque putatur 
<coripp. johann. 1.548>	esse sibi, et totos agmen diffundit in agros. 
<coripp. johann. 1.549>	his agit in bellis fingens certamina Mazax
<coripp. johann. 1.550>	insidiis, donec medios perducat in hostes 
<coripp. johann. 1.551>	hostile obsessis conclausum uallibus agmen. 
<coripp. johann. 1.552>	tunc dolus ille patens saeuas effundit habenas, 
<coripp. johann. 1.553>	absconsasque ciet tota de parte cateruas.
<coripp. johann. 1.554>	quem metus acer agit, primo fugit ille tumultu.
<coripp. johann. 1.555>	hunc premit elatus saeuo sub uulnere Maurus, 
<coripp. johann. 1.556>	quem impauidum timor ipse facit. sin robore firmo 
<coripp. johann. 1.557>	constiterint tunc forte uiri, non ulla sequetur 
<coripp. johann. 1.558>	audentes pugnare manus, sed colla reflectunt 
<coripp. johann. 1.559>	mollia quadrupedum uersi. sic bella relinquunt,
<coripp. johann. 1.560>	sic acies fugitiua cadit, sic firma resistet.
<coripp. johann. 1.561>	nam timidos fortuna premet, cantosque iuuabit
<coripp. johann. 1.562>	audacesque simul. multos nam saepe reuisit. 
<coripp. johann. 1.563>	et quanti ex ipsis palmam sumpsere periclis !
<coripp. johann. 1.564>	ut decet esse duces. cauti fortesque trucesque
<coripp. johann. 1.565>	pandite quisque suas belli in discrimine uires. 
<coripp. johann. 1.566>	sit labor ille animis. acies componite turmis, 
<coripp. johann. 1.567>	cunctaque dispositis ineedant signa maniplis. 
<coripp. johann. 1.568>	haec sit praecipue summi cautela laboris. 
<coripp. johann. 1.569>	has uigiles seruate uices. his uincitis hostes.
<coripp. johann. 1.570>	ordine quisque suo praecedant castra tribuni, 
<coripp. johann. 1.571>	interdumque duces, suspectas quaerere ualles 
<coripp. johann. 1.572>	et faciles praestare uias. exercitus omnis 
<coripp. johann. 1.573>	his securus erit, cautum nec praeuenit hostis 
<coripp. johann. 1.574>	uallatumque. suis at si Maurusia bellum
<coripp. johann. 1.575>	fraudibus occultis acies assueta parabit, 
<coripp. johann. 1.576>	nuntius ante leuis nostras deportet ad aures 
<coripp. johann. 1.577>	uectus equo, cautasque facit properare cohortes. 
<coripp. johann. 1.578>	hoc seruate, duces. ueram sperate sahitem".
<coripp. johann. 1.579>	dixerat haec ductor, latum cum uocibus agmen
<coripp. johann. 1.580>	consequitur festis. laudant plauduntque fauentque
<coripp. johann. 1.581>	exultantque animis et laeti iussa facessunt.<coripp. johann. 2.1>	Pellitur interea cunctis uastator ab oris 
