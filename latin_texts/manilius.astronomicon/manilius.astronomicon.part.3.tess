<man. astr. 3.1> In nova surgentem maioraque viribus ausum
<man. astr. 3.2> nec per inaccessos metuentem vadere saltus
<man. astr. 3.3> ducite, Pierides. vestros extendere fines
<man. astr. 3.4> conor et ignotos in carmina ducere census.
<man. astr. 3.5> non ego in excidium caeli nascentia bella,        
<man. astr. 3.6> fulminis et flammis partus in matre sepultos,
<man. astr. 3.7> non coniuratos reges Troiaque cadente
<man. astr. 3.8> Hectora venalem cineri Priamumque ferentem,
<man. astr. 3.9> Colchida nec referam vendentem regna parentis
<man. astr. 3.10> et lacerum fratrem stupro, segetesque virorum        
<man. astr. 3.11> taurorumque trucis flammas vigilemque draconem
<man. astr. 3.12> et reduces annos auroque incendia facta
<man. astr. 3.13> et male conceptos partus peiusque necatos;
<man. astr. 3.14> non annosa canam Messenes bella nocentis,
<man. astr. 3.15> septenosve duces ereptaque fulmine flammis        
<man. astr. 3.16> moenia Thebarum et victam quia vicerat urbem,
<man. astr. 3.17> germanosve patris referam matrisque nepotes,
<man. astr. 3.18> natorumve epulas conversaque sidera retro
<man. astr. 3.19> ereptumque diem, nec Persica bella profundo
<man. astr. 3.20> indicta et magna pontum sub classe latentem        
<man. astr. 3.21> immissumque fretum terris, iter aequoris undis;
<man. astr. 3.22> non regis magni spatio maiore canenda
<man. astr. 3.23> quam sunt acta loquar. Romanae gentis origo,
<man. astr. 3.24> quotque duces urbis tot bella atque otia, et omnis
<man. astr. 3.25> in populi unius leges ut cesserit orbis,        
<man. astr. 3.26> differtur. facile est ventis dare vela secundis
<man. astr. 3.27> fecundumque solum varias agitare per artes
<man. astr. 3.28> auroque atque ebori decus addere, cum rudis ipsa
<man. astr. 3.29> materies niteat. speciosis condere rebus
<man. astr. 3.30> carmina vulgatum est, opus et componere simplex.        
<man. astr. 3.31> at mihi per numeros ignotaque nomina rerum
<man. astr. 3.32> temporaque et varios casus momentaque mundi
<man. astr. 3.33> signorumque vices partesque in partibus ipsis
<man. astr. 3.34> luctandum est. quae nosse nimis, quid, dicere quantum est?
<man. astr. 3.35> carmine quid proprio? pedibus quid iungere certis?        
<man. astr. 3.36> huc ades, o quicumque meis advertere coeptis
<man. astr. 3.37> aurem oculosque potes, veras et percipe voces.
<man. astr. 3.38> impendas animum; nec dulcia carmina quaeras:
<man. astr. 3.39> ornari res ipsa negat contenta doceri.
<man. astr. 3.40> et, siqua externa referentur nomina lingua,        
<man. astr. 3.41> hoc operis, non vatis erit: non omnia flecti
<man. astr. 3.42> possunt, et propria melius sub voce notantur.
<man. astr. 3.43>      Nunc age subtili rem summam perspice cura,
<man. astr. 3.44> quae tibi praecipuos usus monstrata ministret
<man. astr. 3.45> et certas det in arte vias ad fata videnda,        
<man. astr. 3.46> si bene constiterit vigilanti condita sensu.
<man. astr. 3.47> principium rerum et custos natura latentum
<man. astr. 3.48> (cum tantas strueret moles per moenia mundi
<man. astr. 3.49> et circum fusis orbem concluderet astris
<man. astr. 3.50> undique pendentem in medium, diversaque membra        
<man. astr. 3.51> ordinibus certis sociaret corpus in unum,
<man. astr. 3.52> aeraque et terras flammamque undamque natantem
<man. astr. 3.53> mutua in alternum praebere alimenta iuberet,
<man. astr. 3.54> ut tot pugnantis regeret concordia causas
<man. astr. 3.55> staretque alterno religatus foedere mundus),        
<man. astr. 3.56> exceptum a summa nequid ratione maneret
<man. astr. 3.57> et quod erat mundi mundo regeretur ab ipso,
<man. astr. 3.58> fata quoque et vitas hominum suspendit ab astris,
<man. astr. 3.59> quae summas operum partes, quae lucis honorem,
<man. astr. 3.60> quae famam assererent, quae numquam fessa volarent.        
<man. astr. 3.61> quae, quasi, per mediam, mundi praecordia, partem
<man. astr. 3.62> disposita, obtineant, Phoebum lunamque vagasque
<man. astr. 3.63> evincunt stellas nec non vincuntur et ipsa,
<man. astr. 3.64> his regimen natura dedit, propriasque sacravit
<man. astr. 3.65> unicuique vices sanxitque per omnia summam,        
<man. astr. 3.66> undique uti fati ratio traheretur in unum.
<man. astr. 3.67> nam, quodcumque genus rerum, quotcumque labores
<man. astr. 3.68> quaeque opera atque artes, quicumque per omnia casus
<man. astr. 3.69> humana in vita poterant contingere, sorte
<man. astr. 3.70> complexa est, tot et in partes, quot et astra locarat,        
<man. astr. 3.71> disposuit, certasque vices, sua munera cuique
<man. astr. 3.72> attribuit, totumque hominis per sidera censum
<man. astr. 3.73> ordine sub certo duxit, pars semper ut eidem
<man. astr. 3.74> confinis parti vicinis staret in astris.
<man. astr. 3.75> horum operum sortes ad singula signa locavit,        
<man. astr. 3.76> non ut in aeterna caeli statione manerent
<man. astr. 3.77> et cunctos hominum pariter traherentur in ortus
<man. astr. 3.78> ex isdem repetita locis, sed tempore sedes
<man. astr. 3.79> nascentum acciperent proprias signisque migrarent
<man. astr. 3.80> atque alias <alii> sors quaeque accederet astro,        
<man. astr. 3.81> ut caperet genitura novam per sidera formam
<man. astr. 3.82> nec tamen incerto confunderet omnia motu.
<man. astr. 3.83> sed, cum pars operum quae prima condita sorte est
<man. astr. 3.84> accepit propriam nascentis tempore sedem,
<man. astr. 3.85> cetera succedunt signisque sequentibus haerent.        
<man. astr. 3.86> ordo ducem sequitur donec venit orbis in orbem.
<man. astr. 3.87> has autem facies rerum per signa locatas,
<man. astr. 3.88> in quibus omnis erit fortunae condita summa,
<man. astr. 3.89> ut cursu stellae septem laeduntve iuvantve
<man. astr. 3.90> cardinibusve movet divina potentia mundum,        
<man. astr. 3.91> sic felix aut triste venit per singula fatum,
<man. astr. 3.92> talis et illius sors est speranda negoti.
<man. astr. 3.93> haec mihi sollemni sunt ordine cuncta canenda
<man. astr. 3.94> et titulis signanda suis rerumque figuris,
<man. astr. 3.95> ut pateat positura operum nomenque genusque.        
<man. astr. 3.96>      Fortunae sors prima data est. hoc illa per artem
<man. astr. 3.97> censetur titulo, quia proxima continet in se
<man. astr. 3.98> fundamenta domus domuique haerentia cuncta:
<man. astr. 3.99> qui modus in servis, qui sit concessus in arvis
<man. astr. 3.100> quamque datum magnas operum componere moles,        
<man. astr. 3.101> ut vaga fulgentis concordant sidera caeli.
<man. astr. 3.102> post hinc militiae locus est, qua quidquid in armis
<man. astr. 3.103> quodque peregrinas inter versantibus urbes
<man. astr. 3.104> accidere assuevit titulo comprenditur uno.
<man. astr. 3.105> tertia ad urbanos statio est numeranda labores        
<man. astr. 3.106> (hoc quoque militiae genus est, civilibus actis
<man. astr. 3.107> compositum) fideique tenet parentia vincla;
<man. astr. 3.108> format amicitias et saepe cadentia frustra
<man. astr. 3.109> officia, et cultus contingant praemia quanta
<man. astr. 3.110> edocet, appositis cum mundus consonat astris.        
<man. astr. 3.111> iudiciorum opus in quarto natura locavit
<man. astr. 3.112> fortunamque fori: fundentem verba patronum
<man. astr. 3.113> pendentemque reum lingua labrisque loquentis
<man. astr. 3.114> impositum, et populo nudantem condita iura
<man. astr. 3.115> atque expensa sua solventem iurgia fronte,        
<man. astr. 3.116> cum iudex veri nihil amplius advocat ipso.
<man. astr. 3.117> quidquid propositas inter facundia leges
<man. astr. 3.118> efficit, hoc totum partem concessit in unam
<man. astr. 3.119> atque, utcumque regunt dominantia sidera, paret.
<man. astr. 3.120> quintus coniugio gradus est per signa dicatus        
<man. astr. 3.121> et socios tenet, et committens hospita iura
<man. astr. 3.122> iungitur et similis coniungens foedus amicos.
<man. astr. 3.123> in sexta dives numeratur copia sede
<man. astr. 3.124> atque adiuncta salus rerum, quarum altera quanti
<man. astr. 3.125> contingant usus monet, altera quam diuturni,        
<man. astr. 3.126> sidera ut inclinant vires et templa gubernant.
<man. astr. 3.127> septima censetur saevis horrenda periclis,
<man. astr. 3.128> si male subscribunt stellae per signa locatae.
<man. astr. 3.129> nobilitas tenet octavam, qua constat honoris
<man. astr. 3.130> condicio et famae modus et genus et specioso        
<man. astr. 3.131> gratia praetexto. nonus locus occupat omnem
<man. astr. 3.132> natorum sortem dubiam patriosque timores
<man. astr. 3.133> omniaque infantum mixta nutricia turba.
<man. astr. 3.134> huic vicinus erit, vitae qui continet actum,
<man. astr. 3.135> in quo sortimur mores, et qualibus omnis        
<man. astr. 3.136> formetur domus exemplis, quamque ordine certo
<man. astr. 3.137> ad sua compositi discedant munera servi.
<man. astr. 3.138> praecipua undecima pars est in sorte locata,
<man. astr. 3.139> quae summam nostri semper viresque gubernat,
<man. astr. 3.140> quaque valetudo constat, nunc libera morbis,        
<man. astr. 3.141> nunc oppressa, movent ut mundum sidera cumque.
<man. astr. 3.142> non alia est sedes, tempusve genusve medendi
<man. astr. 3.143> quae sibi deposcat vel cuius tempore praestet
<man. astr. 3.144> auxilium et vitae sucos miscere salubris.
<man. astr. 3.145> ultimus et totam concludens ordine summam        
<man. astr. 3.146> rebus apiscendis labor est, qui continet omnis
<man. astr. 3.147> votorum effectus, et, quae sibi quisque suisque
<man. astr. 3.148> proponit studia atque artes, haec irrita ne sint.
<man. astr. 3.149> seu ferat officium nutus blanditus in omnis,
<man. astr. 3.150> aspera sive foro per litem iurgia temptet,        
<man. astr. 3.151> fortunamve petat pelago ventisque sequatur,
<man. astr. 3.152> seu Cererem plena vincentem credita messe
<man. astr. 3.153> aut repetat Bacchum per pinguia musta fluentem,
<man. astr. 3.154> hac in parte dies atque hac momenta dabuntur,
<man. astr. 3.155> si bene convenient stellae per signa sequentes;        
<man. astr. 3.156> quarum ego posterius vires in utrumque valentis
<man. astr. 3.157> ordine sub serto reddam, cum pandere earum
<man. astr. 3.158> incipiam effectus. nunc, ne permixta legentem
<man. astr. 3.159> confundant, nudis satis est insistere membris.
<man. astr. 3.160>      Et, quoniam certo digestos orbe labores        
<man. astr. 3.161> nominaque in numerum viresque exegimus omnis
<man. astr. 3.162> (athla vocant Grai, quae cuncta negotia rerum
<man. astr. 3.163> in genera et partes bis sex divisa coercent),
<man. astr. 3.164> nunc, quibus accedant signis quandoque, canendum est.
<man. astr. 3.165> perpetuas neque enim sedes eademve per omnis        
<man. astr. 3.166> sidera nascentis retinent, sed tempore mutant,
<man. astr. 3.167> nunc huc nunc illuc signorum mota per orbem,
<man. astr. 3.168> incolumis tamen ut maneat qui conditus ordo est.
<man. astr. 3.169> ergo age, ne falsa variet genitura figura,
<man. astr. 3.170> si sua quemque voles revocare ad signa laborem,        
<man. astr. 3.171> Fortunae conquire locum per sidera cuncta,
<man. astr. 3.172> quae primum est aerumnosis pars dicta sub athlis.
<man. astr. 3.173> qui tibi cum fuerit certa ratione repertus,
<man. astr. 3.174> cetera praedicto subeuntibus ordine signis
<man. astr. 3.175> coniunges, teneant proprias ut singula sedes.        
<man. astr. 3.176> et, ne forte vagus Fortunae quaerere sedem
<man. astr. 3.177> incipias, duplici certam ratione capesse.
<man. astr. 3.178> cum tibi, nascentis percepto tempore, forma
<man. astr. 3.179> constiterit caeli, stellis ad signa locatis,
<man. astr. 3.180> transverso Phoebus si cardine celsior ibit        
<man. astr. 3.181> qui tenet exortum vel qui demergit in undas,
<man. astr. 3.182> per tempus licet affirmes natum esse diei.
<man. astr. 3.183> at, si subiectis senis fulgebit in astris
<man. astr. 3.184> inferior dextra laevaque tenentibus orbem
<man. astr. 3.185> cardinibus, noctis fuerit per tempora natus.        
<man. astr. 3.186> haec tibi cum fuerint certo discrimine nota,
<man. astr. 3.187> tunc, si forte dies nascentem exceperit alma,
<man. astr. 3.188> a sole ad lunam numerabis in ordine partes
<man. astr. 3.189> signorum, ortivo totidem de cardine duces,
<man. astr. 3.190> quem bene partitis memorant horoscopon astris.        
<man. astr. 3.191> in quodcumque igitur numerus pervenerit astrum
<man. astr. 3.192> hoc da Fortunae. iunges tum cetera signis
<man. astr. 3.193> athla suis, certo subeuntibus ordine cunctis.
<man. astr. 3.194> at, cum obducta nigris nox orbem texerit alis,
<man. astr. 3.195> siquis erit qui tum materna excesserit alvo,        
<man. astr. 3.196> verte vias, sicut naturae vertitur ordo.
<man. astr. 3.197> consule tum Phoeben imitantem lumina fratris
<man. astr. 3.198> semper et in proprio regnantem tempore noctis;
<man. astr. 3.199> quotque ab ea Phoebus partes et signa recedit
<man. astr. 3.200> tot numerare iubet fulgens horoscopos a se.        
<man. astr. 3.201> hunc Fortuna locum teneat subeuntibus athlis,
<man. astr. 3.202> ordine naturae sicut sunt cuncta locata.
<man. astr. 3.203>      Forsitan et quaeras, agili rem corde notandam,
<man. astr. 3.204> qua ratione queas, natalis tempore, nati
<man. astr. 3.205> exprimere immerso surgentem horoscopon orbe.        
<man. astr. 3.206> quod nisi subtili visum ratione tenetur,
<man. astr. 3.207> fundamenta ruunt artis nec consonat ordo;
<man. astr. 3.208> cardinibus quoniam falsis, qui cuncta gubernant,
<man. astr. 3.209> mentitur faciem mundus nec constat origo
<man. astr. 3.210> flexaque momento variantur sidera templi.        
<man. astr. 3.211> sed, quanta effectu, res est tam plena laboris
<man. astr. 3.212> cursibus aeternis mundum per signa volantem,
<man. astr. 3.213> ut totum lustret curvatis arcubus orbem,
<man. astr. 3.214> exprimere et vultus eius componere certos
<man. astr. 3.215> ac tantae molis minimum deprendere punctum:        
<man. astr. 3.216> quae pars exortum vel quae fastigia mundi
<man. astr. 3.217> <obtineat summi demersosve aequoris undis>        a
<man. astr. 3.218> auferat occasus aut imo sederit orbe.
<man. astr. 3.219>      Nec me vulgatae rationis praeterit ordo,
<man. astr. 3.220> quae binas tribuit signis surgentibus horas
<man. astr. 3.221> et paribus spatiis aequalia digerit astra,        
<man. astr. 3.222> ut parte ex illa, qua Phoebi coeperit orbis,
<man. astr. 3.223> discedat numerus summamque accommodet astris,
<man. astr. 3.224> donec perveniat nascentis tempus ad ipsum,
<man. astr. 3.225> atque, ubi substiterit, signum dicatur oriri.
<man. astr. 3.226> sed iacet obliquo signorum circulus orbe,        
<man. astr. 3.227> atque alia inflexis oriuntur sidera membris,
<man. astr. 3.228> ast illis magis est rectus surgentibus ordo,
<man. astr. 3.229> ut propius nodis aliquod vel longius astrum est.
<man. astr. 3.230> vix finit luces Cancer, vix bruma reducit,
<man. astr. 3.231> quam brevis ille iacet, tam longus circulus hic est;        
<man. astr. 3.232> Libra Ariesque parem reddunt noctemque diemque.
<man. astr. 3.233> sic media extremis pugnant extremaque summis.
<man. astr. 3.234> nec nocturna minus variant quam tempora lucis,
<man. astr. 3.235> sed tantum adversis idem stat mensibus ordo.
<man. astr. 3.236> in tam dissimili spatio variisque dierum        
<man. astr. 3.237> umbrarumque modis quis credere possit in auras
<man. astr. 3.238> omnia signa pari mundi sub lege meare?
<man. astr. 3.239> adde quod incerta est horae mensura neque ullam
<man. astr. 3.240> altera par sequitur, sed, sicut summa dierum
<man. astr. 3.241> vertitur, et partes surgunt rursusque recedunt;        
<man. astr. 3.242> cum tamen, in quocumque dies deducitur astro,
<man. astr. 3.243> sex habeat supra terras, sex signa sub illis.
<man. astr. 3.244> quo fit ut in binas non possint omnia nasci,
<man. astr. 3.245> cum spatium non sit sibi par pugnantibus horis,
<man. astr. 3.246> si modo bis senae servantur luce sub omni,        
<man. astr. 3.247> quem numerum debet ratio sed non capit usus.
<man. astr. 3.248>      Nec tibi constabunt aliter vestigia veri,
<man. astr. 3.249> ni, lucem noctemque paris dimensus in horas,
<man. astr. 3.250> in quantum vario pateant sub tempore noris,
<man. astr. 3.251> regulaque exacta primum formetur in hora        
<man. astr. 3.252> quae surgens sidensque diem perpendat et umbras.
<man. astr. 3.253> haec erit, in Libra cum lucem vincere noctes
<man. astr. 3.254> incipiunt vel cum medio concedere vere.
<man. astr. 3.255> tunc etenim solum bis senas tempora in horas
<man. astr. 3.256> aequa patent, medio quod currit Phoebus Olympo.        
<man. astr. 3.257> is cum per gelidas hiemes summotus in austros
<man. astr. 3.258> fulget in octava Capricorni parte biformis,
<man. astr. 3.259> tunc angusta dies vernalis fertur in horas
<man. astr. 3.260> dimidiam atque novem, sed nox oblita diei
<man. astr. 3.261> bis septem apposita, numerus ne claudicet, hora        
<man. astr. 3.262> dimidia. sic in duodenas exit utrimque
<man. astr. 3.263> et redit in solidum natura condita summa.
<man. astr. 3.264> inde cadunt noctes surguntque in tempora luces,
<man. astr. 3.265> nunc huc nunc illuc gradibus per sidera certis        
<man. astr. 3.266> impulsae, quorum ratio manifesta per artem
<man. astr. 3.267> collecta est venietque suo per carmina textu,
<man. astr. 3.268> donec ad ardentis pugnarunt sidera Cancri;        
<man. astr. 3.269> atque ibi conversis vicibus mutantur in horas
<man. astr. 3.270> brumalis, noctemque dies lucemque tenebrae
<man. astr. 3.271> hibernam referunt, alternaque tempora vincunt.
<man. astr. 3.272> atque haec est illas demum mensura per oras        
<man. astr. 3.273> quas rigat aestivis gravidus torrentibus amnis
<man. astr. 3.274> Nilus et erumpens imitatur sidera mundi
<man. astr. 3.275> per septem fauces atque ora fugantia pontum.
<man. astr. 3.276>      Nunc age, quot stadiis et quanto tempore surgant        
<man. astr. 3.277> sidera, quotque cadant, animo cognosce sagaci,
<man. astr. 3.278> ne magna in brevibus lateant compendia dictis.
<man. astr. 3.279> nobile Lanigeri sidus, quod cuncta sequuntur,
<man. astr. 3.280> dena quater stadia exoriens duplicataque ducit
<man. astr. 3.281> cum cadit, atque horam surgens eiusque trientem        
<man. astr. 3.282> occupat, occiduus geminat. tum cetera signa
<man. astr. 3.283> octonis crescunt stadiis orientia in orbem
<man. astr. 3.284> et totidem amittunt gelidas vergentia in umbras.
<man. astr. 3.285> hora novo crescit per singula signa quadrante
<man. astr. 3.286> tertiaque e quinta pars parte inducitur eius.        
<man. astr. 3.287> haec sunt ad Librae sidus surgentibus astris
<man. astr. 3.288> incrementa: pari momento damna trahuntur
<man. astr. 3.289> cum subeunt orbem. rursusque a sidere Librae
<man. astr. 3.290> ordine mutato paribus per tempora versa
<man. astr. 3.291> momentis redeunt. nam, per quot creverat astrum        
<man. astr. 3.292> Lanigeri stadia aut horas, tot Libra recedit;
<man. astr. 3.293> occiduusque Aries spatium tempusque cadendi
<man. astr. 3.294> quod tenet, in tantum Chelae consurgere perstant.
<man. astr. 3.295> excipiunt vicibus se signa sequentia versis.
<man. astr. 3.296> haec ubi constiterint vigilanti condita mente        
<man. astr. 3.297> iam facile est tibi, quod quandoque horoscopet astrum,
<man. astr. 3.298> noscere, cum liceat certis surgentia signa
<man. astr. 3.299> ducere temporibus propriasque ascribere in horas,
<man. astr. 3.300> partibus ut ratio signo ducatur ab illo,
<man. astr. 3.301> in quo Phoebus erit, quarum mihi reddita summa est.        
<man. astr. 3.302>      Sed neque per terras omnis mensura dierum
<man. astr. 3.303> umbrarumque eadem est, simili nec tempora summa
<man. astr. 3.304> mutantur: modus est varius ratione sub una.
<man. astr. 3.305> nam, qua Phrixei ducuntur vellera signi
<man. astr. 3.306> Chelarumque fides iustaeque examina Librae,        
<man. astr. 3.307> omnia consurgunt binas ibi signa per horas,
<man. astr. 3.308> quod medius recto praeciditur ordine mundus
<man. astr. 3.309> aequalisque super transversum vertitur axem.
<man. astr. 3.310> illic perpetua iunguntur pace diebus
<man. astr. 3.311> obscurae noctes; aequo stat foedere tempus;        
<man. astr. 3.312> nec manifesta patet falsi fallacia mundi,
<man. astr. 3.313> sed similis simili toto nox redditur aevo;
<man. astr. 3.314> omnibus autumnus signis, ver omnibus unum,
<man. astr. 3.315> una quod aequali lustratur linea Phoebo.
<man. astr. 3.316> nec refert illic quo sol decurrat in astro,        
<man. astr. 3.317> litoreumne coquat Cancrum contrane feratur,
<man. astr. 3.318> [sideribus mediis an quae sint quattuor inter]
<man. astr. 3.319> quod, quamquam per tris signorum circulus arcus
<man. astr. 3.320> obliquus iaceat, recto tamen ordine zonae
<man. astr. 3.321> consurgunt supra caput in terrasque feruntur        
<man. astr. 3.322> et paribus spatiis per singula lustra resurgunt,
<man. astr. 3.323> ac bene diviso mundus latet orbe patetque.
<man. astr. 3.324> at, simul ex illa terrarum parte recedas,
<man. astr. 3.325> quidquid ad extremos temet provexerit axes
<man. astr. 3.326> per convexa gradus gressum fastigia terrae,        
<man. astr. 3.327> quam tereti natura solo decircinat orbem
<man. astr. 3.328> in tumidum et mediam mundo suspendit ab omni,++
<man. astr. 3.329> ergo ubi conscendes orbem scandensque rotundum
<man. astr. 3.330> degrediere simul, fugiet pars altera terrae,
<man. astr. 3.331> altera reddetur. sed, quantum inflexeris orbem,        
<man. astr. 3.332> tantum inclinabit caeli positura volantis,
<man. astr. 3.333> et modo quae fuerant surgentia limite recto
<man. astr. 3.334> sidera curvato ducentur in aethera tractu,
<man. astr. 3.335> atque erit obliquo signorum balteus orbe
<man. astr. 3.336> qui transversus erat, statio quando illius una est,        
<man. astr. 3.337> nostrae mutantur sedes. ergo ipsa moveri
<man. astr. 3.338> tempora iam ratio cogit variosque referre
<man. astr. 3.339> sub tali regione dies, cum sidera flexo
<man. astr. 3.340> ordine conficiant cursus obliqua malignos,
<man. astr. 3.341> longius atque aliis aliud propiusve recumbat.        
<man. astr. 3.342> pro spatio mora magna datur: quae proxima nobis
<man. astr. 3.343> consurgunt, longos caeli visuntur in orbes;
<man. astr. 3.344> ultima quae fulgent, celeris merguntur in umbras.
<man. astr. 3.345> et, quanto ad gelidas propius quis venerit Arctos,
<man. astr. 3.346> tam magis effugiunt oculos brumalia signa,        
<man. astr. 3.347> vixque ortis occasus erit. si longius inde
<man. astr. 3.348> procedat, totis condentur singula membris
<man. astr. 3.349> tricenasque trahent conexo tempore noctes
<man. astr. 3.350> et totidem luces adiment. sic parva dierum
<man. astr. 3.351> efficitur mora et attritis consumitur horis        
<man. astr. 3.352> paulatimque perit, spatio fugientibus astris.
<man. astr. 3.353> pluraque, per partes surrepto tempore, signa
<man. astr. 3.354> quaerentur medio terrae celata tumore
<man. astr. 3.355> abducentque simul Phoebum texentque tenebras,
<man. astr. 3.356> mensibus ereptis donec sit debilis annus.        
<man. astr. 3.357> si vero natura sinat sub vertice caeli,
<man. astr. 3.358> quem gelidus rigidis fulcit compagibus axis,
<man. astr. 3.359> aeternas super ire nives orbemque rigentem
<man. astr. 3.360> prona Lycaoniae spectantem membra puellae,
<man. astr. 3.361> stantis erit caeli species, laterumque meatu        
<man. astr. 3.362> turbinis in morem recta vertigine curret.
<man. astr. 3.363> inde tibi obliquo sex tantum signa patebunt
<man. astr. 3.364> circuitu, nullos umquam fugientia visus
<man. astr. 3.365> sed teretem acclini mundum comitantia spira.
<man. astr. 3.366> hic erit una dies per senos undique menses        
<man. astr. 3.367> dimidiumque trahens contextis lucibus annum,
<man. astr. 3.368> numquam erit occiduus quod tanto tempore Phoebus,
<man. astr. 3.369> dum bis terna suis perlustrat cursibus astra,
<man. astr. 3.370> sed circum volitans recto versabitur orbe.
<man. astr. 3.371> at, simul e medio praeceps descenderit orbe        
<man. astr. 3.372> inferiora petens deiecto sidera curru
<man. astr. 3.373> et dabit in pronum laxas effusus habenas,
<man. astr. 3.374> per totidem menses iunget nox una tenebras
<man. astr. 3.375> vertice sub caeli. nam quisquis spectat ab axe,
<man. astr. 3.376> dimidium e toto mundi videt orbe rotundi,        
<man. astr. 3.377> pars latet inferior; neque enim circumvenit illum
<man. astr. 3.378> recta acies, mediaque tenus distenditur alvo.
<man. astr. 3.379> effugit ergo oculos summo spectantis ab orbe
<man. astr. 3.380> dum sex summersis vectatur Phoebus in astris,
<man. astr. 3.381> abducitque simul luces tenebrasque relinquit        
<man. astr. 3.382> sideribus, donec totidem, quot mensibus actis
<man. astr. 3.383> cesserat, inde redit geminasque ascendit ad Arctos.
<man. astr. 3.384> hic locus in binas annum noctesque diesque
<man. astr. 3.385> per duo partitae dirimit divortia terrae.
<man. astr. 3.386>      Et, quoniam quanto varientur tempora motu        
<man. astr. 3.387> et quibus e causis dictum est, nunc accipe, signa
<man. astr. 3.388> quot surgant in quoque loco cedantque per horas,
<man. astr. 3.389> partibus ut prendi possint orientia certis,
<man. astr. 3.390> ne falsus dubia ratione horoscopos erret.
<man. astr. 3.391> atque hoc in totum certa sub lege sequendum est,        
<man. astr. 3.392> singula quod nequeunt, per tot distantia motus,
<man. astr. 3.393> temporibus numerisque suis exacta referri.
<man. astr. 3.394> a me sumat iter positum, sibi quisque sequatur
<man. astr. 3.395> perque suos tendat gressus, mihi debeat artem.
<man. astr. 3.396> quacumque hoc parti terrarum quisque requiret,        
<man. astr. 3.397> deducat proprias noctemque diemque per horas
<man. astr. 3.398> maxima sub Cancro minimis quae cingitur umbris;
<man. astr. 3.399> et sextam summae, fuerit quae forte, diurnae
<man. astr. 3.400> vicino tribuat post Cancri templa Leoni;
<man. astr. 3.401> at quae nocturnis fuerit mensura tenebris        
<man. astr. 3.402> in totidem partes simili ratione secanda est,
<man. astr. 3.403> ut, quantum una ferat, tantum tribuatur ad ortus
<man. astr. 3.404> temporis averso nascenti sidere Tauro.
<man. astr. 3.405> has inter quasque accipiet Nemeeius horas
<man. astr. 3.406> quod discrimen erit, per tris id divide partes,        
<man. astr. 3.407> tertia ut accedat Geminis, qua tempora Tauri
<man. astr. 3.408> vincant, atque eadem Cancro similisque Leoni,
<man. astr. 3.409> sed certa sub lege, prioris semper ut astri        
<man. astr. 3.410> incolumem servent summam crescantque novando.
<man. astr. 3.411> sic erit ad summam ratio perducta priorem        
<man. astr. 3.412> quam modo divisis Nemeaeus duxerit horis.
<man. astr. 3.413> inde pari Virgo procedat temporis auctu.
<man. astr. 3.414> his usque ad Chelas horarum partibus aucta        
<man. astr. 3.415> per totidem e Libra decrescent sidera partes.
<man. astr. 3.416> et, quantis in utrumque moris tollentur ad ortus,
<man. astr. 3.417> diversam in sortem tantis mergentur ad umbras.
<man. astr. 3.418> haec erit horarum ratio ducenda per orbem
<man. astr. 3.419> <signorum: nunc in noscenda pone laborem>        a
<man. astr. 3.420> illa, quot stadiis oriantur quaeque cadantque.
<man. astr. 3.421> quae <quater et> cum ter centum vicenaque constent,
<man. astr. 3.422> detrahitur summae tota pars, quota demitur usque        
<man. astr. 3.423> omnibus ex horis aestivae nomine noctis,
<man. astr. 3.424> solstitium summo peragit cum Phoebus Olympo.
<man. astr. 3.425> quodque his exsuperat demptis id ducito in aequas
<man. astr. 3.426> sex partes, sextamque ardenti trade Leoni.
<man. astr. 3.427> rursus qui steterit numerus sub nomine noctis        
<man. astr. 3.428> eius erit signo Tauri pars illa dicanda.
<man. astr. 3.429> quodque, haec, exsuperat, pars cum superatur ab illa,
<man. astr. 3.430> distinguitque duas medio discrimine summas,
<man. astr. 3.431> tertia pars eius, numero super addita Tauri,
<man. astr. 3.432> tradetur Geminis. simili tum cetera lucro        
<man. astr. 3.433> procedent numeros semper tutata priores
<man. astr. 3.434> augebuntque novo vicinas munere summas,
<man. astr. 3.435> donec perveniant ad iustae sidera Librae:
<man. astr. 3.436> ex illa totidem per partes sic breviantur
<man. astr. 3.437> Lanigeri ad fines; conversaque omnia lege        
<man. astr. 3.438> accipiunt perduntque paris cedentia sortes.
<man. astr. 3.439> haec via monstrabit stadiorum ponere summas
<man. astr. 3.440> et numerare suos ortus per sidera cuncta.
<man. astr. 3.441> quod bene cum propriis simul acceptaveris horis,
<man. astr. 3.442> in nulla fallet regione horoscopos umquam,        
<man. astr. 3.443> cum poterunt certis numerari singula signa
<man. astr. 3.444> temporibus parte ex illa quam Phoebus habebit.
<man. astr. 3.445>      Nunc, quibus hiberni momentis surgere menses
<man. astr. 3.446> incipiant (neque enim paribus per sidera cuncta
<man. astr. 3.447> procedunt gradibus, nivei dum vellera signi        
<man. astr. 3.448> contingant aequum luces cogentia et umbras
<man. astr. 3.449> ferre iugum), magna est ratio breviterque docenda.
<man. astr. 3.450> principio capienda tibi est mensura diei
<man. astr. 3.451> quam minimam Capricornus agit, noctisque per horas
<man. astr. 3.452> quam summam; quodque a iusto superaverit umbris,        
<man. astr. 3.453> perdiderint luces, eius pars tertia signo
<man. astr. 3.454> tradenda est medio semper, qua sorte retenta
<man. astr. 3.455> dimidio vincat primum, vincatur et ipsum
<man. astr. 3.456> extremo: totum in partes ita digere tempus.
<man. astr. 3.457> his opibus tria signa valent; sed summa prioris        
<man. astr. 3.458> ac medii numeri coniuncta sequentibus astris
<man. astr. 3.459> cesserit, ut, senis fuerit si longior horis
<man. astr. 3.460> brumali nox forte die, Capricornus in horam
<man. astr. 3.461> dimidiam attollat luces, et Aquarius horam
<man. astr. 3.462> ipse suam proprie ducat summaeque priori        
<man. astr. 3.463> adiungat, Pisces tantum sibi temporis ipsi
<man. astr. 3.464> constituant, quantum accipiant de sorte prioris,
<man. astr. 3.465> et tribus expletis horis noctemque diemque
<man. astr. 3.466> Lanigero tradant aequandam tempore veris.
<man. astr. 3.467> incipit a sexta tempus procedere parte        
<man. astr. 3.468> dividuum; triplicant vires haerentia signa
<man. astr. 3.469> ultimaque acceptas duplicant. ita summa diebus
<man. astr. 3.470> redditur, aequatae solvuntur faenore noctes        
<man. astr. 3.471> rursus et incipiunt propria de sorte diebus
<man. astr. 3.472> cedere diversa labentia tempora lege.        
<man. astr. 3.473> namque Aries totidem deducit noctibus horas
<man. astr. 3.474> quot prius abstulerant proprio sub nomine Pisces,
<man. astr. 3.475> hora datur Tauro, cumuletque ut damna priora
<man. astr. 3.476> dimidiam adiungunt Gemini. sic ultima primis
<man. astr. 3.477> respondent, pariterque, illis quae proxima fulgent,        
<man. astr. 3.478> et media aequatis censentur viribus astra.
<man. astr. 3.479> [praecipuosque gerunt varianda ad tempora motus]
<man. astr. 3.480> hac vice descendunt noctes a sidere brumae
<man. astr. 3.481> tollunturque dies, annique invertitur orbis,
<man. astr. 3.482> solstitium tardi dum fit sub sidere Cancri;        
<man. astr. 3.483> tumque diem brumae nox aequat, tempora noctis
<man. astr. 3.484> longa dies, similique redit, quam creverat, actu.
<man. astr. 3.485>      Illa etiam poterit nascens via ducere ad astrum
<man. astr. 3.486> quod quandoque vadis emissum redditur orbi.
<man. astr. 3.487> nam quota sit lucis, si luce requiritur, hora        
<man. astr. 3.488> aspicies, atque hunc numerum revocabis in ipsum
<man. astr. 3.489> multiplicans decies, adiectis insuper eidem
<man. astr. 3.490> quinque tamen summis, quia qualicumque sub hora
<man. astr. 3.491> ter quinas mundi se tollunt sidera partes.
<man. astr. 3.492> hic ubi constiterit numerus, coniungere et illas,        
<man. astr. 3.493> quae superent Phoebo partes per signa, memento.
<man. astr. 3.494> ex hac tricenas summa per sidera partes
<man. astr. 3.495> distribues, primamque vicem, quo Phoebus in astro
<man. astr. 3.496> fulserit, inde aliis, solem quaecumque sequentur.
<man. astr. 3.497> tum quo subsistet numerus consumptus in astro        
<man. astr. 3.498> quave in parte suam summam nomenque relinquet
<man. astr. 3.499> haec erit exoriens et pars et forma per ignes.
<man. astr. 3.500>      *                  a
<man. astr. 3.501> contineat partes. ubi summam feceris unam,
<man. astr. 3.502> tricenas dabis ex illa per singula signa,
<man. astr. 3.503> donec deficiat numerus; quaque ille sub astri        
<man. astr. 3.504> parte cadet, credas illam cum corpore natam
<man. astr. 3.505> esse hominis pariterque orbem vidisse per umbras.
<man. astr. 3.506> sic erit ipse tibi rapidis quaerendus in astris
<man. astr. 3.507> natalis mundi certoque horoscopos ortu,
<man. astr. 3.508> ut, cum exacta fides steterit sub cardine primo,        
<man. astr. 3.509> fallere non possint summi fastigia caeli,
<man. astr. 3.510> non celeres obitus, stent fundamenta sub imo,
<man. astr. 3.511> [stent veri stellarum obitus verique subortus]
<man. astr. 3.512> sideraque in proprias vires sortesque recedant.
<man. astr. 3.513>      Nunc sua reddentur generatim tempora signis,        
<man. astr. 3.514> quae divisa etiam proprios ducuntur in annos
<man. astr. 3.515> et menses lucesque suas horasque dierum,
<man. astr. 3.516> per quae praecipuas ostendunt singula vires.
<man. astr. 3.517> primus erit signi, quo Sol effulserit, annus,
<man. astr. 3.518> annua quod lustrans consumit tempora mundum;        
<man. astr. 3.519> proximus atque alii subeuntia signa sequuntur.
<man. astr. 3.520> Luna dabit menses, peragit quod menstrua cursum.
<man. astr. 3.521> tutelaeque suae primas horoscopos horas
<man. astr. 3.522> asserit atque dies, traditque sequentibus astris.
<man. astr. 3.523> sic annum mensesque suos natura diesque        
<man. astr. 3.524> atque ipsas voluit numerari signa per horas,
<man. astr. 3.525> omnia ut omne foret divisum tempus in astra
<man. astr. 3.526> perque alterna suos variaret sidera motus,
<man. astr. 3.527> ut cuiusque vices ageret redeuntis in orbem.
<man. astr. 3.528> idcirco tanta est rerum discordia in aevo        
<man. astr. 3.529> et subtexta malis bona sunt lacrimaeque sequuntur
<man. astr. 3.530> vota nec inconstans servat fortuna tenorem;
<man. astr. 3.531> usque adeo permixta fluit nec permanet usquam,
<man. astr. 3.532> amisitque fidem variando cuncta per omnis.
<man. astr. 3.533> non annis anni nec menses mensibus usquam         
<man. astr. 3.534> conveniunt, seque ipsa dies alia usque requirit
<man. astr. 3.535> horaque non ulli similis producitur horae,
<man. astr. 3.536> tempora quod distant, propriis parentia signis,
<man. astr. 3.537> per numeros omnis aevi divisa volantis,
<man. astr. 3.538> talisque efficiunt vitas casusque animantum,        
<man. astr. 3.539> qualia sunt, quorum vicibus tum vertimur, astra.
<man. astr. 3.540>      Sunt quibus et caeli placeat nascentis ab orae
<man. astr. 3.541> sidere, quem memorant horoscopon inventores,
<man. astr. 3.542> parte quod ex illa describitur hora diebus,
<man. astr. 3.543> omne genus rationis agi per tempora et astra        
<man. astr. 3.544> et capite ex uno menses annosque diesque
<man. astr. 3.545> incipere atque horas tradique sequentibus astris;
<man. astr. 3.546> et, quamquam socia nascantur origine cuncta,
<man. astr. 3.547> diversas tamen esse vices, quod tardius illa,
<man. astr. 3.548> haec citius peragant orbem. semel omnia ad astra        
<man. astr. 3.549> hora die, bis mense dies venit, unus in anno
<man. astr. 3.550> mensis et exactis bis sex iam solibus annus.
<man. astr. 3.551> difficile est in idem tempus concurrere cuncta,
<man. astr. 3.552> unius ut signi pariter sit mensis et annus
<man. astr. 3.553> <atque dies atque hora simul: sibi discrepat ordo.        a
<man. astr. 3.554> saepe fit ut, mitis tulerint qui sideris annum,>        b
<man. astr. 3.555> asperioris agant mensem; si mensis in astrum
<man. astr. 3.556> laetius inciderit, signum sit triste diei;
<man. astr. 3.557> si fortuna diem foveat, sit durior hora.
<man. astr. 3.558> idcirco nihil in totum sibi credere fas est,
<man. astr. 3.559> non annos signis, menses vertentibus annis,
<man. astr. 3.560> mensibus aut luces, aut omnis lucibus horas,        
<man. astr. 3.561> quod nunc illa nimis properant, nunc illa morantur,
<man. astr. 3.562> et modo dest aliis, modo adest, vicibusque recedit
<man. astr. 3.563> aut redit atque alio mutatur tempore tempus
<man. astr. 3.564> interpellatum variata sorte dierum.
<man. astr. 3.565>      Et, quoniam docui, per singula tempora, vitae        
<man. astr. 3.566> quod quandoque genus veniat, cuiusque sit astri
<man. astr. 3.567> quisque annus, cuius mensis, simul hora diesque,
<man. astr. 3.568> altera nunc ratio, quae summam continet aevi,
<man. astr. 3.569> reddenda est, quot quaeque annos dare signa ferantur.
<man. astr. 3.570> quae tibi, cum finem vitae per sidera quaeris,        
<man. astr. 3.571> respicienda manet ratio numerisque notanda.
<man. astr. 3.572> bis quinos annos Aries unumque triente
<man. astr. 3.573> fraudatum dabit. appositis tu, Taure, duobus
<man. astr. 3.574> vincis, sed totidem Geminorum vinceris astro,
<man. astr. 3.575> tuque bis octonos, Cancer, binosque trientes,        
<man. astr. 3.576> bisque novem, Nemeaee, dabis bessemque sub illis.
<man. astr. 3.577> Erigone geminatque decem geminatque trientem,
<man. astr. 3.578> nec plures fuerint Librae quam Virginis anni.
<man. astr. 3.579> Scorpios aequabit tribuentem dona Leonem.
<man. astr. 3.580> Centauri fuerint eadem quae munera Cancri.        
<man. astr. 3.581> ter quinos, Capricorne, dares, si quattuor essent
<man. astr. 3.582> appositi menses. triplicabit Aquarius annos
<man. astr. 3.583> quattuor et menses vitam producet in octo.
<man. astr. 3.584> Piscibus est Aries et sorte et finibus haerens:
<man. astr. 3.585> lustra decem tribuent solis cum mensibus octo.        
<man. astr. 3.586>      Nec satis est annos signorum noscere certos,
<man. astr. 3.587> ne lateat ratio finem quaerentibus aevi:
<man. astr. 3.588> templa quoque et partes caeli sua munera norunt
<man. astr. 3.589> et proprias tribuunt certo discrimine summas,
<man. astr. 3.590> cum bene constiterit stellarum conditus ordo.        
<man. astr. 3.591> sed mihi templorum tantum nunc iura canentur;
<man. astr. 3.592> mox veniet mixtura suis cum viribus omnis,
<man. astr. 3.593> cum bene materies steterit percognita rerum
<man. astr. 3.594> non interpositis turbatarum undique membris.
<man. astr. 3.595> si bene constiterit primo sub cardine Luna,         
<man. astr. 3.596> qua redit in terras mundus, nascensque tenebit
<man. astr. 3.597> exortum, octo tenor decies ducetur in annos
<man. astr. 3.598> si duo decedant. at, cum sub culmine summo
<man. astr. 3.599> consistet, tribus hic numerus fraudabitur annis.
<man. astr. 3.600> bis quadragenos occasus dives in actus        
<man. astr. 3.601> solis erat, numero nisi desset olympias una.
<man. astr. 3.602> imaque tricenos bis fundamenta per annos
<man. astr. 3.603> censentur bis sex adiectis messibus aevo.
<man. astr. 3.604> quodque prius natum fuerit dextrumque trigonum
<man. astr. 3.605> hoc sexagenos tribuit duplicatque quaternos.        
<man. astr. 3.606> quod fuerit laevum praelataque signa sequetur
<man. astr. 3.607> tricenos annos duplicat, tris insuper addit.
<man. astr. 3.608> quaeque super signum nascens a cardine primum
<man. astr. 3.609> tertia sors manet et summo iam proxima caelo
<man. astr. 3.610> haec ter vicenos geminat, tris abstrahit annos.        
<man. astr. 3.611> quaeque infra veniet spatio divisa sub aequo
<man. astr. 3.612> per quinquagenas complet sua munera brumas.
<man. astr. 3.613> quemque locum superat nascens horoscopos, ille
<man. astr. 3.614> dena quater revocat vertentis tempora solis
<man. astr. 3.615> accumulatque duos cursus iuvenemque relinquit.        
<man. astr. 3.616> at qui praecedit surgentis cardinis oram
<man. astr. 3.617> vicenos ternosque dabit nascentibus annos
<man. astr. 3.618> vix degustatam rapiens sub flore iuventam.
<man. astr. 3.619> quod super occasus templum est ter dena remittit
<man. astr. 3.620> annorum spatia et decimam tribus applicat auctis.        
<man. astr. 3.621> inferius puerum interimet, bis sexque peracti
<man. astr. 3.622> immatura trahent natales corpora morti.
<man. astr. 3.623>      Sed tamen in primis memori sunt mente notanda
<man. astr. 3.624> partibus adversis quae surgunt condita signa
<man. astr. 3.625> divisumque tenent aequo discrimine caelum;        
<man. astr. 3.626> quae tropica appellant, quod in illis quattuor anni
<man. astr. 3.627> tempora vertuntur signis nodosque resolvunt
<man. astr. 3.628> totumque emutant converso cardine mundum
<man. astr. 3.629> inducuntque novas operum rerumque figuras.
<man. astr. 3.630>      Cancer ad aestivae fulget fastigia zonae        
<man. astr. 3.631> extenditque diem summum parvoque recessu
<man. astr. 3.632> destruit et, quanto fraudavit tempore luces,
<man. astr. 3.633> in tantum noctes auget: stat summa per omnis.
<man. astr. 3.634> tum Cererem fragili properant destringere culmo,
<man. astr. 3.635> Campus et in varias destringit membra palaestras,        
<man. astr. 3.636> et tepidas pelagus iactatum languet in undas.
<man. astr. 3.637> tunc et bella fero tractantur Marte cruenta
<man. astr. 3.638> nec Scythiam defendit hiems; Germania sicca
<man. astr. 3.639> iam tellure fugit Nilusque tumescit in arva.
<man. astr. 3.640> hic rerum status est, Cancri cum sidere Phoebus        
<man. astr. 3.641> solstitium facit et summo versatur Olympo.
<man. astr. 3.642>      Parte ex adversa brumam Capricornus inertem
<man. astr. 3.643> per minimas cogit luces et maxima noctis
<man. astr. 3.644> tempora, producitque diem tenebrasque resolvit,
<man. astr. 3.645> inque vicem nunc damna regit, nunc tempora supplet.        
<man. astr. 3.646> tunc riget omnis ager, clausum mare, condita castra,
<man. astr. 3.647> nec tolerant medias hiemes sudantia saxa,
<man. astr. 3.648> statque uno natura loco paulumque quiescit.
<man. astr. 3.649>      Proxima in effectum et similis referentia motus
<man. astr. 3.650> esse ferunt luces aequantia signa tenebris.        
<man. astr. 3.651> namque Aries Phoebum repetentem sidera Cancri
<man. astr. 3.652> inter principium reditus finemque coercet
<man. astr. 3.653> tempora diviso iungens concordia mundo,
<man. astr. 3.654> convertitque vices victumque a sidere Librae
<man. astr. 3.655> exsuperare diem iubet et succumbere noctes,        
<man. astr. 3.656> aestivi donec veniant ad sidera Cancri.
<man. astr. 3.657> tum primum miti pelagus consternitur unda
<man. astr. 3.658> et varios audet flores emittere tellus;
<man. astr. 3.659> tum pecudum volucrumque genus per pabula laeta
<man. astr. 3.660> in Venerem partumque ruit, totumque canora        
<man. astr. 3.661> voce nemus loquitur frondemque virescit in omnem.
<man. astr. 3.662> viribus in tantum signi natura movetur.
<man. astr. 3.663>      Huic ex adverso simili cum sorte refulget
<man. astr. 3.664> Libra diem noctemque pari cum foedere ducens,
<man. astr. 3.665> tantum quod victas usque ad se vincere noctes        
<man. astr. 3.666> ex ipsa iubet, ad brumae dum tempora surgant.
<man. astr. 3.667> tum Liber gravida descendit plenus ab ulmo
<man. astr. 3.668> pinguiaque impressis despumant musta racemis;
<man. astr. 3.669> mandant et sulcis Cererem, dum terra tepore
<man. astr. 3.670> autumni resoluta patet, dum semina ducit.        
<man. astr. 3.671>      Quattuor haec et in arte valent, ut tempora vertunt
<man. astr. 3.672> sic hos aut illos rerum flectentia casus
<man. astr. 3.673> nec quicquam in prima patientia sede manere.
<man. astr. 3.674> sed non per totas aequa est versura figuras,
<man. astr. 3.675> annua nec plenis flectuntur tempora signis.        
<man. astr. 3.676> una dies sub utroque aequat sibi tempore noctem,
<man. astr. 3.677> dum Libra atque Aries autumnum verque figurant;
<man. astr. 3.678> una dies toto Cancri longissima signo,
<man. astr. 3.679> cui nox aequalis Capricorni sidere fertur:
<man. astr. 3.680> cetera nunc urgent vicibus, nunc tempora cedunt.        
<man. astr. 3.681> una ergo in tropicis pars est cernenda figuris,
<man. astr. 3.682> quae moveat mundum, quae rerum tempora mutet,
<man. astr. 3.683> facta novet, consulta alios declinet in usus,
<man. astr. 3.684> omnia in aversum flectat contraque revolvat.
<man. astr. 3.685> has quidam vires octava in parte reponunt;        
<man. astr. 3.686> sunt quibus esse placet decimae; nec defuit auctor
<man. astr. 3.687> qui primae momenta daret frenosque dierum.
