<man. astr. 5.1> Hic alius finisset iter signisque relatis
<man. astr. 5.2> quis adversa meant stellarum numina quinque
<man. astr. 5.3> quadriiugis et Phoebus equis et Delia bigis
<man. astr. 5.4> non ultra struxisset opus, caeloque rediret
<man. astr. 5.5> ac per descensum medios percurreret ignes    
<man. astr. 5.6> Saturni, Iovis et Martis Solisque, sub illis
<man. astr. 5.7> post Venerem et Maia natum te, Luna, vagantem.
<man. astr. 5.8> me properare etiam mundus iubet omnia circum
<man. astr. 5.9> sidera vectatum toto decurrere caelo,
<man. astr. 5.10> cum semel aetherios ausus conscendere currus    
<man. astr. 5.11> summum contigerim sua per fastigia culmen.
<man. astr. 5.12> hinc vocat Orion, magni pars maxima caeli,
<man. astr. 5.13> et ratis heroum, quae nunc quoque navigat astris,
<man. astr. 5.14> Fluminaque errantis late sinuantia flexus
<man. astr. 5.15> et biferum Cetos squamis atque ore tremendo    
<man. astr. 5.16> Hesperidumque vigil custos et divitis auri
<man. astr. 5.17> et Canis in totum portans incendia mundum
<man. astr. 5.18> araque divorum, cui votum solvit Olympus;
<man. astr. 5.19> illinc per geminas Anguis qui labitur Arctos
<man. astr. 5.20> Heniochusque memor currus plaustrique Bootes    
<man. astr. 5.21> atque Ariadnaeae caelestia dona coronae,
<man. astr. 5.22> victor et invisae Perseus cum falce Medusae
<man. astr. 5.23> Andromedanque necans genitor cum coniuge Cepheus,
<man. astr. 5.24> quaque volat stellatus Equus celerique Sagittae
<man. astr. 5.25> Delphinus certans et Iuppiter alite tectus,    
<man. astr. 5.26> ceteraque in toto passim labentia caelo.
<man. astr. 5.27> quae mihi per proprias vires sunt cuncta canenda
<man. astr. 5.28> quid valeant ortu, quid cum merguntur in undas,
<man. astr. 5.29> et quota de bis sex astris pars quaeque reducat.
<man. astr. 5.30>      Vir gregis et ponti victor, cui parte relicta    
<man. astr. 5.31> nomen onusque dedit nec pelle immunis ab ipsa,
<man. astr. 5.32> Colchidos et magicas artes qui visere Iolcon
<man. astr. 5.33> Medeae iussit movitque venena per orbem,    
<man. astr. 5.34> nunc quoque vicinam puppi, ceu naviget, Argo
<man. astr. 5.35> a dextri lateris ducit regione per astra.
<man. astr. 5.36> sed tum prima suos puppis consurgit in ignes,
<man. astr. 5.37> quattuor in partes cum Corniger extulit ora.
<man. astr. 5.38> illa quisquis erit terris oriente creatus,    
<man. astr. 5.39> rector erit puppis clavoque immobilis haerens
<man. astr. 5.40> mutabit pelago terras ventisque sequetur
<man. astr. 5.41> fortunam totumque volet tranare profundum
<man. astr. 5.42> classibus atque alios menses altumque videre
<man. astr. 5.43> Phasin et in cautes Tiphyn superare ruentem.    
<man. astr. 5.44> tolle sitos ortus hominum sub sidere tali,
<man. astr. 5.45> sustuleris bellum Troiae classemque solutam
<man. astr. 5.46> sanguine et appulsam terris; non invehet undis
<man. astr. 5.47> Persida nec pelagus Xerxes facietque tegetque;
<man. astr. 5.48> versa Syracusis Salamis non merget Athenas,    
<man. astr. 5.49> Punica nec toto fluitabunt aequore rostra
<man. astr. 5.50> Actiacosque sinus inter suspensus utrimque
<man. astr. 5.51> orbis et in ponto caeli fortuna natabit.
<man. astr. 5.52> his ducibus caeco ducuntur in aequore classes
<man. astr. 5.53> et coit ipsa sibi tellus totusque per usus    
<man. astr. 5.54> diversos rerum ventis arcessitur orbis.
<man. astr. 5.55>      Sed decima lateris surgens de parte sinistri
<man. astr. 5.56> maximus Orion magnumque amplexus Olympum,
<man. astr. 5.57> quo fulgente super terras caelumque trahente
<man. astr. 5.58> ementita diem nigras nox contrahit alas,    
<man. astr. 5.59> sollertis animos, velocia corpora finget
<man. astr. 5.60> atque agilem officio mentem curasque per omnis
<man. astr. 5.61> indelassato properantia corda vigore.
<man. astr. 5.62> instar erit populi totaque habitabit in urbe
<man. astr. 5.63> limina pervolitans unumque per omnia verbum    
<man. astr. 5.64> mane salutandi portans communis amicus.
<man. astr. 5.65>      Sed, cum se terris Aries ter quinque peractis
<man. astr. 5.66> partibus extollit, primum iuga tollit ab undis
<man. astr. 5.67> Heniochus clivoque rotas convellit ab imo,
<man. astr. 5.68> qua gelidus Boreas aquilonibus instat acutis.    
<man. astr. 5.69> ille dabit proprium studium caeloque retentas
<man. astr. 5.70> quas prius in terris agitator amaverat artes:
<man. astr. 5.71> stare levi curru moderantem quattuor ora
<man. astr. 5.72> spumigeris frenata lupis et flectere equorum
<man. astr. 5.73> praevalidas vires ac torto stringere gyro;    
<man. astr. 5.74> at, cum laxato fugerunt cardine claustra,
<man. astr. 5.75> exagitare feros pronumque antire volantis
<man. astr. 5.76> vixque rotis levibus summum contingere campum
<man. astr. 5.77> vincentem pedibus ventos, vel prima tenentem
<man. astr. 5.78> agmina in obliquum cursus agitare malignos    
<man. astr. 5.79> obstantemque mora totum praecludere circum,
<man. astr. 5.80> vel medium turbae nunc dextros ire per orbes
<man. astr. 5.81> fidentem campo, nunc meta currere acuta
<man. astr. 5.82> spemque sub extremo dubiam suspendere casu.
<man. astr. 5.83> nec non alterno desultor sidere dorso    
<man. astr. 5.84> quadrupedum et stabilis poterit defigere plantas,
<man. astr. 5.85> pervolitans et equos ludet per terga volantum;
<man. astr. 5.86> aut solo vectatus equo nunc arma movebit,
<man. astr. 5.87> nunc leget in longo per cursum praemia circo.
<man. astr. 5.88> quidquid de tali studio formatur habebit.    
<man. astr. 5.89> hinc mihi Salmoneus (qui caelum imitatus in orbe,
<man. astr. 5.90> pontibus impositis missisque per aera quadrigis
<man. astr. 5.91> expressisse sonum mundi sibi visus et ipsum
<man. astr. 5.92> admovisse Iovem terris, dum fulmina fingit
<man. astr. 5.93> sensit, et immissos ignes super ipse secutus    
<man. astr. 5.94> morte Iovem didicit) generatus possit haberi.
<man. astr. 5.95> hoc genitum credas de sidere Bellerophonten
<man. astr. 5.96> imposuisse viam mundo per signa volantem,
<man. astr. 5.97> cui caelum campus fuerat, terraeque fretumque
<man. astr. 5.98> sub pedibus, non ulla tulit vestigia cursus.    
<man. astr. 5.99> his erit Heniochi surgens tibi forma notanda.
<man. astr. 5.100>      Cumque decem partes Aries duplicaverit ortus,
<man. astr. 5.101> incipient Haedi tremulum producere mentum
<man. astr. 5.102> hirtaque tum demum terris promittere terga
<man. astr. 5.103> qua dexter Boreas spirat. ne crede severae    
<man. astr. 5.104> frontis opus fingi, strictosque hinc ora Catones
<man. astr. 5.105> abruptumque pari Torquatum et Horatia facta.
<man. astr. 5.106> maius onus signo est, Haedis nec tanta petulcis
<man. astr. 5.107> conveniunt: levibus gaudent lascivaque signant
<man. astr. 5.108> pectora; et in lusus facilis agilemque vigorem    
<man. astr. 5.109> desudant; vario ducunt in amore iuventam;
<man. astr. 5.110> in vulnus numquam virtus sed saepe libido
<man. astr. 5.111> impellit, turpisque emitur vel morte voluptas;
<man. astr. 5.112> et minimum cecidisse malum est, quia crimine vincunt.
<man. astr. 5.113> nec non et cultus pecorum nascentibus addunt    
<man. astr. 5.114> pastoremque suum generant, cui fistula collo
<man. astr. 5.115> haereat et voces alterna per oscula ducat.
<man. astr. 5.116>      Sed, cum bis denas augebit septima partes
<man. astr. 5.117> Lanigeri, surgent Hyades. quo tempore natis
<man. astr. 5.118> nulla quies placet, in nullo sunt otia fructu,    
<man. astr. 5.119> sed populum turbamque petunt rerumque tumultus.
<man. astr. 5.120> seditio clamorque iuvat, Gracchosque tenentis
<man. astr. 5.121> rostra volunt Montemque Sacrum rarosque Quirites;
<man. astr. 5.122> pacis bella probant curaeque alimenta ministrant.
<man. astr. 5.123> immundosque greges agitant per sordida rura;    
<man. astr. 5.124> et fidum Laertiadae genuere syboten.
<man. astr. 5.125> hos generant Hyades mores surgentibus astris.
<man. astr. 5.126>      Ultima Lanigeri cum pars excluditur orbi,
<man. astr. 5.127> quae totum ostendit terris atque eruit undis,
<man. astr. 5.128> Olenie servans praegressos tollitur Haedos    
<man. astr. 5.129> egelido stellata polo, qua dextera pars est,
<man. astr. 5.130> officio magni mater Iovis. illa Tonanti
<man. astr. 5.131> fida alimenta dedit pectusque implevit hiantis
<man. astr. 5.132> lacte suo, dedit et dignas ad fulmina vires.
<man. astr. 5.133> hinc trepidae mentes tremebundaque corda creantur    
<man. astr. 5.134> suspensa ad strepitus levibusque obnoxia causis.
<man. astr. 5.135> his etiam ingenita est visendi ignota cupido,
<man. astr. 5.136> ut nova per montes quaerunt arbusta capellae,
<man. astr. 5.137> semper et ulterius pascentes tendere gaudent.
<man. astr. 5.138>      Taurus, in aversos praeceps cum tollitur ortus,    
<man. astr. 5.139> sexta parte sui certantis luce sorores
<man. astr. 5.140> Pleiadas ducit. quibus aspirantibus almam
<man. astr. 5.141> in lucem eduntur Bacchi Venerisque sequaces
<man. astr. 5.142> perque dapes mensasque super petulantia corda
<man. astr. 5.143> et sale mordaci dulcis quaerentia risus.    
<man. astr. 5.144> illis cura sui cultus frontisque decorae
<man. astr. 5.145> semper erit: tortos in fluctum ponere crines
<man. astr. 5.146> aut vinclis revocare comas et vertice denso
<man. astr. 5.147> fingere et appositis caput emutare capillis
<man. astr. 5.148> pumicibusque cavis horrentia membra polire    
<man. astr. 5.149> atque odisse virum teretisque optare lacertos.
<man. astr. 5.150> femineae vestes, nec in usum tegmina plantis
<man. astr. 5.151> sed speciem, fictique placent ad mollia gressus.
<man. astr. 5.152> naturae pudet, atque habitat sub pectore caeca
<man. astr. 5.153> ambitio, et morbum virtutis nomine iactant.    
<man. astr. 5.154> semper amare parum est: cupient et amare videri.
<man. astr. 5.155>      Iam vero Geminis fraterna ferentibus astra
<man. astr. 5.156> in caelum summoque natantibus aequore ponti
<man. astr. 5.157> septima pars Leporem tollit. quo sidere natis
<man. astr. 5.158> vix alas natura negat volucrisque meatus:    
<man. astr. 5.159> tantus erit per membra vigor referentia ventos.
<man. astr. 5.160> ille prius victor stadio quam missus abibit;
<man. astr. 5.161> ille cito motu rigidos eludere caestus,
<man. astr. 5.162> nunc exire levis missas nunc mittere palmas,
<man. astr. 5.163> ille pilam celeri fugientem reddere planta    
<man. astr. 5.164> et pedibus pensare manus et ludere fulcro
<man. astr. 5.165> mobilibusque citos ictus glomerare lacertis,
<man. astr. 5.166> ille potens turba perfundere membra pilarum
<man. astr. 5.167> per totumque vagas corpus disponere palmas,
<man. astr. 5.168> ut teneat tantos orbes sibique ipse reludat    
<man. astr. 5.169> et velut edoctos iubeat volitare per ipsum.
<man. astr. 5.170> invigilat curis, somnos industria vincit,
<man. astr. 5.171> otia per varios exercet dulcia lusus.
<man. astr. 5.172>      Nunc Cancro vicina canam, cui parte sinistra
<man. astr. 5.173> consurgunt Iugulae. quibus aspirantibus orti    
<man. astr. 5.174> te, Meleagre, colunt flammis absentibus ustum
<man. astr. 5.175> reddentemque tuae per mortem munera matri,
<man. astr. 5.176> cuius et ante necem paulatim vita sepulta est,
<man. astr. 5.177> atque Atalantaeos conatum ferre labores,
<man. astr. 5.178> et Calydonea bellantem rupe puellam    
<man. astr. 5.179> vincentemque viros et quam potuisse videre
<man. astr. 5.180> virgine maius erat sternentem vulnere primo.
<man. astr. 5.181> quaque erat Actaeon silvis mirandus, et ante
<man. astr. 5.182> quam canibus nova praeda fuit, ducuntur et ipsi,
<man. astr. 5.183> retibus et claudunt campos, formidine montes.    
<man. astr. 5.184> mendacisque parant foveas laqueosque tenacis
<man. astr. 5.185> currentisque feras pedicarum compede nectunt
<man. astr. 5.186> aut canibus ferrove necant praedasque reportant.
<man. astr. 5.187> sunt quibus in ponto studium est cepisse ferarum
<man. astr. 5.188> diversas facies et caeco mersa profundo    
<man. astr. 5.189> sternere litoreis monstrorum corpora harenis
<man. astr. 5.190> horrendumque fretis in bella lacessere pontum
<man. astr. 5.191> et colare vagos inductis retibus amnes
<man. astr. 5.192> ac per nulla sequi dubias vestigia praedas,
<man. astr. 5.193> luxuriae quia terra parum, fastidit et orbem    
<man. astr. 5.194> venter, et ipse gulam Nereus ex aequore pascit.
<man. astr. 5.195>      At Procyon oriens, cum iam vicesima Cancro
<man. astr. 5.196> septimaque ex undis pars sese emergit in astra,
<man. astr. 5.197> venatus non ille quidem verum arma creatis
<man. astr. 5.198> venandi tribuit. catulos nutrire sagacis    
<man. astr. 5.199> et genus a proavis, mores numerare per urbes,
<man. astr. 5.200> retiaque et valida venabula cuspide fixa
<man. astr. 5.201> lentaque correctis formare hastilia nodis,
<man. astr. 5.202> et quaecumque solet venandi poscere cura
<man. astr. 5.203> in proprios fabricare dabit venalia quaestus.    
<man. astr. 5.204>      Cum vero in vastos surget Nemeaeus hiatus,
<man. astr. 5.205> exoritur candens latratque Canicula flammas
<man. astr. 5.206> et rabit igne suo geminatque incendia solis.
<man. astr. 5.207> qua subdente facem terris radiosque vomente
<man. astr. 5.208> divinat cineres orbes fatumque supremum    
<man. astr. 5.209> sortitur, languetque suis Neptunus in undis,
<man. astr. 5.210> et viridis nemori sanguis decedit et herbis.
<man. astr. 5.211> cuncta peregrinos orbes animalia quaerunt
<man. astr. 5.212> atque eget alterius mundus; natura suismet
<man. astr. 5.213> aegrotat morbis nimios obsessa per aestus    
<man. astr. 5.214> inque rogo vivit: tantus per sidera fervor
<man. astr. 5.215> funditur atque uno cessant in lumine cuncta.
<man. astr. 5.216> haec ubi se ponto per primas extulit oras,
<man. astr. 5.217> nascentem quam nec pelagi restinxerit unda,
<man. astr. 5.218> effrenos animos violentaque pectora finget    
<man. astr. 5.219> irarumque dabit fluctus odiumque metumque
<man. astr. 5.220> totius vulgi. praecurrunt verba loquentis,
<man. astr. 5.221> ante os est animus nec magnis concita causis
<man. astr. 5.222> corda micant et lingua rabit latratque loquendo,
<man. astr. 5.223> morsibus et crebris dentes in voce relinquit.    
<man. astr. 5.224> ardescit vino vitium, viresque ministrat
<man. astr. 5.225> Bacchus et in flammam saevas exsuscitat iras.
<man. astr. 5.226> nec silvas rupesque timent vastosque leones
<man. astr. 5.227> aut spumantis apri dentes atque arma ferarum,
<man. astr. 5.228> effunduntque suas concesso in corpore flammas.    
<man. astr. 5.229> ne talis mirere artes sub sidere tali,
<man. astr. 5.230> cernis ut ipsum etiam sidus venetur in astris;
<man. astr. 5.231> praegressum quaerit Leporem comprendere cursu.
<man. astr. 5.232>      Ultima pars magni cum tollitur orta Leonis,
<man. astr. 5.233> Crater auratis surgit caelatus ab astris.    
<man. astr. 5.234> inde trahit quicumque genus moresque, sequetur
<man. astr. 5.235> irriguos ruris campos amnesque lacusque,
<man. astr. 5.236> et te, Bacche, tuas nubentem iunget ad ulmos,
<man. astr. 5.237> disponetve iugis imitatus fronde choreas,
<man. astr. 5.238> robore vel proprio fidentem in bracchia ducet    
<man. astr. 5.239> teque tibi credet semperque, ut matre resectum,
<man. astr. 5.240> abiunget thalamis, segetemque interseret uvis,
<man. astr. 5.241> quaeque alia innumeri cultus est forma per orbem
<man. astr. 5.242> pro regione colet. nec parce vina recepta
<man. astr. 5.243> hauriet, emeritis et fructibus ipse fruetur    
<man. astr. 5.244> gaudebitque mero mergetque in pocula mentem.
<man. astr. 5.245> nec solum terrae spem credet in annua vota:
<man. astr. 5.246> annonae quoque vectigal mercesque sequetur
<man. astr. 5.247> praecipue quas umor alit nec deserit unda.
<man. astr. 5.248> talis effinget Crater umoris amator.    
<man. astr. 5.249>      Iam subit Erigone. quae cum tibi quinque feretur
<man. astr. 5.250> partibus ereptis ponto, tollentur ab undis
<man. astr. 5.251> clara Ariadnaeae quondam monumenta coronae
<man. astr. 5.252> et mollis tribuent artes. hinc dona puellae
<man. astr. 5.253> namque nitent, illinc oriens est ipsa puella.    
<man. astr. 5.254> ille colet nitidis gemmantem floribus hortum
<man. astr. 5.255> caeruleumque oleis viridemve in gramine collem.    
<man. astr. 5.256> pallentis violas et purpureos hyacinthos    
<man. astr. 5.257> liliaque et Tyrias imitata papavera luces
<man. astr. 5.258> vernantisque rosae rubicundo sanguine florem
<man. astr. 5.259> conseret et veris depinget prata figuris.    
<man. astr. 5.260> aut varios nectet flores sertisque locabit
<man. astr. 5.261> effingetque suum sidus similisque <coronas
<man. astr. 5.262> Cnosiacae faciet; calamosque> in mutua pressos    a
<man. astr. 5.263> incoquet atque Arabum Syriis mulcebit odores
<man. astr. 5.264> et medios unguenta dabit referentia flatus,
<man. astr. 5.265> ut sit adulterio sucorum gratia maior.
<man. astr. 5.266> munditiae <cordi> cultusque artesque decorae
<man. astr. 5.267> et lenocinium vitae praesensque voluptas.
<man. astr. 5.268> Virginis hoc anni poscunt floresque Coronae.
<man. astr. 5.269>      At, cum per decimam consurgens horrida partem    
<man. astr. 5.270> Spica feret prae se vallantis corpus aristas,
<man. astr. 5.271> arvorum ingenerat studium rurisque colendi
<man. astr. 5.272> seminaque in faenus sulcatis credere terris
<man. astr. 5.273> usuramque sequi maiorem sorte receptis
<man. astr. 5.274> frugibus innumeris atque horrea quaerere messi    
<man. astr. 5.275> (quod solum decuit mortalis nosse metallum:
<man. astr. 5.276> nulla fames, non ulla forent ieiunia terris;
<man. astr. 5.277> dives erat census saturatis gentibus <olim
<man. astr. 5.278> argenti venis aurique latentibus> orbi)    a
<man. astr. 5.279> et, si forte labor vires tardaverit, artes
<man. astr. 5.280> quis sine nulla Ceres, non ullus seminis usus,
<man. astr. 5.281> subdere fracturo silici frumenta superque
<man. astr. 5.282> ducere pendentis orbes et mergere farra
<man. astr. 5.283> ac torrere focis hominumque alimenta parare
<man. astr. 5.284> atque unum genus in multas variare figuras.
<man. astr. 5.285> et, quia dispositis habitatur spica per artem    
<man. astr. 5.286> frugibus, ac structo similis componitur ordo,
<man. astr. 5.287> seminibusque suis cellas atque horrea praebet,
<man. astr. 5.288> sculpentem faciet sanctis laquearia templis
<man. astr. 5.289> condentemque novum caelum per tecta Tonantis.
<man. astr. 5.290> haec fuerat quondam divis concessa figura,    
<man. astr. 5.291> nunc iam luxuriae pars est: triclinia templis
<man. astr. 5.292> concertant, tectique auro iam vescimur auro.
<man. astr. 5.293>      Sed parte octava surgentem cerne Sagittam
<man. astr. 5.294> Chelarum. dabit haec iaculum torquere lacertis,
<man. astr. 5.295> et calamum nervis, glaebas et mittere virgis,    
<man. astr. 5.296> pendentemque suo volucrem deprendere caelo,
<man. astr. 5.297> cuspide vel triplici securum figere piscem.
<man. astr. 5.298> quod potius dederim Teucro sidusve genusve,
<man. astr. 5.299> teve, Philoctete, cui malim credere parti?
<man. astr. 5.300> Hectoris ille faces arcu taedamque fugavit,    
<man. astr. 5.301> mittebat saevos ignes quae mille carinis.
<man. astr. 5.302> hic sortem pharetra Troiae bellique gerebat,
<man. astr. 5.303> maior et armatis hostis subsederat exul.
<man. astr. 5.304> quin etiam ille pater tali de sidere cretus
<man. astr. 5.305> esse potest, qui serpentem super ora cubantem    
<man. astr. 5.306> infelix nati somnumque animamque bibentem
<man. astr. 5.307> sustinuit misso petere ac prosternere telo.
<man. astr. 5.308> ars erat esse patrem; vicit natura periclum
<man. astr. 5.309> et pariter iuvenem somnoque ac morte levavit
<man. astr. 5.310> tunc iterum natum et fato per somnia raptum.    
<man. astr. 5.311>      At, cum secretis improvidus Haedus in antris
<man. astr. 5.312> erranti similis fratrum vestigia quaerit
<man. astr. 5.313> postque gregem longo producitur intervallo,
<man. astr. 5.314> sollertis animos agitataque pectora in usus
<man. astr. 5.315> effingit varios nec deficientia curis    
<man. astr. 5.316> nec contenta domo. populi sunt illa ministra
<man. astr. 5.317> perque magistratus et publica iura feruntur.
<man. astr. 5.318> non illo coram digitos quaesiverit hasta,
<man. astr. 5.319> defueritque bonis sector, poenamque lucretur
<man. astr. 5.320> noxius et patriam fraudarit debitor aeris.    
<man. astr. 5.321> cognitor est urbis. nec non lascivit amores
<man. astr. 5.322> in varios ponitque forum suadente Lyaeo,
<man. astr. 5.323> mobilis in saltus et scaenae mollior arte.
<man. astr. 5.324>      Nunc surgente Lyra testudinis enatat undis
<man. astr. 5.325> forma per heredem tantum post fata sonantis,    
<man. astr. 5.326> qua quondam somnumque fretis Oeagrius Orpheus
<man. astr. 5.327> et sensus scopulis et silvis addidit aures
<man. astr. 5.328> et Diti lacrimas et morti denique finem.
<man. astr. 5.329> hinc venient vocis dotes chordaeque sonantis
<man. astr. 5.330> garrulaque <in> modulos diversa tibia forma    
<man. astr. 5.331> et quodcumque manu loquitur flatuque movetur.
<man. astr. 5.332> ille dabit cantus inter convivia dulcis
<man. astr. 5.333> mulcebitque sono Bacchum noctemque tenebit.
<man. astr. 5.334> quin etiam curas inter secreta movebit
<man. astr. 5.335> carmina furtivo modulatus murmure vocem,    
<man. astr. 5.336> solus et ipse suas semper cantabit ad aures,
<man. astr. 5.337> sic dictante Lyra, cum pars vicesima sexta
<man. astr. 5.338> Chelarum surget, quae cornua ducet ad astra.
<man. astr. 5.339>      Quid regione Nepae vix partes octo trahentis
<man. astr. 5.340> Ara ferens turis stellis imitantibus ignem,    
<man. astr. 5.341> in qua devoti quondam cecidere Gigantes,
<man. astr. 5.342> nec prius armavit violento fulmine dextram
<man. astr. 5.343> Iuppiter, ante deos quam constitit ipse sacerdos?
<man. astr. 5.344> quos potius fingent ortus quam templa colentis
<man. astr. 5.345> atque auctoratos in tertia iura ministros,    
<man. astr. 5.346> divorumque sacra venerantis numina voce,
<man. astr. 5.347> paene deos et qui possint ventura videre?
<man. astr. 5.348>      Quattuor appositis Centaurus partibus effert
<man. astr. 5.349> sidera et ex ipso mores nascentibus addit.
<man. astr. 5.350> aut stimulis agitabit onus mixtasque iugabit    
<man. astr. 5.351> semine quadrupedes aut curru celsior ibit
<man. astr. 5.352> aut onerabit equos armis aut ducet in arma.
<man. astr. 5.353> ille tenet medicas artes ad membra ferarum
<man. astr. 5.354> et non auditos mutarum tollere morbos.
<man. astr. 5.355> hoc est artis opus, non exspectare gementis    
<man. astr. 5.356> et sibi non aegrum iamdudum credere corpus.
<man. astr. 5.357>      Hunc subit Arcitenens, cuius pars quinta nitentem
<man. astr. 5.358> Arcturum ostendit ponto. quo tempore natis
<man. astr. 5.359> Fortuna ipsa suos audet committere census,
<man. astr. 5.360> regalis ut opes et sancta aeraria servent    
<man. astr. 5.361> regnantes sub rege suo rerumque ministri,
<man. astr. 5.362> tutelamque gerant populi, domibusve regendis
<man. astr. 5.363> praepositi curas alieno limine claudant.
<man. astr. 5.364>      Arcitenens cum se totum produxerit undis,
<man. astr. 5.365> ter decima sub parte feri formantibus astris    
<man. astr. 5.366> plumeus in caelum nitidis Olor evolat alis.
<man. astr. 5.367> quo surgente trahens lucem matremque relinquens
<man. astr. 5.368> ipse quoque aerios populos caeloque dicatum
<man. astr. 5.369> alituum genus in studium censusque vocabit.
<man. astr. 5.370> mille fluent artes: aut bellum indicere mundo    
<man. astr. 5.371> et medios inter volucrem prensare meatus,
<man. astr. 5.372> aut nidis damnare suis, ramove sedentem
<man. astr. 5.373> pascentemve super surgentia ducere lina.
<man. astr. 5.374> atque haec in luxum. iam ventri longius itur
<man. astr. 5.375> quam modo militiae: Numidarum pascimur oris    
<man. astr. 5.376> Phasidos et lucis; arcessitur inde macellum
<man. astr. 5.377> unde aurata novo devecta est aequore pellis.
<man. astr. 5.378> quin etiam linguas hominum sensusque docebit
<man. astr. 5.379> aerias volucres novaque in commercia ducet
<man. astr. 5.380> verbaque praecipiet naturae lege negata.    
<man. astr. 5.381> ipse deum Cycnus condit vocemque sub illo
<man. astr. 5.382> non totus volucer, secumque immurmurat intus.
<man. astr. 5.383> nec te praetereant clausas qui culmine summo
<man. astr. 5.384> pascere aves Veneris gaudent et reddere caelo
<man. astr. 5.385> aut certis revocare notis, totamve per urbem    
<man. astr. 5.386> qui gestant caveis volucres ad iussa paratas,
<man. astr. 5.387> quorum omnis parvo consistit passere census.
<man. astr. 5.388> has erit et similis tribuens Olor aureus artes.
<man. astr. 5.389>      Anguitenens magno circumdatus orbe draconis,
<man. astr. 5.390> cum venit in regione tuae, Capricorne, figurae,    
<man. astr. 5.391> non inimica facit serpentum membra creatis.
<man. astr. 5.392> accipient sinibusque suis peploque fluenti
<man. astr. 5.393> osculaque horrendis iungent impune venenis.
<man. astr. 5.394>      At, cum se patrio producens aequore Piscis
<man. astr. 5.395> in caelumque ferens alienis finibus ibit,    
<man. astr. 5.396> quisquis erit tali capiens sub tempore vitam,
<man. astr. 5.397> litoribus ripisve suos circumferet annos,
<man. astr. 5.398> pendentem et caeco captabit in aequore piscem,
<man. astr. 5.399> et perlucentis cupiens prensare lapillos    
<man. astr. 5.400> verticibus mediis oculos immittet avaros
<man. astr. 5.401> cumque suis domibus concha valloque latentis    
<man. astr. 5.402> protrahet immersus. nihil est audere relictum:
<man. astr. 5.403> quaestus naufragio petitur corpusque profundo
<man. astr. 5.404> immissum pariter quam praeda exquiritur ipsa.
<man. astr. 5.405> nec semper tanti merces est parva laboris:
<man. astr. 5.406> censibus aequantur conchae, lapidumque nitore
<man. astr. 5.407> vix quisquam est locuples. oneratur terra profundo.    
<man. astr. 5.408> tali sorte suas artes per litora tractat,
<man. astr. 5.409> aut emit externos pretio mutatque labores
<man. astr. 5.410> institor aequoreae varia sub imagine mercis.
<man. astr. 5.411>      Cumque Fidis magno succedunt sidera mundo
<man. astr. 5.412> quaesitor scelerum veniet vindexque reorum,    
<man. astr. 5.413> qui commissa suis rimabitur argumentis
<man. astr. 5.414> in lucemque trahet tacita latitantia fraude.
<man. astr. 5.415> hinc etiam immitis tortor poenaeque minister
<man. astr. 5.416> et quisquis verove favet culpamve perodit
<man. astr. 5.417> proditur atque alto qui iurgia pectore tollat.    
<man. astr. 5.418>      Caeruleus ponto cum se Delphinus in astra
<man. astr. 5.419> erigit et squamam stellis imitantibus exit,
<man. astr. 5.420> ambiguus terrae partus pelagique creatur.
<man. astr. 5.421> nam, velut ipse citis perlabitur aequora pinnis
<man. astr. 5.422> nunc summum scindens pelagus nunc alta profundi    
<man. astr. 5.423> et sinibus vires sumit fluctumque figurat,
<man. astr. 5.424> sic, venit ex illo quisquis, volitabit in undis.
<man. astr. 5.425> nunc alterna ferens in lentos bracchia tractus
<man. astr. 5.426> <conspicuus franget spumanti limite pontum>    a
<man. astr. 5.427> et plausa resonabit aqua, nunc aequore mersas
<man. astr. 5.428> diducet palmas furtiva biremis in ipso,
<man. astr. 5.429> nunc in aquas rectus veniet passuque natabit
<man. astr. 5.430> et vada mentitus reddet super aequora campum;
<man. astr. 5.431> aut immota ferens in tergus membra latusque
<man. astr. 5.432> non onerabit aquas summisque accumbet in undis
<man. astr. 5.433> pendebitque super, totus sine remige velum.    
<man. astr. 5.434> illis in ponto iucundum est quaerere pontum,
<man. astr. 5.435> corporaque immergunt undis ipsumque sub antris
<man. astr. 5.436> Nerea et aequoreas conantur visere Nymphas,
<man. astr. 5.437> exportantque maris praedas et rapta profundo
<man. astr. 5.438> naufragia atque imas avidi scrutantur harenas.    
<man. astr. 5.439> par ex diverso studium sociatur utrumque
<man. astr. 5.440> in genus atque uno digestum semine surgit.
<man. astr. 5.441> adnumeres etiam illa licet cognata per artem
<man. astr. 5.442> corpora, quae valido saliunt excussa petauro
<man. astr. 5.443> alternosque cient motus, elatus et ante    
<man. astr. 5.444> nunc iacet atque huius casu suspenditur ille,
<man. astr. 5.445> membrave per flammas orbesque emissa flagrantis,
<man. astr. 5.446> quae delphina suo per inane imitantia motu    
<man. astr. 5.447> molliter ut liquidis per humum ponuntur in undis    
<man. astr. 5.448> et viduata volant pinnis et in aere ludunt.    
<man. astr. 5.449> at, si deficient artes, remanebit in illis
<man. astr. 5.450> materies tamen apta; dabit natura vigorem
<man. astr. 5.451> atque alacris cursus campoque volantia membra.
<man. astr. 5.452>      Sed regione means Cepheus umentis Aquari
<man. astr. 5.453> non dabit in lusum mores. facit ora severae    
<man. astr. 5.454> frontis <is> ac vultus componit pondere mentis.
<man. astr. 5.455> pascentur curis veterumque exempla revolvent
<man. astr. 5.456> semper et antiqui laudabunt verba Catonis.
<man. astr. 5.457> componet teneros etiam qui nutriat annos    
<man. astr. 5.458> et dominum dominus praetextae lege sequatur
<man. astr. 5.459> quodque agat id credat, stupefactus imagine iuris,
<man. astr. 5.460> tutorisve supercilium patruive rigorem.    
<man. astr. 5.461> quin etiam tragico praestabunt verba coturno,    
<man. astr. 5.462> cuius erit, quamquam in chartis, stilus ipse cruentus
<man. astr. 5.463> nec minus hae scelerum facie rerumque tumultu
<man. astr. 5.464> gaudebunt. vix una trium memorare sepulcra
<man. astr. 5.465> ructantemque patrem natos solemque reversum
<man. astr. 5.466> et caecum sine nube diem, Thebana iuvabit
<man. astr. 5.467> dicere bella uteri mixtumque in fratre parentem,
<man. astr. 5.468> quin et Medeae natos fratremque patremque,    
<man. astr. 5.469> hinc vestes flammas illinc pro munere missas
<man. astr. 5.470> aeriamque fugam natosque ex ignibus annos.
<man. astr. 5.471> mille alias rerum species in carmina ducent;
<man. astr. 5.472> forsitan ipse etiam Cepheus referetur in actus.
<man. astr. 5.473> et, siquis studio scribendi mitior ibit,    
<man. astr. 5.474> comica componet laetis spectacula ludis,
<man. astr. 5.475> ardentis iuvenes raptasque in amore puellas
<man. astr. 5.476> elusosque senes agilisque per omnia servos,
<man. astr. 5.477> quis in cuncta suam produxit saecula vitam
<man. astr. 5.478> doctior urbe sua linguae sub flore Menander,    
<man. astr. 5.479> qui vitae ostendit vitam chartisque sacravit.
<man. astr. 5.480> et, si tanta operum vires commenta negarint,
<man. astr. 5.481> externis tamen aptus erit, nunc voce poetis
<man. astr. 5.482> nunc tacito gestu referensque affectibus ora,
<man. astr. 5.483> et sua dicendo faciet,    a
<man. astr. 5.484> scaenisque togatos    b
<man. astr. 5.485> aut magnos heroas aget,    a
<man. astr. 5.486> solusque per omnis    b
<man. astr. 5.487> ibit personas et turbam reddet in uno;
<man. astr. 5.488> omnis fortunae vultum per membra reducet,    
<man. astr. 5.489> aequabitque choros gestu cogetque videre
<man. astr. 5.490> praesentem Troiam Priamumque ante ora cadentem.
<man. astr. 5.491>      Nunc Aquilae sidus referam, quae parte sinistra
<man. astr. 5.492> rorantis iuvenis, quem terris sustulit ipsa,
<man. astr. 5.493> fertur et extentis praedam circumvolat alis.
<man. astr. 5.494> fulmina missa refert et caelo militat ales
<man. astr. 5.495> bis sextamque notat partem fluvialis Aquari.    
<man. astr. 5.496> illius in terris orientis tempore natus
<man. astr. 5.497> ad spolia et partas surget vel caede rapinas
<man. astr. 5.498> nec pacem bello, civem discernet ab hoste,    
<man. astr. 5.499> cumque hominum derit strages, dabit ille ferarum.    
<man. astr. 5.500> ipse sibi lex est, et qua fert cumque voluntas    
<man. astr. 5.501> praecipitant vires; laus est contemnere cuncta.
<man. astr. 5.502> et, si forte bonis accesserit impetus ausis,
<man. astr. 5.503> improbitas fiet virtus, et condere bella
<man. astr. 5.504> et magnis patriam poterit ditare triumphis.
<man. astr. 5.505> et, quia non tractat volucris sed suggerit arma    
<man. astr. 5.506> immissosque refert ignes et fulmina reddit,
<man. astr. 5.507> regis erit magnive ducis per bella minister
<man. astr. 5.508> ingentisque suis praestabit viribus usus.
<man. astr. 5.509>      At, cum Cassiope bis denis partibus actis
<man. astr. 5.510> aequorei iuvenis dextra de parte resurgit,    
<man. astr. 5.511> artifices auri faciet, qui mille figuris
<man. astr. 5.512> vertere opus possint caraeque acquirere dotem
<man. astr. 5.513> materiae et lapidum vivos miscere colores.
<man. astr. 5.514> hinc Augusta nitent sacratis munera templis,
<man. astr. 5.515> aurea Phoebeis certantia lumina flammis    
<man. astr. 5.516> gemmarumque umbra radiantes lucibus ignes.
<man. astr. 5.517> hinc Pompeia manent veteris monumenta triumphi
<man. astr. 5.518> et Mithridateos vultus induta tropaea,    
<man. astr. 5.519> non exstincta die semperque recentia flammis.    
<man. astr. 5.520> hinc lenocinium formae cultusque repertus
<man. astr. 5.521> corporis atque auro quaesita est gratia frontis
<man. astr. 5.522> perque caput ducti lapides per colla manusque
<man. astr. 5.523> et pedibus niveis fulserunt aurea vincla.
<man. astr. 5.524> quid potius matrona velit tractare creatos    
<man. astr. 5.525> quam factum revocare suos quod possit ad usus?
<man. astr. 5.526> ac, ne materies tali sub munere desit,
<man. astr. 5.527> quaerere sub terris aurum furtoque latentem
<man. astr. 5.528> naturam eruere <omnem> orbemque invertere praedae
<man. astr. 5.529> imperat et glaebas inter deprendere gazam    
<man. astr. 5.530> invitamque novo tandem producere caelo.
<man. astr. 5.531> ille etiam fulvas avidus numerabit harenas
<man. astr. 5.532> perfundetque novo stillantia litora ponto
<man. astr. 5.533> parvaque ramentis faciet momenta minutis
<man. astr. 5.534> Pactolive leget census spumantis in aurum;    
<man. astr. 5.535> aut coquet argenti glaebas venamque latentem    
<man. astr. 5.536> eruet et silicem rivo saliente liquabit;
<man. astr. 5.537> aut facti mercator erit per utrumque metalli,
<man. astr. 5.538> alterum et alterius semper mutabit ad usus.
<man. astr. 5.539> talia Cassiope nascentum pectora finget.
<man. astr. 5.540>      Andromedae sequitur sidus, quae Piscibus ortis
<man. astr. 5.541> bis sex in partes caelo venit aurea dextro.
<man. astr. 5.542> hanc quondam poenae dirorum culpa parentum    
<man. astr. 5.543> prodidit, infestus totis cum finibus omnis
<man. astr. 5.544> incubuit pontus, fluitavit naufraga tellus,
<man. astr. 5.545> et quod erat regnum pelagus fuit. una malorum    
<man. astr. 5.546> proposita est merces, vesano dedere ponto    
<man. astr. 5.547> Andromedan, teneros ut belua manderet artus.
<man. astr. 5.548> hic hymenaeus erat, solataque publica damna
<man. astr. 5.549> privatis lacrimans ornatur victima poenae
<man. astr. 5.550> induiturque sinus non haec ad vota paratos,
<man. astr. 5.551> virginis et vivae rapitur sine funere funus.
<man. astr. 5.552> at, simul infesti ventum est ad litora ponti,
<man. astr. 5.553> mollia per duras panduntur bracchia cautes;    
<man. astr. 5.554> astrinxere pedes scopulis, iniectaque vincla,
<man. astr. 5.555> et cruce virginea moritura puella pependit.
<man. astr. 5.556> servatur tamen in poena vultusque pudorque;
<man. astr. 5.557> supplicia ipsa decent; nivea cervice reclinis
<man. astr. 5.558> molliter ipsa suae custos est visa figurae.    
<man. astr. 5.559> defluxere sinus umeris fugitque lacertos
<man. astr. 5.560> vestis et effusi scapulis haesere capilli.
<man. astr. 5.561> te circum alcyones pinnis planxere volantes
<man. astr. 5.562> fleveruntque tuos miserando carmine casus
<man. astr. 5.563> et tibi contextas umbram fecere per alas.    
<man. astr. 5.564> ad tua sustinuit fluctus spectacula pontus
<man. astr. 5.565> assuetasque sibi desit perfundere rupes,
<man. astr. 5.566> extulit et liquido Nereis ab aequore vultus
<man. astr. 5.567> et, casus miserata tuos, roravit et undas.
<man. astr. 5.568> ipsa levi flatu refovens pendentia membra    
<man. astr. 5.569> aura per extremas resonavit flebile rupes.
<man. astr. 5.570> tandem Gorgonei victorem Persea monstri
<man. astr. 5.571> felix illa dies redeuntem ad litora duxit.
<man. astr. 5.572> isque, ubi pendentem vidit de rupe puellam,
<man. astr. 5.573> deriguit, facie quem non stupefecerat hostis,    
<man. astr. 5.574> vixque manu spolium tenuit, victorque Medusae
<man. astr. 5.575> victus in Andromeda est. iam cautibus invidet ipsis
<man. astr. 5.576> felicisque vocat, teneant quae membra, catenas;
<man. astr. 5.577> et, postquam poenae causam cognovit ab ipsa,
<man. astr. 5.578> destinat in thalamos per bellum vadere ponti,    
<man. astr. 5.579> altera si Gorgo veniat, non territus illa.
<man. astr. 5.580> concitat aerios cursus flentisque parentes
<man. astr. 5.581> promissu vitae recreat pactusque maritam
<man. astr. 5.582> ad litus remeat. gravidus iam surgere pontus
<man. astr. 5.583> coeperat ac longo fugiebant agmine fluctus    
<man. astr. 5.584> impellentis onus monstri. caput eminet undas
<man. astr. 5.585> scindentis pelagusque vomit, circumsonat aequor
<man. astr. 5.586> dentibus, inque ipso rapidum mare navigat ore;
<man. astr. 5.587> hinc vasti surgunt immensis torquibus orbes
<man. astr. 5.588> tergaque consumunt pelagus. sonat undique Phorcys    
<man. astr. 5.589> atque ipsi metuunt montes scopulique ruentem.
<man. astr. 5.590> infelix virgo, quamvis sub vindice tanto
<man. astr. 5.591> quae tua tunc fuerat facies! quam fugit in auras
<man. astr. 5.592> spiritus! ut toto caruerunt sanguine membra,
<man. astr. 5.593> cum tua fata cavis e rupibus ipsa videres    
<man. astr. 5.594> adnantemque tibi poenam pelagusque ferentem
<man. astr. 5.595> quantula praeda maris! quassis hic subvolat alis
<man. astr. 5.596> Perseus et semet caelo iaculatur in hostem
<man. astr. 5.597> Gorgoneo tinctum defigens sanguine ferrum.
<man. astr. 5.598> illa subit contra versamque a gurgite frontem    
<man. astr. 5.599> erigit et tortis innitens orbibus alte
<man. astr. 5.600> emicat ac toto sublimis corpore fertur.
<man. astr. 5.601> sed, quantum illa subit, semper, iaculata profundo,
<man. astr. 5.602> in tantum revolat laxumque per aethera ludit
<man. astr. 5.603> Perseus et ceti subeuntis verberat ora.    
<man. astr. 5.604> nec cedit tamen illa viro, sed saevit in auras
<man. astr. 5.605> morsibus, et vani crepitant sine vulnere dentes;
<man. astr. 5.606> efflat et in caelum pelagus mergitque volantem
<man. astr. 5.607> sanguineis undis pontumque exstillat in astra.
<man. astr. 5.608> spectabat pugnam pugnandi causa puella,    
<man. astr. 5.609> iamque oblita sui metuit pro vindice tali
<man. astr. 5.610> suspirans animoque magis quam corpore pendet.
<man. astr. 5.611> tandem confossis subsedit belua membris
<man. astr. 5.612> plena maris summasque iterum remeavit ad undas
<man. astr. 5.613> et magnum vasto contexit corpore pontum,    
<man. astr. 5.614> tum quoque terribilis nec virginis ore videnda.
<man. astr. 5.615> perfundit liquido Perseus in marmore corpus,
<man. astr. 5.616> maior et ex undis ad cautes pervolat altas
<man. astr. 5.617> solvitque haerentem vinclis de rupe puellam
<man. astr. 5.618> desponsam pugna, nupturam dote mariti.    
<man. astr. 5.619> hic dedit Andromedae caelum stellisque sacravit
<man. astr. 5.620> mercedem tanti belli, quo concidit ipsa
<man. astr. 5.621> Gorgone non levius monstrum pelagusque levavit.
<man. astr. 5.622>      Quisquis in Andromedae surgentis tempora ponto
<man. astr. 5.623> nascitur, immitis veniet poenaeque minister    
<man. astr. 5.624> carceris et duri custos, quo stante superbe
<man. astr. 5.625> prostratae iaceant miserorum in limine matres
<man. astr. 5.626> pernoctesque patres cupiant extrema suorum
<man. astr. 5.627> oscula et in proprias animam transferre medullas.
<man. astr. 5.628> carnificisque venit mortem vendentis imago    
<man. astr. 5.629> accensosque rogos, cui stricta saepe securi
<man. astr. 5.630> supplicium vectigal erit, qui denique posset
<man. astr. 5.631> pendentem e scopulis ipsam spectare puellam,
<man. astr. 5.632> vinctorum dominus sociusque in parte catenae
<man. astr. 5.633> interdum, poenis ut noxia corpora servet.    
<man. astr. 5.634>      Piscibus exortis cum pars vicesima prima
<man. astr. 5.635> signabit terrae limen, fulgebit et orbi,
<man. astr. 5.636> aerius nascetur Equus caeloque volabit,
<man. astr. 5.637> velocisque dabit sub tali tempore partus
<man. astr. 5.638> omne per officium vigilantia membra ferentis.    
<man. astr. 5.639> hic glomerabit equo gyros dorsoque superbus
<man. astr. 5.640> ardua bella geret rector cum milite mixtus;
<man. astr. 5.641> hic stadium fraudare fide poteritque videri
<man. astr. 5.642> mentitus passus et campum tollere cursu.
<man. astr. 5.643> nam quis ab extremo citius revolaverit orbe    
<man. astr. 5.644> nuntius extremumve levis penetraverit orbem?
<man. astr. 5.645> vilibus ille etiam sanabit vulnera sucis
<man. astr. 5.646> quadrupedum, et medicas herbas in membra ferarum
<man. astr. 5.647> noverit, humanos et quae nascentur ad usus.
<man. astr. 5.648>      Nixa genu species et Graio nomine dicta    
<man. astr. 5.649> Engonasin, cui nulla fides sub origine constat,
<man. astr. 5.650> dextra per extremos attollit lumina Pisces.
<man. astr. 5.651> hinc fuga nascentum, dolus insidiaeque creantur,
<man. astr. 5.652> grassatorque venit media metuendus in urbe.
<man. astr. 5.653> et, si forte aliquas animus consurget in artes,    
<man. astr. 5.654> in praerupta dabit studium, vendetque periclo
<man. astr. 5.655> ingenium, ac tenuis ausus sine limite gressus
<man. astr. 5.656> certa per extentos ponet vestigia funes
<man. astr. 5.657> et caeli meditatus iter vestigia perdet
<man. astr. 5.658> paene sua et pendens populum suspendet ab ipso.    
<man. astr. 5.659>      Laeva sub extremis consurgunt sidera Ceti
<man. astr. 5.660> Piscibus Andromedan ponto caeloque sequentis.
<man. astr. 5.661> hoc trahit in pelagi caedes et vulnera natos
<man. astr. 5.662> squamigeri gregis, extentis laqueare porfundum
<man. astr. 5.663> retibus et pontum vinclis artare furentis;    
<man. astr. 5.664> et velut in laxo securas aequore phocas
<man. astr. 5.665> carceribus claudent raris et compede nectent
<man. astr. 5.666> incautosque trahent macularum nemine thynnos.
<man. astr. 5.667> nec cepisse sat est: luctantur corpora nodis
<man. astr. 5.668> exceptantque novas acies ferroque necantur,    
<man. astr. 5.669> inficiturque suo permixtus sanguine pontus.
<man. astr. 5.670> tum quoque, cum toto iacuerunt litore praedae,
<man. astr. 5.671> altera fit caedis caedes: scinduntur in artus,
<man. astr. 5.672> corpore et ex uno varius discribitur usus.
<man. astr. 5.673> illa datis melior, sucis pars illa retentis.    
<man. astr. 5.674> hinc sanies pretiosa fluit floremque cruoris
<man. astr. 5.675> evomit ex mixto gustum sale temperat oris;
<man. astr. 5.676> illa putris turbae strages confunditur omnis
<man. astr. 5.677> permiscetque suas alterna in damna figuras
<man. astr. 5.678> communemque cibis usum sucumque ministrat.    
<man. astr. 5.679> aut, cum caeruleo stetit ipsa simillima ponto
<man. astr. 5.680> squamigerum nubes turbaque immobilis haeret,
<man. astr. 5.681> excipitur vasta circum vallata sagena
<man. astr. 5.682> ingentisque lacus et Bacchi dolia complet
<man. astr. 5.683> umorisque vomit socias per mutua dotes    
<man. astr. 5.684> et fluit in liquidam tabem resoluta medullas.
<man. astr. 5.685> quin etiam magnas poterunt celebrare salinas
<man. astr. 5.686> et pontum coquere et ponti secernere virus,
<man. astr. 5.687> cum solidum certo distendunt margine campum
<man. astr. 5.688> appelluntque suo deductum ex aequore fluctum    
<man. astr. 5.689> claudendoque negant abitum: sic suscipit undas
<man. astr. 5.690> area et epoto per solem umore nitescit.
<man. astr. 5.691> congeritur siccum pelagus mensisque profundi
<man. astr. 5.692> canities detonsa maris, spumaeque rigentis
<man. astr. 5.693> ingentis faciunt tumulos, pelagique venenum,    
<man. astr. 5.694> quo perit usus aquae suco corruptus amaro,
<man. astr. 5.695> vitali sale permutant redduntque salubre.
<man. astr. 5.696>      At, revoluta polo cum primis vultibus Arctos
<man. astr. 5.697> ad sua perpetuos revocat vestigia passus
<man. astr. 5.698> numquam tincta vadis sed semper flexilis orbe,    
<man. astr. 5.699> [aut Cynosura minor cum prima luce resurgit
<man. astr. 5.700> et pariter vastusve Leo vel Scorpius acer
<man. astr. 5.701> nocte sub extrema promittunt iura diei]
<man. astr. 5.702> non inimica ferae tali sub tempore natis
<man. astr. 5.703> ora ferent, placidasque regent commercia gentes.    
<man. astr. 5.704> ille manu vastos poterit frenare leones
<man. astr. 5.705> et palpare lupos, pantheris ludere captis,
<man. astr. 5.706> nec fugiet validas cognati sideris ursas
<man. astr. 5.707> inque artes hominum perversaque munera ducet;
<man. astr. 5.708> ille elephanta premet dorso stimulisque movebit    
<man. astr. 5.709> turpiter in tanto cedentem pondere punctis;
<man. astr. 5.710> ille tigrim rabie solvet pacique domabit,
<man. astr. 5.711> quaeque alia infestant furiis animalia terras
<man. astr. 5.712> iunget amicitia secum, catulosque sagacis
<man. astr. 5.713>                                 *                                             a
<man. astr. 5.714> has stellis proprias vires et tempora rerum    
<man. astr. 5.715> constituit magni quondam fabricator Olympi.
<man. astr. 5.716>                                 *                                             b
<man. astr. 5.717> tertia Pleiadas dotavit forma sorores
<man. astr. 5.718> femineum rubro vultum suffusa pyropo,
<man. astr. 5.719> invenitque parem sub te, Cynosura, colorem,
<man. astr. 5.720> et quos Delphinus iaculatur quattuor ignes
<man. astr. 5.721> Deltotonque tribus facibus, similique nitentem
<man. astr. 5.722> luce Aquilam et flexos per lubrica terga dracones.    
<man. astr. 5.723> tum quartum sextumque genus discernitur omni
<man. astr. 5.724> e numero, summamque gradus qui iungit utramque.
<man. astr. 5.725> maxima pars numero censu concluditur imo,
<man. astr. 5.726> quae neque per cunctas noctes neque tempore in omni
<man. astr. 5.727> resplendet vasto caeli summota profundo,    
<man. astr. 5.728> sed, cum clara suos avertit Delia cursus
<man. astr. 5.729> cumque vagae stellae terris sua lumina condunt,
<man. astr. 5.730> mersit et ardentis Orion aureus ignes
<man. astr. 5.731> signaque transgressus permutat tempora Phoebus,
<man. astr. 5.732> effulget tenebris et nocte accenditur atra.    
<man. astr. 5.733> tum conferta licet caeli fulgentia templa
<man. astr. 5.734> cernere seminibus <minimis> totumque micare
<man. astr. 5.735> stipatum stellis mundum nec cedere summa    
<man. astr. 5.736> floribus aut siccae curvum per litus harenae,
<man. astr. 5.737> sed, quot eant semper nascentes aequore fluctus,
<man. astr. 5.738> quot delapsa cadant foliorum milia silvis,
<man. astr. 5.739> amplius hoc ignes numero volitare per orbem.
<man. astr. 5.740> utque per ingentis populus discribitur urbes,
<man. astr. 5.741> principiumque patres retinent et proximum equester    
<man. astr. 5.742> ordo locum, populumque equiti populoque subire
<man. astr. 5.743> vulgus iners videas et iam sine nomine turbam,
<man. astr. 5.744> sic etiam magno quaedam res publica mundo est
<man. astr. 5.745> quam natura facit, quae caelo condidit urbem.
<man. astr. 5.746> sunt stellae procerum similes, sunt proxima primis    
<man. astr. 5.747> sidera, suntque gradus atque omnia iusta priorum:
<man. astr. 5.748> maximus est populus summo qui culmine fertur;
<man. astr. 5.749> cui si pro numero vires natura dedisset,
<man. astr. 5.750> ipse suas aether flammas sufferre nequiret,
<man. astr. 5.751> totus et accenso mundus flagraret Olympo.    
