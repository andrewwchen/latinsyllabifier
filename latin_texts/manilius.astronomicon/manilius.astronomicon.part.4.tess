<man. astr. 4.1> Quid tam sollicitis vitam consumimus annis
<man. astr. 4.2> torquemurque metu caecaque cupidine rerum
<man. astr. 4.3> aeternisque senes curis, dum quaerimus, aevum
<man. astr. 4.4> perdimus et nullo votorum fine beati
<man. astr. 4.5> victuros agimus semper nec vivimus umquam,        
<man. astr. 4.6> pauperiorque bonis quisque est, quia plura requirit
<man. astr. 4.7> nec quod habet numerat, tantum quod non habet optat,
<man. astr. 4.8> cumque sibi parvos usus natura reposcat
<man. astr. 4.9> materiam struimus magnae per vota ruinae
<man. astr. 4.10> luxuriamque lucris emimus luxuque rapinas,        
<man. astr. 4.11> et summum census pretium est effundere censum?
<man. astr. 4.12> solvite, mortales, animos curasque levate
<man. astr. 4.13> totque supervacuis vitam deplete querellis.
<man. astr. 4.14> fata regunt orbem, certa stant omnia lege
<man. astr. 4.15> longaque per certos signantur tempora casus.        
<man. astr. 4.16> nascentes morimur, finisque ab origine pendet.
<man. astr. 4.17> hinc et opes et regna fluunt et, saepius orta,
<man. astr. 4.18> paupertas, artesque datae moresque creatis
<man. astr. 4.19> et vitia et laudes, damna et compendia rerum.
<man. astr. 4.20> nemo carere dato poterit nec habere negatum        
<man. astr. 4.21> fortunamve suis invitam prendere votis
<man. astr. 4.22> aut fugere instantem: sors est sua cuique ferenda.
<man. astr. 4.23> an, nisi fata darent leges vitaeque necisque,
<man. astr. 4.24> fugissent ignes Aenean, Troia sub uno
<man. astr. 4.25> non eversa viro fatis vicisset in ipsis?        
<man. astr. 4.26> aut lupa proiectos nutrisset Martia fratres,
<man. astr. 4.27> Roma casis enata foret, pecudumque magistri
<man. astr. 4.28> in Capitolinos duxissent fulmina montes,
<man. astr. 4.29> includive sua potuisset Iuppiter arce,
<man. astr. 4.30> captus et <a> captis orbis foret: igne sepulto        
<man. astr. 4.31> vulneribus victor repetisset Mucius urbem,
<man. astr. 4.32> solus et oppositis clausisset Horatius armis
<man. astr. 4.33> pontem urbemque simul, rupisset foedera virgo,
<man. astr. 4.34> tresque sub unius fratres virtute iacerent?
<man. astr. 4.35> nulla acies tantum vicit: pendebat ab uno        
<man. astr. 4.36> Roma viro regnumque orbis sortita iacebat.
<man. astr. 4.37> quid referam Cannas admotaque moenibus arma
<man. astr. 4.38> Varronemque fuga magnum        a
<man. astr. 4.39> Fabiumque morando        b
<man. astr. 4.40> postque tuos, Trasimenne, lacus,        a
<man. astr. 4.41> cum vincere posset,        b
<man. astr. 4.42> accepisse iugum victae Carthaginis arces,        
<man. astr. 4.43> seque ratum Hannibalem nostris cecidisse catenis
<man. astr. 4.44> exitium generis furtiva morte luisse?
<man. astr. 4.45> adde etiam Latias acies Romamque suismet
<man. astr. 4.46> pugnantem membris, adice et civilia bella
<man. astr. 4.47> et Cimbrum in Mario Mariumque in carcere victum.        
<man. astr. 4.48> quod, consul totiens, exul, quod <de> exule consul
<man. astr. 4.49> adiacuit Libycis compar iactura ruinis
<man. astr. 4.50> eque crepidinibus cepit Carthaginis urbem,
<man. astr. 4.51> hoc, nisi fata darent, numquam fortuna tulisset.
<man. astr. 4.52> quis te Niliaco periturum litore, Magne,        
<man. astr. 4.53> post victas Mithridatis opes pelagusque receptum
<man. astr. 4.54> et tris emenso meritos ex orbe triumphos,
<man. astr. 4.55> cum te iam posses alium componere Magnum,
<man. astr. 4.56> crederet, ut corpus sepeliret naufragus ignis
<man. astr. 4.57> eiectaeque rogum facerent fragmenta carinae?        
<man. astr. 4.58> quis tantum mutare potest sine numine fati?
<man. astr. 4.59> ille etiam caelo genitus caeloque receptus,
<man. astr. 4.60> cum bene compositis victor civilibus armis
<man. astr. 4.61> iura togae regeret, totiens praedicta cavere
<man. astr. 4.62> vulnera non potuit: toto spectante senatu,        
<man. astr. 4.63> indicium dextra retinens nomenque, cruore
<man. astr. 4.64> delevit proprio, possent ut vincere fata.
<man. astr. 4.65> quid numerem eversas urbes regumque ruinas,
<man. astr. 4.66> inque rogo Croesum Priamique in litore truncum,
<man. astr. 4.67> cui nec Troia rogus? quid Xerxen, maius et ipso        
<man. astr. 4.68> naufragium pelago? quid capto sanguine regem
<man. astr. 4.69> Romanis positum, raptosque ex ignibus ignes
<man. astr. 4.70> cedentemque viro flammam quae templa ferebat?
<man. astr. 4.71> quot subitae veniunt validorum in corpora mortes
<man. astr. 4.72> seque ipsae rursus fugiunt errantque per ignes!        
<man. astr. 4.73> ex ipsis quidam elati rediere sepulcris,
<man. astr. 4.74> atque his vita duplex, illis vix contigit una.
<man. astr. 4.75> ecce levis perimit morbus graviorque remittit;
<man. astr. 4.76> succumbunt artes, rationis vincitur usus,
<man. astr. 4.77> cura nocet, cessare iuvat, mora saepe malorum        
<man. astr. 4.78> dat pausas; laeduntque cibi parcuntque venena.
<man. astr. 4.79> degenerant nati patribus vincuntque parentes
<man. astr. 4.80> ingeniumque suum retinent; transitque per illum,
<man. astr. 4.81> ex illo fortuna venit. furit alter amore
<man. astr. 4.82> et pontum tranare potest et vertere Troiam,        
<man. astr. 4.83> alterius frons est scribendis legibus apta.
<man. astr. 4.84> ecce patrem nati perimunt natosque parentes
<man. astr. 4.85> mutuaque armati coeunt in vulnera fratres.
<man. astr. 4.86> non hominum hoc bellum est; coguntur tanta moveri
<man. astr. 4.87> inque suas ferri poenas lacerandaque membra.        
<man. astr. 4.88> quod Decios non omne tulit, non omne Camillos
<man. astr. 4.89> tempus et invicta devictum mente Catonem,
<man. astr. 4.90> materies in rem superat sed lege repugnat.
<man. astr. 4.91> et neque paupertas breviores excipit annos
<man. astr. 4.92> nec sunt immensis opibus venalia fata,        
<man. astr. 4.93> sed rapit ex tecto funus Fortuna superbo
<man. astr. 4.94> indicitque rogum summis statuitque sepulcrum.
<man. astr. 4.95> quantum est hoc regnum, quod regibus imperat ipsis!
<man. astr. 4.96> quin etiam infelix virtus et noxia felix,
<man. astr. 4.97> et male consultis pretium est, prudentia fallit;        
<man. astr. 4.98> nec Fortuna probat causas, sequiturque merentis,
<man. astr. 4.99> sed vaga per cunctos nullo discrimine fertur.
<man. astr. 4.100> scilicet est aliud, quod nos cogatque regatque,
<man. astr. 4.101> maius, et in proprias ducat mortalia leges
<man. astr. 4.102> attribuatque suos ex se nascentibus annos        
<man. astr. 4.103> fortunaeque vices. permiscet saepe ferarum
<man. astr. 4.104> corpora cum membris hominum: non seminis ille
<man. astr. 4.105> partus erit; quid enim nobis commune ferisque,
<man. astr. 4.106> quisve in portenti noxam peccarit adulter?
<man. astr. 4.107> astra novant formas caelumque interserit ora.        
<man. astr. 4.108> denique, si non est, fati cur traditur ordo,
<man. astr. 4.109> cunctaque temporibus certis ventura canuntur?
<man. astr. 4.110> nec tamen haec ratio facinus defendere pergit
<man. astr. 4.111> virtutemve suis fraudare in praemia donis.
<man. astr. 4.112> nam neque mortiferas quisquam minus oderit herbas        
<man. astr. 4.113> quod non arbitrio veniunt sed semine certo,
<man. astr. 4.114> gratia nec levior tribuetur dulcibus escis
<man. astr. 4.115> quod natura dedit fruges, non ulla voluntas.
<man. astr. 4.116> sic hominum meritis tanto sit gloria maior
<man. astr. 4.117> quod caelo laudem debent, rursusque nocentis        
<man. astr. 4.118> oderimus magis in culpam poenasque creatos.
<man. astr. 4.119> nec refert scelus unde cadat, scelus esse fatendum.
<man. astr. 4.120> hoc quoque fatale est, sic ipsum expendere fatum.
<man. astr. 4.121> [quod quoniam docui, superest nunc ordine certo
<man. astr. 4.122> caelestis fabricare gradus, qui ducere flexo        
<man. astr. 4.123> tramite pendentem valeant ad sidera vatem]
<man. astr. 4.124>      Nunc tibi signorum mores summumque colorem
<man. astr. 4.125> et studia et varias artes ex ordine reddam.
<man. astr. 4.126>      Dives fecundis Aries in vellera lanis
<man. astr. 4.127> exutusque novis rursum spem semper habebit,        
<man. astr. 4.128> naufragiumque inter subitum censusque beatos
<man. astr. 4.129> crescendo cadet et votis in damna feretur,
<man. astr. 4.130> in vulgumque dabit fructus et mille per artes
<man. astr. 4.131> vellera diversos ex se parientia quaestus:
<man. astr. 4.132> nunc glomerare rudis nunc rursus solvere lanas,        
<man. astr. 4.133> nunc tenuare levi filo nunc ducere telas,
<man. astr. 4.134> nunc emere et varias in quaestum vendere vestes,
<man. astr. 4.135> quis sine non poterant ullae subsistere gentes
<man. astr. 4.136> vel sine luxuria. tantum est opus, ipsa suismet
<man. astr. 4.137> asseruit Pallas manibus dignumque putavit,        
<man. astr. 4.138> seque in Arachnaeo magnam putat esse triumpho.
<man. astr. 4.139> haec studia et similis dicet nascentibus artes,
<man. astr. 4.140> et dubia in trepido praecordia pectore finget
<man. astr. 4.141> seque sua semper cupientia vendere laude.
<man. astr. 4.142>      Taurus simplicibus dotabit rura colonis        
<man. astr. 4.143> pacatisque labor veniet; nec praemia laudis
<man. astr. 4.144> sed terrae tribuet partus. summittit in astris
<man. astr. 4.145> colla iugumque suis poscit cervicibus ipse.
<man. astr. 4.146> ille suis Phoebi portat cum cornibus orbem
<man. astr. 4.147> militiam indicit terris et segnia rura        
<man. astr. 4.148> in veteres revocat cultus, dux ipse laboris,
<man. astr. 4.149> nec iacet in sulcis solvitque in pulvere pectus.
<man. astr. 4.150> Serranos Curiosque tulit fascesque per arva
<man. astr. 4.151> tradidit, eque suo dictator venit aratro.
<man. astr. 4.152> laudis amor tacitae; mentes et corpora tarda        
<man. astr. 4.153> mole valent, habitatque puer sub fronte Cupido.
<man. astr. 4.154>      Mollius e Geminis studium est et mitior aetas
<man. astr. 4.155> per varios cantus modulataque vocibus ora
<man. astr. 4.156> et gracilis calamos et nervis insita verba
<man. astr. 4.157> ingenitumque sonum: labor est etiam ipse voluptas.        
<man. astr. 4.158> arma procul lituosque volunt tristemque senectam,
<man. astr. 4.159> otia et aeternam peragunt in amore iuventam.
<man. astr. 4.160> inveniunt et in astra vias numerisque modisque
<man. astr. 4.161> consummant orbem postque ipsos sidera linquunt:
<man. astr. 4.162> natura ingenio minor est perque omnia servit.        
<man. astr. 4.163> in tot fecundi Gemini commenta feruntur.
<man. astr. 4.164>      Cancer ad ardentem fulgens in cardine metam,
<man. astr. 4.165> quam Phoebus summis revocatus cursibus ambit,
<man. astr. 4.166> articulum mundi retinet lucesque reflectit.
<man. astr. 4.167> ille tenax animi nullosque effusus in usus        
<man. astr. 4.168> attribuit varios quaestus artemque lucrorum:
<man. astr. 4.169> merce peregrina fortunam ferre per urbes
<man. astr. 4.170> et gravia annonae speculantem incendia ventis
<man. astr. 4.171> credere opes orbisque orbi bona vendere posse
<man. astr. 4.172> totque per ignotas commercia iungere terras        
<man. astr. 4.173> atque alio sub sole novas exquirere praedas
<man. astr. 4.174> et rerum pretio subitos componere census.
<man. astr. 4.175> ignava et, celeris optando sortibus annos,
<man. astr. 4.176> dulcibus usuris aequo Iove tempora vendit.
<man. astr. 4.177> ingenium sollers suaque in compendia pugnax.        
<man. astr. 4.178>      Quis dubitet, vasti quae sit natura Leonis
<man. astr. 4.179> quasque suo dictet signo nascentibus artes?
<man. astr. 4.180> ille novas semper pugnas, nova bella ferarum
<man. astr. 4.181> apparat, et spolio vivit pecorumque rapinis;
<man. astr. 4.182> hos habet hoc studium, postes ornare superbos        
<man. astr. 4.183> pellibus et captas domibus praefigere praedas
<man. astr. 4.184> et pacare metu silvas et vivere rapto.
<man. astr. 4.185> sunt quorum similis animos nec moenia frenent,
<man. astr. 4.186> sed pecudum mandris media grassentur in urbe
<man. astr. 4.187> et laceros artus suspendant fronte tabernae        
<man. astr. 4.188> luxuriaeque parent caedem mortesque lucrentur.
<man. astr. 4.189> ingenium ad subitas iras facilisque recessus
<man. astr. 4.190> aequale et puro sententia pectore simplex.
<man. astr. 4.191>      At quibus Erigone dixit nascentibus aevum
<man. astr. 4.192> ad studium ducet mores et pectora doctis        
<man. astr. 4.193> artibus instituet, nec tam compendia census
<man. astr. 4.194> quam causas viresque dabit perquirere rerum.
<man. astr. 4.195> illa decus linguae faciet regnumque loquendi
<man. astr. 4.196> atque oculos mentis, qui possint cernere cuncta        
<man. astr. 4.197> quamvis occultis naturae condita causis.
<man. astr. 4.198> hinc et scriptor erit velox, cui littera verbum est
<man. astr. 4.199> quique notis linguam superet cursimque loquentis
<man. astr. 4.200> excipiat longas nova per compendia voces.
<man. astr. 4.201> in vitio bona sunt: teneros pudor impedit annos,        
<man. astr. 4.202> magnaque naturae cohibendo munera frenat
<man. astr. 4.203> ora magisterio nodisque coercita Virgo.        
<man. astr. 4.204> nec fecundus erit (quid mirum in virgine?) partus.        
<man. astr. 4.205>      Librantes noctem Chelae cum tempore lucis
<man. astr. 4.206> per nova maturi post annum munera Bacchi
<man. astr. 4.207> mensurae tribuent usus ac pondera rerum        
<man. astr. 4.208> et Palamedeis certantem viribus ortum,
<man. astr. 4.209> qui primus numeros rebus, qui nomina summis
<man. astr. 4.210> imposuit certumque modum propriasque figuras.
<man. astr. 4.211> hic etiam legum tabulas et condita iura
<man. astr. 4.212> noverit atque notis levibus pendentia verba,        
<man. astr. 4.213> et licitum sciet, et vetitum quae poena sequatur,
<man. astr. 4.214> perpetuus populi privato in limine praetor.
<man. astr. 4.215> non alio potius genitus sit Servius astro,
<man. astr. 4.216> qui leges proprias posuit, cum iura retexit.
<man. astr. 4.217> denique, in ambiguo fuerit quodcumque locatum        
<man. astr. 4.218> et rectoris egens, diriment examina Librae.
<man. astr. 4.219>      Scorpios armata violenta cuspide cauda,
<man. astr. 4.220> qua, sua cum Phoebi currum per sidera ducit,
<man. astr. 4.221> rimatur terras et sulcis semina miscet,
<man. astr. 4.222> in bellum ardentis animos et Martia castra        
<man. astr. 4.223> efficit et multo gaudentem sanguine mentem
<man. astr. 4.224> nec praeda quam caede magis. quin ipsa sub armis
<man. astr. 4.225> pax agitur: capiunt saltus silvasque peragrant,
<man. astr. 4.226> nunc hominum, nunc bella gerunt violenta ferarum,
<man. astr. 4.227> nunc caput in mortem vendunt et funus harenae,        
<man. astr. 4.228> atque hostem sibi quisque parat, cum bella quiescunt.
<man. astr. 4.229> sunt quibus et simulacra placent et ludus in armis
<man. astr. 4.230> (tantus amor pugnae), discuntque per otia bellum
<man. astr. 4.231> et quodcumque pari studium producitur arte.
<man. astr. 4.232>      At, quibus in bifero Centauri corpore sors est        
<man. astr. 4.233> nascendi concessa, libet subiungere currus,
<man. astr. 4.234> ardentis et equos ad mollia ducere frena
<man. astr. 4.235> et totis armenta sequi pascentia campis,
<man. astr. 4.236> quadrupedum omne genus positis domitare magistris,
<man. astr. 4.237> exorare tigres rabiemque auferre leoni        
<man. astr. 4.238> cumque elephante loqui tantamque aptare loquendo
<man. astr. 4.239> artibus humanis varia ad spectacula molem.
<man. astr. 4.240> quippe ferae mixtum est hominis per sidera corpus
<man. astr. 4.241> impositumque manet, quocirca regnat in illas.
<man. astr. 4.242> quodque intenta gerit curvato spicula cornu,        
<man. astr. 4.243> et nervos tribuit membris et acumina cordi
<man. astr. 4.244> et celeris motus nec delassabile pectus.
<man. astr. 4.245>      Vesta tuos, Capricorne, fovet penetralibus ignes:
<man. astr. 4.246> hinc artes studiumque trahis. nam quidquid in usus
<man. astr. 4.247> ignis eget poscitque novas ad munera flammas        
<man. astr. 4.248> sub te censendum est. scrutari caeca metalla,
<man. astr. 4.249> depositas et opes terrarum exurere venis,
<man. astr. 4.250> materiamque manu certa duplicare erit a te,
<man. astr. 4.251> quidquid et argento fabricetur, quidquid et auro.
<man. astr. 4.252> quod ferrum calidi solvant atque aera camini        
<man. astr. 4.253> consummentque foci Cererem, tua munera surgent.
<man. astr. 4.254> addis et in vestes studium mercemque fugantem
<man. astr. 4.255> frigora, brumalem servans per saecula sortem,
<man. astr. 4.256> qua retrahis ductas summa ad fastigia noctes
<man. astr. 4.257> nascentemque facis revocatis lucibus annum.        
<man. astr. 4.258> hinc et mobilitas rerum, mutataque saepe
<man. astr. 4.259> mens natat; et        a
<man. astr. 4.260> Veneri mixto cum crimine servit        b
<man. astr. 4.261> pars prior, at        a
<man. astr. 4.262> melior iuncto sub pisce senecta est.        b 
<man. astr. 4.263>      Ille quoque, inflexa fontem qui proicit urna,        
<man. astr. 4.264> cognatas tribuit iuvenalis Aquarius artes:
<man. astr. 4.265> cernere sub terris undas, inducere terris,
<man. astr. 4.266> ipsaque conversis aspergere fluctibus astra
<man. astr. 4.267> litoribusque novis per luxum illudere ponto
<man. astr. 4.268> et varios fabricare lacus et flumina ficta
<man. astr. 4.269> et peregrinantis domibus suspendere rivos.        
<man. astr. 4.270> mille sub hoc habitant artes, quas temperat unda.
<man. astr. 4.271> quippe etiam mundi faciem sedesque movebit
<man. astr. 4.272> sidereas caelumque novum versabit in orbem.
<man. astr. 4.273> <tempore non ullo subolem taedebit Aquari,>        a
<man. astr. 4.274> quae per aquas veniunt, operum, fontesque sequuntur.
<man. astr. 4.275> mite genus dulcesque fluunt a sidere partus,
<man. astr. 4.276> pectora nec sordent; faciles in damna feruntur;
<man. astr. 4.277> nec dest nec superest census. sic profluit urna.
<man. astr. 4.278>      Ultima quos gemini producunt sidera Pisces,
<man. astr. 4.279> his erit in pontum studium, vitamque profundo
<man. astr. 4.280> credent et puppes aut puppibus arma parabunt,        
<man. astr. 4.281> quidquid et in proprios pelagus desiderat usus.
<man. astr. 4.282> innumerae veniunt artes: vix nomina rebus
<man. astr. 4.283> sufficiunt, tot sunt parvae quoque membra carinae.
<man. astr. 4.284> adde gubernandi studium, quod venit in astra
<man. astr. 4.285> et pontum caelo vincit. bene noverit orbem        
<man. astr. 4.286> fluminaque et portus, mundum ventosque, necesse est
<man. astr. 4.287> iamque huc atque illuc agilem convertere clavum
<man. astr. 4.288> et frenare ratem fluctusque effundere rector,
<man. astr. 4.289> iam remis agere et lentas inflectere tonsas.
<man. astr. 4.290> quin placidum ductis everrere retibus aequor        
<man. astr. 4.291> litoribusque suis populos exponere captos
<man. astr. 4.292> aut uncos celare cibis aut carcere fraudem,
<man. astr. 4.293> navalis etiam pugnas, pendentia bella,
<man. astr. 4.294> attribuunt pelagique infectos sanguine fluctus.
<man. astr. 4.295> fecundum genus est natis et amica voluntas        
<man. astr. 4.296> et celeres motus mutataque cuncta per aevum.
<man. astr. 4.297>      Hos tribuunt mores atque has nascentibus artes
<man. astr. 4.298> bis sex materia propria pollentia signa.
<man. astr. 4.299>      Sed nihil in semet totum valet: omnia vires
<man. astr. 4.300> cum certis sociant signis sub partibus aequis        
<man. astr. 4.301> et velut hospitio mundi commercia iungunt
<man. astr. 4.302> conceduntque suas partes retinentibus astris.
<man. astr. 4.303> quam partem Graiae dixere decanica gentes.
<man. astr. 4.304> a numero nomen positum est, quod partibus astra
<man. astr. 4.305> condita tricenis triplici sub sorte feruntur        
<man. astr. 4.306> et tribuunt denas in se coeuntibus astris
<man. astr. 4.307> inque vicem ternis habitantur sidera signis.
<man. astr. 4.308> sic altis natura manet consaepta tenebris
<man. astr. 4.309> et verum in caeco est multaque ambagine rerum;
<man. astr. 4.310> nec brevis est usus nec amat compendia caelum,        
<man. astr. 4.311> verum aliis alia opposita est et fallit imago
<man. astr. 4.312> mentiturque suas vires et munera celat.
<man. astr. 4.313> quae tibi non oculis, alta sed mente fuganda est
<man. astr. 4.314> caligo, penitusque deus, non fronte, notandus.
<man. astr. 4.315>      Nunc quae sint coniuncta quibus quove ordine reddam,        
<man. astr. 4.316> ne lateant aliae vires aliena per astra.
<man. astr. 4.317> namque Aries primam partem sibi vindicat ipsi,
<man. astr. 4.318> altera sors Tauro, Geminis pars tertia cedit.
<man. astr. 4.319> sidera sic inter divisum dicitur astrum
<man. astr. 4.320> totque dabit vires dominos quotcumque recepit.        
<man. astr. 4.321> diversa in Tauro ratio est, nec parte sub ulla
<man. astr. 4.322> censetur: Cancro primam mediamque Leoni,
<man. astr. 4.323> extremam Erigonae tribuit. natura per astrum
<man. astr. 4.324> stat tamen et proprias miscet per singula vires.
<man. astr. 4.325> Libra decem partes Geminorum prima capessit,        
<man. astr. 4.326> Scorpios adiunctas; Centauri tertia pars est,
<man. astr. 4.327> nec quicquam numero discernitur, ordine cedit.
<man. astr. 4.328> Cancer in adversum Capricorni derigit astrum
<man. astr. 4.329> bis quinas primum partes, dignatus in illo
<man. astr. 4.330> temporis articulo sub quo censetur et ipse,        
<man. astr. 4.331> quod facit aequalis luces brumalibus umbris
<man. astr. 4.332> cognatamque gerit diverso in cardine legem;
<man. astr. 4.333> alterius partis perfundit Aquarius ignes,
<man. astr. 4.334> quem subeunt Pisces extremo sidere Cancri.
<man. astr. 4.335> at Leo consortis meminit sub lege trigoni        
<man. astr. 4.336> Lanigerumque ducem recipit Taurumque quadrato
<man. astr. 4.337> coniunctum sibi; sub Geminis pars tertia fertur:
<man. astr. 4.338> hos quoque contingit per senos linea flexus.
<man. astr. 4.339> praecipuum Erigone Cancro concedit honorem
<man. astr. 4.340> cui primam tribuit partem; vicina relicta est        
<man. astr. 4.341> vicino, Nemeaee, tibi; pars ipsius una est
<man. astr. 4.342> quae fastidito concessa est iure potiri.
<man. astr. 4.343> sed Libra exemplo gaudet, pariterque regentem
<man. astr. 4.344> noctes atque dies diverso in tempore secum
<man. astr. 4.345> Lanigerum sequitur: veris iuga temperat ille,        
<man. astr. 4.346> haec autumnalis componit lucibus umbras:
<man. astr. 4.347> nulli concedit primam, traditque sequenti
<man. astr. 4.348> vicinam partem; Centauri tertia summa est.
<man. astr. 4.349> Scorpios in prima Capricornum parte locavit,
<man. astr. 4.350> alterius dominum fecit cui nomen ab undis,        
<man. astr. 4.351> extremas voluit partes sub Piscibus esse.
<man. astr. 4.352> at qui contento minitatur spicula nervo
<man. astr. 4.353> Lanigero primas tradit sub iure trigoni
<man. astr. 4.354> et medias Tauro partes Geminisque supremas.
<man. astr. 4.355> nec manet ingrati Capricornus crimine turpis        
<man. astr. 4.356> sed munus reddit Cancro recipitque receptus
<man. astr. 4.357> principiumque sui donat; coniuncta Leonis
<man. astr. 4.358> regna ferunt, summas partes et Virginis esse.
<man. astr. 4.359> fontibus aeternis gaudens urnaque fluenti
<man. astr. 4.360> iura sui Librae permittit prima regenda,        
<man. astr. 4.361> haerentisque decem partes Nepa vindicat ipsi;
<man. astr. 4.362> summas Centaurus retinet iuvenale per astrum.
<man. astr. 4.363> iam superant gemini Pisces, qui sidera claudunt.
<man. astr. 4.364> Lanigero primos tradunt in finibus usus,
<man. astr. 4.365> perque decem medias partes tu, Taure, receptus;        
<man. astr. 4.366> quod superest, ipsi sumunt, utque orbe feruntur
<man. astr. 4.367> extremo sic et sortis pars ultima cedit.
<man. astr. 4.368>      Haec ratio retegit latitantis robora mundi
<man. astr. 4.369> in plurisque modos repetitaque nomina caelum
<man. astr. 4.370> dividit et melius sociat, quo saepius, orbem.        
<man. astr. 4.371> nec tua sub titulis fallantur pectora notis:
<man. astr. 4.372> dissimulant, non ostendunt mortalibus astra.
<man. astr. 4.373> altius est acies animi mittenda sagacis
<man. astr. 4.374> inque alio quaerendum aliud iunctisque sequendum
<man. astr. 4.375> viribus; et, cuius signi quis parte creatur,        
<man. astr. 4.376> eius habet mores atque illo nascitur astro.
<man. astr. 4.377> talis per denas sortes natura feretur.
<man. astr. 4.378> testis erit varius sub eodem sidere fetus,
<man. astr. 4.379> quodque in tam multis animantum milibus, uno
<man. astr. 4.380> quae veniunt signo, tot sunt, quot corpora, mores,        
<man. astr. 4.381> et genus externum referunt aliena per astra,
<man. astr. 4.382> confusique fluunt partus hominum atque ferarum.
<man. astr. 4.383> scilicet in partes iunguntur condita pluris
<man. astr. 4.384> diversasque ferunt proprio sub nomine leges.
<man. astr. 4.385> nec tantum lanas Aries nec Taurus aratra        
<man. astr. 4.386> nec Gemini Musas nec merces Cancer amabit,
<man. astr. 4.387> nec Leo venator veniet nec Virgo magistra,
<man. astr. 4.388> mensuris aut Libra potens aut Scorpios armis
<man. astr. 4.389> Centaurusque feris, igni Capricornus et undis
<man. astr. 4.390> ipse suis Iuvenis geminique per aequora Pisces;        
<man. astr. 4.391> mixta sed in pluris sociantur sidera vires.
<man. astr. 4.392>      'Multum' inquis 'tenuemque iubes me ferre laborem,
<man. astr. 4.393> rursus et in magna mergis caligine mentem,
<man. astr. 4.394> cernere cum facili lucem ratione viderer.'
<man. astr. 4.395> quod quaeris, deus est: conaris scandere caelum        
<man. astr. 4.396> fataque fatali genitus cognoscere lege
<man. astr. 4.397> et transire tuum pectus mundoque potiri.
<man. astr. 4.398> pro pretio labor est nec sunt immunia tanta,
<man. astr. 4.399> ne mirere viae flexus rerumque catenas.
<man. astr. 4.400> admitti potuisse sat est: sint cetera nostra.        
<man. astr. 4.401> at nisi perfossis fugiet te montibus aurum,
<man. astr. 4.402> obstabitque suis opibus super addita tellus.
<man. astr. 4.403> ut veniant gemmae, totus transibitur orbis,
<man. astr. 4.404> nec lapidum pretio pelagus cepisse pigebit.
<man. astr. 4.405> annua solliciti consument vota coloni,        
<man. astr. 4.406> et quantae mercedis erunt fallacia rura!
<man. astr. 4.407> quaeremus lucrum ventis Martemque sequemur
<man. astr. 4.408> in praedas. pudeat tanto bona velle caduca.
<man. astr. 4.409> luxuriae quoque militia est, vigilatque ruinis
<man. astr. 4.410> venter, et, ut pereant, suspirant saepe nepotes.        
<man. astr. 4.411> quid caelo dabimus? quantum est, quo veneat omne?
<man. astr. 4.412> impendendus homo est, deus esse ut possit in ipso.
<man. astr. 4.413>      Hac tibi nascentum mores sunt lege notandi.
<man. astr. 4.414> nec satis est signis dominantia discere signa
<man. astr. 4.415> per denos numeros et quae sint insita cuique;        
<man. astr. 4.416> sed proprias partes ipsas spectare memento
<man. astr. 4.417> vel glacie rigidas vel quas exusserit ignis,
<man. astr. 4.418> et sterilis <sine> utroque tamen, quas largior umor
<man. astr. 4.419> quasve minor iusto vitiat. namque omnia mixtis
<man. astr. 4.420> viribus et vario consurgunt sidera textu.        
<man. astr. 4.421> est aequale nihil. terrenos aspice tractus
<man. astr. 4.422> et maris et variis fugientia flumina ripis:
<man. astr. 4.423> crimen ubique frequens et laudi noxia iuncta est.
<man. astr. 4.424> sic sterilis tellus laetis intervenit arvis
<man. astr. 4.425> ac subito rumpit parvo discrimine foedus;        
<man. astr. 4.426> et modo portus erat pelagi iam vasta charybdis,
<man. astr. 4.427> laudatique cadit post paulum gratia ponti;
<man. astr. 4.428> et nunc per scopulos, nunc campis labitur amnis,
<man. astr. 4.429> et, faciens iter aut quaerens, curritve reditve.
<man. astr. 4.430> sic etiam caeli partes variantur in astris:        
<man. astr. 4.431> ut signum signo, sic a se discrepat ipsum
<man. astr. 4.432> momentoque negat vires usumque salubrem,
<man. astr. 4.433> quodque per has geritur partes sine fruge creatur
<man. astr. 4.434> aut cadit aut multis sentit bona mixta querellis.
<man. astr. 4.435> hae mihi signandae proprio sunt carmine partes.        
<man. astr. 4.436> sed quis tot numeros totiens sub lege referre,
<man. astr. 4.437> tot partes iterare queat, tot dicere summas,
<man. astr. 4.438> perque paris causas faciem mutare loquendi?
<man. astr. 4.439> <dum canimus verum, non aspera ponere, ut illis>        a
<man. astr. 4.440> incidimus, sic verba piget; sed gratia derit,
<man. astr. 4.441> in vanumque labor cedit quem despicit auris.
<man. astr. 4.442> sed mihi per carmen fatalia iura ferenti
<man. astr. 4.443> et sacros caeli motus ad iussa loquendum est,
<man. astr. 4.444> nec fingenda datur, tantum monstranda figura.
<man. astr. 4.445> ostendisse deum nimis est: dabit ipse sibimet
<man. astr. 4.446> pondera. nec fas est verbis splendescere mundum:        
<man. astr. 4.447> rebus erit maior. nec parva est gratia nostri
<man. astr. 4.448> oris, si tantum poterit signare canenda.
<man. astr. 4.449> accipe damnandae quae sint per sidera partes.
<man. astr. 4.450>      Lanigeri pars quarta nocet nec sexta salubris;
<man. astr. 4.451> septima par illi ac decima est decimaeque secunda        
<man. astr. 4.452> quaeque duas duplicant summas septemque novemque;
<man. astr. 4.453> unaque viginti numeris pars addita laedit
<man. astr. 4.454> et quinta et duram consummans septima partem.
<man. astr. 4.455>      Tauri nona mala est, similis cui tertia pars est
<man. astr. 4.456> post decimam nec non decimae pars septima iuncta;        
<man. astr. 4.457> bisque undena notans et bis duodena nocentes
<man. astr. 4.458> quaeque decem trisque ingeminat fraudatque duobus
<man. astr. 4.459> triginta numeros et tu, tricesima summa, es.
<man. astr. 4.460>      Pestifera in Geminis pars prima et tertia signi,
<man. astr. 4.461> septima non melior, ter quintae noxia par est,        
<man. astr. 4.462> unaque bis denis brevior nocet unaque maior,
<man. astr. 4.463> et similis noxae veniet vicesima quinta
<man. astr. 4.464> cumque duae subeunt vel cum se quattuor addunt.
<man. astr. 4.465>      Nec Cancri prima immunis nec tertia pars est
<man. astr. 4.466> nec sexta; octava est similis, decimaque peracta        
<man. astr. 4.467> prima rapit, nec ter quintae clementior usus;
<man. astr. 4.468> septima post decimam luctum et vicesima portat
<man. astr. 4.469> et quinta accedens et septima nonaque summa.
<man. astr. 4.470>      Tu quoque contactu primo, Nemeaee, timendus,
<man. astr. 4.471> et quarta sub parte premis; bis quinta salubri        
<man. astr. 4.472> terque caret caelo, vicesima et altera laedit;
<man. astr. 4.473> e tribus appositis vitiat totidemque secutis
<man. astr. 4.474> ultima, nec prima melior tricesima pars est.
<man. astr. 4.475>      Erigones nec pars prima est nec sexta nec una
<man. astr. 4.476> ad decimam nec quarta nec octava utilis umquam;        
<man. astr. 4.477> proxima viginti numeris et quarta timenda est,
<man. astr. 4.478> et quae ter decimam claudit sors ultima partem.
<man. astr. 4.479>      Et quinta in Chelis et septima inutilis astri,
<man. astr. 4.480> tertia et undecimae decimaeque est septima iuncta
<man. astr. 4.481> quartaque bis denis actis et septima et ambae        
<man. astr. 4.482> quae numerum claudunt nona et tricesima partes.
<man. astr. 4.483>      Scorpios in prima reus est, cui tertia par est
<man. astr. 4.484> et sexta et decima et quae ter tibi quinta notatur,
<man. astr. 4.485> undecimam geminans et quae vicesima quinta est
<man. astr. 4.486> octavoque manet numero nonumque capessit.        
<man. astr. 4.487>      Si te fata sinant, quartam ne selige partem
<man. astr. 4.488> Centauri; fuge et octavam; sex bisve peractis
<man. astr. 4.489> octo, bis aut denis, metuendus dicitur aer,
<man. astr. 4.490> cumque iterum duodena refert aut terna decemque
<man. astr. 4.491> aut septena quater, vel cum ter dena figurat.        
<man. astr. 4.492>      Nec pars optanda est Capricorni septima; nona
<man. astr. 4.493> consentit decimamque sequens quam tertia signat
<man. astr. 4.494> et tribus aut una quae te, vicesima, fraudat
<man. astr. 4.495> quaeve auget quinto numero vel septima fertur.
<man. astr. 4.496>      Pars est prima nocens fundentis semper Aquari,        a
<man. astr. 4.497> damnanda et decimae succedens prima peractae
<man. astr. 4.498> tertiaque et quinta et numero quae condita nono est
<man. astr. 4.499> et post viginti prima et vicesima quinta
<man. astr. 4.500> cumque illa quartam accumulans vicesima nona.
<man. astr. 4.501>      Tertia per geminos et quinta et septima Pisces,
<man. astr. 4.502> undecima et decimae metuenda est septima iuncta;        
<man. astr. 4.503> et quinta in quinos numeros revocata duasque
<man. astr. 4.504> accipiens ultra summas metuenda feretur.
<man. astr. 4.505>      Hae partes sterilem ducunt et frigore et igni
<man. astr. 4.506> aera vel sicco vel quod superaverit umor,
<man. astr. 4.507> si rapidus Mavors ignes iaculatur in illum        
<man. astr. 4.508> Saturnusve suam glaciem <Phoebeve propinquis
<man. astr. 4.509> quem trahit a terris rorem> Phoebusve calores.        a
<man. astr. 4.510>      Nec te perceptis signorum cura relinquat
<man. astr. 4.511> partibus: in tempus quaedam mutantur, et ortu
<man. astr. 4.512> accipiunt proprias vires ultraque remittunt.
<man. astr. 4.513>      Namque, ubi se summis Aries extollet ab undis        
<man. astr. 4.514> et cervice prior flexa quam cornibus ibit,
<man. astr. 4.515> non contenta suo generabit pectora censu
<man. astr. 4.516> et dabit in praedas animos solvetque pudorem:
<man. astr. 4.517> tantum audere iuvat. sic ipse in cornua fertur
<man. astr. 4.518> ut ruat aut vincat. non illos sedibus isdem        
<man. astr. 4.519> mollia per placidas delectant otia curas,
<man. astr. 4.520> sed iuvat ignotas semper transire per urbes
<man. astr. 4.521> scrutarique novum pelagus totius et esse
<man. astr. 4.522> orbis in hospitio. testis tibi Laniger ipse,
<man. astr. 4.523> cum vitreum findens auravit vellere pontum        
<man. astr. 4.524> orbatumque sua Phrixum per fata sorore
<man. astr. 4.525> Phasidos ad ripas et Colchida tergore vexit.
<man. astr. 4.526>      At, quos prima creant nascentis sidera Tauri,
<man. astr. 4.527> feminei incedunt. nec longe causa petenda est,
<man. astr. 4.528> si modo per causas naturam quaerere fas est:        
<man. astr. 4.529> aversus venit in caelum divesque puellis,
<man. astr. 4.530> Pleiadum parvo referens glomeramine sidus.
<man. astr. 4.531> accedunt et ruris opes, propriaque iuvencum
<man. astr. 4.532> dote per inversos exornat vomere campos.
<man. astr. 4.533>      Sed, Geminos aequa cum profert unda tegitque        
<man. astr. 4.534> parte, dabit studia et doctas producet ad artes.
<man. astr. 4.535> nec triste ingenium sed dulci tincta lepore
<man. astr. 4.536> corda creat, vocisque bonis citharaeque sonantis
<man. astr. 4.537> instruit, et dotes cantus cum pectore iungit.
<man. astr. 4.538>      At, niger obscura Cancer cum nube feretur,        
<man. astr. 4.539> qua velut exustus Phoebeis ignibus ignis
<man. astr. 4.540> deficit et multa fuscat caligine sidus,
<man. astr. 4.541> lumina deficient partus, geminamque creatis
<man. astr. 4.542> mortem fata dabunt: se quisque et vivit et effert.
<man. astr. 4.543>      Sicui per summas avidus produxerit undas        
<man. astr. 4.544> ora Leo et scandat malis hiscentibus orbem,
<man. astr. 4.545> ille patri natisque reus, quas ceperit ipse,
<man. astr. 4.546> non legabit opes, censumque immerget in ipso.
<man. astr. 4.547> tanta fames animumque cibi tam dira cupido
<man. astr. 4.548> corripit, ut capiat semet nec compleat umquam,        
<man. astr. 4.549> inque epulas funus revocet pretiumque sepulcri.
<man. astr. 4.550>      Erigone surgens, quae rexit saecula prisca
<man. astr. 4.551> iustitia rursusque eadem labentia fugit,
<man. astr. 4.552> alta per imperium tribuit fastigia summum,
<man. astr. 4.553> rectoremque dabit legum iurisque sacrati        
<man. astr. 4.554> sancta pudicitia divorum templa colentem.
<man. astr. 4.555>      Sed, cum autumnales coeperunt surgere Chelae,
<man. astr. 4.556> felix aequato genitus sub pondere Librae.
<man. astr. 4.557> iudex examen sistet vitaeque necisque
<man. astr. 4.558> imponetque iugum terris legesque rogabit.        
<man. astr. 4.559> illum urbes et regna trement nutuque regentur
<man. astr. 4.560> unius et caeli post terras iura manebunt.
<man. astr. 4.561>      Scorpios extremae cum tollet lumina caudae,
<man. astr. 4.562> siquis erit stellis tunc suffragantibus ortus,
<man. astr. 4.563> urbibus augebit terras iunctisque iuvencis        
<man. astr. 4.564> moenia succinctus curvo describet aratro,
<man. astr. 4.565> aut sternet positas urbes inque arva reducet
<man. astr. 4.566> oppida et in domibus maturas reddet aristas.
<man. astr. 4.567> tanta erit et virtus et cum virtute potestas.
<man. astr. 4.568>      Nec non Arcitenens, prima cum veste resurgit,        
<man. astr. 4.569> pectora clara dabit bello, magnisque triumphis
<man. astr. 4.570> conspicuum patrias victorem ducet ad arces,
<man. astr. 4.571> altaque nunc statuet nunc idem moenia vertet.
<man. astr. 4.572> sed nimium indulgens rebus Fortuna secundis
<man. astr. 4.573> invidet in facie saevitque asperrima fronti.        
<man. astr. 4.574> horrendus bello Trebiam Cannasque lacumque
<man. astr. 4.575> ante fugam tali pensabat imagine victor.
<man. astr. 4.576>      Ultimus in caudae Capricornus acumine summo
<man. astr. 4.577> militiam in ponto dictat puppisque colendae
<man. astr. 4.578> dura ministeria et tenui discrimine mortis.        
<man. astr. 4.579>      Quod si quem sanctumque velis castumque probumque
<man. astr. 4.580> hic tibi nascetur cum primus Aquarius exit.
<man. astr. 4.581>      Ne velit et primos animus procedere Pisces,
<man. astr. 4.582> garrulitas odiosa datur linguaeque venenum
<man. astr. 4.583> verba maligna novas mutantis semper ad aures        
<man. astr. 4.584> criminaque ad populum populi ferre ore bilingui.
<man. astr. 4.585> nulla fides inerit natis, sed summa libido
<man. astr. 4.586> ardentem medios animum iubet ire per ignes.
<man. astr. 4.587> scilicet in piscem sese Cytherea novavit,
<man. astr. 4.588> cum Babyloniacas summersa profugit in undas        
<man. astr. 4.589> anguipedem alatos umeros Typhona ferentem,
<man. astr. 4.590> inseruitque suos squamosis Piscibus ignes.
<man. astr. 4.591> nec solus fuerit geminis sub Piscibus ortus:
<man. astr. 4.592> frater erit dulcisve soror, materve duorum.
<man. astr. 4.593>      Nunc age diversis dominantia sidera terris        
<man. astr. 4.594> percipe. sed summa est rerum referenda figura.
<man. astr. 4.595> quattuor in partes caeli discribitur orbis,
<man. astr. 4.596> nascentem lapsumque diem mediosque calores
<man. astr. 4.597> teque, Helice. totidem venti de partibus isdem
<man. astr. 4.598> erumpunt secumque gerunt per inania bella.        
<man. astr. 4.599> asper ab axe ruit Boreas, fugit Eurus ab ortu,
<man. astr. 4.600> Auster amat medium solem Zephyrusque profectum.
<man. astr. 4.601> hos inter binae mediis e partibus aurae
<man. astr. 4.602> exspirant similis mutato nomine flatus.
<man. astr. 4.603> ipsa natat tellus pelagi lustrata corona        
<man. astr. 4.604> cingentis medium liquidis amplexibus orbem,
<man. astr. 4.605> inque sinus pontum recipit, qui vespere ab atro
<man. astr. 4.606> admissus dextra Numidas Libyamque calentem
<man. astr. 4.607> alluit et magnae quondam Carthaginis arces,
<man. astr. 4.608> litoraque in Syrtes revocans sinuata vadosas        
<man. astr. 4.609> rursum usque ad Nilum derectis fluctibus exit.
<man. astr. 4.610> laeva freti caedunt Hispanas aequora gentes
<man. astr. 4.611> teque in vicinis haerentem, Gallia, terris
<man. astr. 4.612> Italiaeque urbes dextram sinuantis in undam
<man. astr. 4.613> usque canes ad, Scylla, tuos avidamque Charybdin.        
<man. astr. 4.614> hac ubi se primum porta mare fudit, <aperto>
<man. astr. 4.615> enatat Ionio laxasque vagatur in undas
<man. astr. 4.616> et, prius ut, laeva se fundens circuit omnem
<man. astr. 4.617> Italiam, Hadriaco mutatum nomina ponto,
<man. astr. 4.618> Eridanique bibit fluctus, vetat aequore bellum        
<man. astr. 4.619> Illyricum, Epirumque lavat claramque Corinthum
<man. astr. 4.620> et Peloponnesi patulas circumvolat oras;
<man. astr. 4.621> rursus et in laevum refluit vastoque recessu
<man. astr. 4.622> Thessaliae fines et Achaica praeterit arva.
<man. astr. 4.623> hinc penitus iuvenisque freto mersaeque puellae        
<man. astr. 4.624> truditur invitum, faucesque Propontis aperto
<man. astr. 4.625> Euxino iniungit ponto Maeotis et undis,
<man. astr. 4.626> quae tergo coniuncta manet fontemque ministrat.
<man. astr. 4.627> inde ubi in angustas revocatus navita fauces
<man. astr. 4.628> Hellespontiacis iterum se fluctibus effert,        
<man. astr. 4.629> Icarium Aegaeumque secat laevaque nitentis
<man. astr. 4.630> miratur populos Asiae totidemque tropaea
<man. astr. 4.631> quot loca et innumeras gentes Taurumque minantem
<man. astr. 4.632> fluctibus et Cilicum populos Syriamque perustam
<man. astr. 4.633> ingentique sinu fugientis aequora terras,        
<man. astr. 4.634> donec in Aegyptum redeunt curvata per undas
<man. astr. 4.635> litora Niliacis iterum morientia ripis.
<man. astr. 4.636> haec medium terris circumdat linea pontum
<man. astr. 4.637> atque his undarum tractum constringit harenis.
<man. astr. 4.638> mille iacent mediae diffusa per aequora terrae.        
<man. astr. 4.639> Sardiniam in Libyco signant vestigia plantae,
<man. astr. 4.640> Trinacria Italia tantum praecisa recessit,
<man. astr. 4.641> adversa Euboicos miratur Graecia montes,
<man. astr. 4.642> Aegaeis Crete civem sortita Tonantem
<man. astr. 4.643> Aegyptique Cypros pulsatur fluctibus amnis.        
<man. astr. 4.644> <has praeter terras, celebrat quas maxima fama,>        a
<man. astr. 4.645> totque minore solo tamen emergentia ponto
<man. astr. 4.646> litora, inaequalis Cycladas Delonque Rhodonque
<man. astr. 4.647> Aulidaque et Tenedon vicinaque Corsica terris
<man. astr. 4.648> litora Sardiniae primumque intrantis in orbem
<man. astr. 4.649> Oceani victricem Ebusum et Balearica rura,        
<man. astr. 4.650> innumeri surgunt scopuli montesque per altum.
<man. astr. 4.651>      Nec tantum ex una pontus sibi parte reclusit
<man. astr. 4.652> faucibus abruptis orbem; nam litora plura
<man. astr. 4.653> impulit oceano Phorcys, sed montibus altis
<man. astr. 4.654> est vetitus totam ne vinceret aequore terram.        
<man. astr. 4.655> namque inter borean ortumque aestate nitentem
<man. astr. 4.656> in longum angusto penetrabilis aequore fluctus
<man. astr. 4.657> pervenit et patulis tum demum funditur arvis
<man. astr. 4.658> Caspiaque Euxini similis facit aequora ponti.
<man. astr. 4.659> altera sub medium solem duo bella perinde        
<man. astr. 4.660> intulit Oceanus terris. nam Persica fluctus
<man. astr. 4.661> arva tenet, titulum pelagi praedatus ab isdem
<man. astr. 4.662> quae rigat ipse locis, latoque infunditur orbe.
<man. astr. 4.663> nec procul in mollis Arabas terramque ferentem
<man. astr. 4.664> delicias variaeque novos radicis odores        
<man. astr. 4.665> leniter affundit gemmantia litora pontus,
<man. astr. 4.666> et terrae mare nomen habet. media illa duobus
<man. astr. 4.667>      *        a
<man. astr. 4.668> quondam Carthago regnum sortita sub armis,
<man. astr. 4.669> ignibus Alpinas cum contudit Hannibal arces,
<man. astr. 4.670> fecit et aeternum Trebiam Cannasque sepulcris        
<man. astr. 4.671> obruit et Libyam Latias infudit in urbes.
<man. astr. 4.672> huc varias pestes diversaque monstra ferarum
<man. astr. 4.673> congessit bellis natura infesta futuris.
<man. astr. 4.674> horrendos angues habitataque membra veneno
<man. astr. 4.675> et mortis pastu viventia, crimina terrae,        
<man. astr. 4.676> et vastos elephantas habet, saevosque leones
<man. astr. 4.677> in poenas fecunda suas parit horrida tellus
<man. astr. 4.678> et portentosos cercopum ludit in ortus
<man. astr. 4.679> ac sterili peior siccas infestat harenas,
<man. astr. 4.680> donec ad Aegypti ponat sua iura colonos.        
<man. astr. 4.681> inde Asiae populi divesque per omnia tellus:
<man. astr. 4.682> auratique fluunt amnes gemmisque relucet
<man. astr. 4.683> pontus, odoratae spirant medicamina silvae:
<man. astr. 4.684> India notitia maior, Parthique vel orbis
<man. astr. 4.685> alter, et in caelum surgentis moenia Tauri        
<man. astr. 4.686> totque illum circa diverso nomine gentes
<man. astr. 4.687> ad Tanain Scythicis dirimentem fluctibus orbes
<man. astr. 4.688> Maeotisque lacus Euxinique aspera ponti.
<man. astr. 4.689> [aequora et extremum Propontidos Hellespontum]
<man. astr. 4.690> hanc Asiae metam posuit natura potentis.        
<man. astr. 4.691> quod superest Europa tenet, quae prima natantem
<man. astr. 4.692> fluctibus excepitque Iovem taurumque resolvit,
<man. astr. 4.693> ponere passa suos ignes, onerique iugavit.
<man. astr. 4.694> ille puellari donavit nomine litus
<man. astr. 4.695> et monumenta sui titulo sacravit amoris.        
<man. astr. 4.696> maxima terra viris et fecundissima doctis
<man. astr. 4.697> artibus: in regnum florentes oris Athenae;
<man. astr. 4.698> Sparta manu, Thebae divis, et rege vel uno
<man. astr. 4.699> princeps Pella domus, Troiani gratia belli;
<man. astr. 4.700> Thessalia Epirosque potens vicinaque ripa        
<man. astr. 4.701> Illyris, et Thrace Martem sortita colonum,
<man. astr. 4.702> et stupefacta suos inter Germania partus;
<man. astr. 4.703> Gallia per census, Hispania maxima bellis;
<man. astr. 4.704> Italia in summa, quam rerum maxima Roma
<man. astr. 4.705> imposuit terris caeloque adiungitur ipsa.        
<man. astr. 4.706>      Hos erit in fines orbis pontusque vocandus,
<man. astr. 4.707> quem deus in partes per singula dividit astra
<man. astr. 4.708> ac sua cuique dedit tutelae regna per orbem
<man. astr. 4.709> et proprias gentes atque urbes addidit altas,
<man. astr. 4.710> in quibus assererent praestantis sidera vires.        
<man. astr. 4.711> ac, velut humana est signis discripta figura,
<man. astr. 4.712> et, quamquam communis eat tutela per omne
<man. astr. 4.713> corpus, et in proprium divisis artubus exit
<man. astr. 4.714> (namque Aries capiti, Taurus cervicibus haeret,
<man. astr. 4.715> bracchia sub Geminis censentur, pectora Cancro,        
<man. astr. 4.716> te scapulae, Nemeaee, vocant teque ilia, Virgo,
<man. astr. 4.717> Libra colit clunes et Scorpios inguine regnat,
<man. astr. 4.718> et femina Arcitenens, genua et Capricornus amavit,
<man. astr. 4.719> cruraque defendit Iuvenis, vestigia Pisces),
<man. astr. 4.720> sic alias aliud terras sibi vindicat astrum.        
<man. astr. 4.721>      Idcirco in varias leges variasque figuras
<man. astr. 4.722> dispositum genus est hominum, proprioque colore
<man. astr. 4.723> formantur gentes, sociataque iura per artus
<man. astr. 4.724> materiamque parem privato foedere signant.
<man. astr. 4.725> flava per ingentis surgit Germania partus,        
<man. astr. 4.726> Gallia vicino minus est infecta rubore,
<man. astr. 4.727> asperior solidos Hispania contrahit artus.
<man. astr. 4.728> Martia Romanis urbis pater induit ora
<man. astr. 4.729> Gradivumque Venus miscens bene temperat artus,
<man. astr. 4.730> perque coloratas subtilis Graecia gentes        
<man. astr. 4.731> gymnasium praefert vultu fortisque palaestras,
<man. astr. 4.732> et Syriam produnt torti per tempora crines.
<man. astr. 4.733> Aethiopes maculant orbem tenebrisque figurant
<man. astr. 4.734> perfusas hominum gentes; minus India tostos
<man. astr. 4.735> progenerat;        a
<man. astr. 4.736> tellusque natans Aegyptia Nilo        b
<man. astr. 4.737> lenius irriguis infuscat corpora campis
<man. astr. 4.738> iam propior        a
<man. astr. 4.739> mediumque facit moderata tenorem.        b
<man. astr. 4.740> Phoebus harenosis Afrorum pulvere terris        
<man. astr. 4.741> exsiccat populos, et Mauretania nomen
<man. astr. 4.742> oris habet titulumque suo fert ipsa colore.
<man. astr. 4.743> adde sonos totidem vocum, totidem insere linguas
<man. astr. 4.744> et mores pro sorte paris ritusque locorum;
<man. astr. 4.745> adde genus proprium simili sub semine frugum
<man. astr. 4.746> et Cererem varia redeuntem messe per urbes
<man. astr. 4.747> nec paribus siliquas referentem viribus omnis,        
<man. astr. 4.748> nec te, Bacche, pari donantem munere terras
<man. astr. 4.749> atque alias aliis fundentem collibus uvas,
<man. astr. 4.750> cinnama nec totis passim nascentia campis;
<man. astr. 4.751> diversas pecudum facies propriasque ferarum
<man. astr. 4.752> et duplici clausos elephantas carcere terrae.        
<man. astr. 4.753> quot partes orbis, totidem sub partibus orbes,
<man. astr. 4.754> ut certis discripta nitent regionibus astra
<man. astr. 4.755> perfunduntque suo subiectas aere gentes.
<man. astr. 4.756>      Laniger in medio sortitus sidera mundo,
<man. astr. 4.757> <lance ubi sol aequa pensat noctemque diemque>        a
<man. astr. 4.758> Cancrum inter gelidumque <Caprum> per tempora veris,
<man. astr. 4.759> asserit in vires pontum quem vicerat ipse,
<man. astr. 4.760> virgine delapsa cum fratrem ad litora vexit
<man. astr. 4.761> et minui deflevit onus dorsumque levari.
<man. astr. 4.762> illum etiam venerata colit vicina Propontis
<man. astr. 4.763> et Syriae gentes et laxo Persis amictu        
<man. astr. 4.764> vestibus ipsa suis haerens Nilusque tumescens
<man. astr. 4.765> in Cancrum et tellus Aegypti iussa natare.
<man. astr. 4.766> Taurus habet Scythiae montes Asiamque potentem
<man. astr. 4.767> et mollis Arabas, silvarum ditia regna.
<man. astr. 4.768> Euxinus Scythicos pontus sinuatus in arcus        
<man. astr. 4.769> sub Geminis te, Phoebe, colit; vos Thracia, fratres,
<man. astr. 4.770> ultimus et sola vos tranans colit Indica Ganges.
<man. astr. 4.771> ardent Aethiopes Cancro, cui plurimus ignis:
<man. astr. 4.772> hoc color ipse docet. Phrygia, Nemeaee, potiris
<man. astr. 4.773> Idaeae matris famulus regnoque feroci        
<man. astr. 4.774> Cappadocum Armeniaeque iugis; Bithynia dives
<man. astr. 4.775> te colit et Macetum tellus, quae vicerat orbem.
<man. astr. 4.776> Virgine sub casta felix terraque marique
<man. astr. 4.777> est Rhodos, hospitium recturi principis orbem,
<man. astr. 4.778> tumque domus vere Solis, cui tota sacrata est,        
<man. astr. 4.779> cum caperet lumen magni sub Caesare mundi;
<man. astr. 4.780> Ioniae quoque sunt urbes et Dorica rura,
<man. astr. 4.781> Arcades antiqui celebrataque Caria fama.
<man. astr. 4.782> quod potius colat Italiam, si seligat, astrum
<man. astr. 4.783> quam quod cuncta regit, quod rerum pondera novit,        
<man. astr. 4.784> designat summas et iniquum separat aequo,
<man. astr. 4.785> tempora quo pendent, coeunt quo noxque diesque?
<man. astr. 4.786> Hesperiam sua Libra tenet, qua condita Roma
<man. astr. 4.787> orbis et imperium retinet discrimina rerum,
<man. astr. 4.788> lancibus et positas gentes tollitque premitque,        
<man. astr. 4.789> qua genitus Caesar melius nunc condidit urbem
<man. astr. 4.790> et propriis frenat pendentem nutibus orbem.
<man. astr. 4.791> inferius victae sidus Carthaginis arces
<man. astr. 4.792> et Libyam Aegyptique latus donataque rura
<man. astr. 4.793> Cyrenes lacrimis radicis Scorpios acris        
<man. astr. 4.794> eligit, Italiaeque tamen respectat ad undas
<man. astr. 4.795> Sardiniamque tenet fusasque per aequora terras.
<man. astr. 4.796> Cnosia Centauro tellus circumdata ponto
<man. astr. 4.797> paret, et in geminum Minois filius astrum
<man. astr. 4.798> ipse venit geminus. celeris hinc Creta sagittas        
<man. astr. 4.799> asserit intentosque imitatur sideris arcus.
<man. astr. 4.800> insula Trinacriae fluitantem ad iura sororem
<man. astr. 4.801> subsequitur Triviae sub eodem condita signo,
<man. astr. 4.802> proximaque Italiae tenui divisa profundo
<man. astr. 4.803> ora paris sequitur leges nec sidere rupta est.        
<man. astr. 4.804> tu, Capricorne, regis quidquid sub sole cadente
<man. astr. 4.805> est positum gelidamque Helicen quod tangit ab illo,
<man. astr. 4.806> Hispanas gentes et quot fert Gallia dives;
<man. astr. 4.807> teque feris dignam tantum, Germania, matrem
<man. astr. 4.808> asserit ambiguum sidus terraeque marisque        
<man. astr. 4.809> aestibus assiduis pontum terrasque sequentem.
<man. astr. 4.810> sed Iuvenis nudos formatus mollior artus
<man. astr. 4.811> Aegyptum ad tepidam Tyriasque recedit <in arces>
<man. astr. 4.812> et Cilicum gentes vicinaque Caribus arva.
<man. astr. 4.813> Piscibus Euphrates datus est, ubi <ab> his ope sumpta        
<man. astr. 4.814> cum fugeret Typhona Venus subsedit in undis,
<man. astr. 4.815> et Tigris et rubri radiantia litora ponti.        
<man. astr. 4.816> magna iacet tellus magnis circumdata ripis        
<man. astr. 4.817> Parthis et <a> Parthis domitae per saecula gentes,
<man. astr. 4.818> Bactraque <et> Aethiopes, Babylon et Susa Ninosque,
<man. astr. 4.819> nominaque innumeris vix complectenda figuris.        
<man. astr. 4.820>      Sic divisa manet tellus per sidera cuncta,        
<man. astr. 4.821> e quibus in proprias partes sunt iura trahenda;
<man. astr. 4.822> namque eadem, quae sunt signis, commercia servant,
<man. astr. 4.823> utque illa inter se coeunt odioque repugnant,        
<man. astr. 4.824> nunc adversa polo, nunc et coniuncta trigono,
<man. astr. 4.825> quaeque alia in varios affectus causa gubernat,
<man. astr. 4.826> sic terrae terris respondent, urbibus urbes,
<man. astr. 4.827> litora litoribus, regnis contraria regna;
<man. astr. 4.828> sic erit et sedes fugienda petendaque cuique,        
<man. astr. 4.829> sic speranda fides, sic et metuenda pericla,
<man. astr. 4.830> ut genus in terram caelo descendit ab alto.
<man. astr. 4.831>      Percipe nunc etiam quae sint ecliptica Graio
<man. astr. 4.832> nomine, quod certos quasi delassata per annos
<man. astr. 4.833> non numquam cessant sterili torpentia motu.        
<man. astr. 4.834> scilicet immenso nihil est aequale sub aevo
<man. astr. 4.835> perpetuosque tenet flores unumque tenorem,
<man. astr. 4.836> mutantur sed cuncta die variantque per annos;
<man. astr. 4.837> et fecunda suis absistunt frugibus arva
<man. astr. 4.838> continuosque negant partus effeta creando,        
<man. astr. 4.839> rursus quae fuerant steriles ad semina terrae
<man. astr. 4.840> post nova sufficiunt nullo mandante tributa.
<man. astr. 4.841> concutitur tellus validis compagibus haerens
<man. astr. 4.842> subducitque solum pedibus; natat orbis in ipso
<man. astr. 4.843> et vomit Oceanus pontum sitiensque resorbet        
<man. astr. 4.844> nec sese ipse capit. sic quondam merserat urbes,
<man. astr. 4.845> humani generis cum solus constitit heres
<man. astr. 4.846> Deucalion scopuloque orbem possedit in uno.
<man. astr. 4.847> nec non, cum patrias Phaethon temptavit habenas,
<man. astr. 4.848> arserunt gentes timuitque incendia caelum        
<man. astr. 4.849> fugeruntque novas ardentia sidera flammas
<man. astr. 4.850> atque uno metuit condi natura sepulcro.
<man. astr. 4.851> in tantum longo mutantur tempore cuncta
<man. astr. 4.852> atque iterum in semet redeunt. sic tempore certo
<man. astr. 4.853> signa quoque amittunt vires sumuntque receptas.        
<man. astr. 4.854> causa patet, quod, Luna quibus defecit in astris
<man. astr. 4.855> orba sui fratris noctisque immersa tenebris,
<man. astr. 4.856> cum medius Phoebi radios intercipit orbis
<man. astr. 4.857> nec trahit assuetum quo fulget Delia lumen,
<man. astr. 4.858> haec quoque signa suo pariter cum sidere languent        
<man. astr. 4.859> incurvata simul solitoque exempta vigori
<man. astr. 4.860> et velut elatam Phoeben in funere lugent.
<man. astr. 4.861> ipsa docet titulo se causa: ecliptica signa
<man. astr. 4.862> dixere antiqui. pariter sed bina laborant,
<man. astr. 4.863> nec vicina loco sed quae contraria fulgent,        
<man. astr. 4.864> sicut Luna suo tum tantum deficit orbe
<man. astr. 4.865> cum Phoebum adversis currentem non videt astris.
<man. astr. 4.866> nec tamen aequali languescunt tempore cuncta,
<man. astr. 4.867> sed modo in affectus totus producitur annus,
<man. astr. 4.868> nunc brevius lassata manent, nunc longius astra        
<man. astr. 4.869> exceduntque suo Phoebeia tempora casu.
<man. astr. 4.870> atque, ubi perfectum est spatium quod cuique dicatur
<man. astr. 4.871> impleruntque suos certa statione labores
<man. astr. 4.872> bina per adversum caelum fulgentia signa,
<man. astr. 4.873> tum vice bina labant ipsis haerentia casus,        
<man. astr. 4.874> quae prius in terras veniunt terrasque relinquunt,
<man. astr. 4.875> sidereo non ut pugnet contrarius orbi
<man. astr. 4.876> sed, qua mundus agit cursus, inclinet et ipse,
<man. astr. 4.877> amissasque negant vires, nec munera tanta
<man. astr. 4.878> nec similis reddunt noxas. locus omnia vertit.        
<man. astr. 4.879>      Sed quid tam tenui prodest ratione nitentem
<man. astr. 4.880> scrutari mundum, si mens sua cuique repugnat
<man. astr. 4.881> spemque timor tollit prohibetque a limine caeli?
<man. astr. 4.882> 'conditur en' inquit 'vasto natura recessu
<man. astr. 4.883> mortalisque fugit visus et pectora nostra,        
<man. astr. 4.884> nec prodesse potest quod fatis cuncta reguntur,
<man. astr. 4.885> cum fatum nulla possit ratione videri.'
<man. astr. 4.886> quid iuvat in semet sua per convicia ferri
<man. astr. 4.887> et fraudare bonis, quae nec deus invidet ipse,
<man. astr. 4.888> quosque dedit natura oculos deponere mentis?        
<man. astr. 4.889> perspicimus caelum, cur non et munera caeli?
<man. astr. 4.890> <mens humana potest propria discedere sede>        a
<man. astr. 4.891> inque ipsos penitus mundi descendere census
<man. astr. 4.892> seminibusque suis tantam componere molem
<man. astr. 4.893> et partum caeli sua per nutricia ferre
<man. astr. 4.894> extremumque sequi pontum terraeque subire        
<man. astr. 4.895> pendentis tractus et toto vivere in orbe.
<man. astr. 4.896> [quanta et pars superet rationem discere noctis]
<man. astr. 4.897> iam nusquam natura latet; pervidimus omnem
<man. astr. 4.898> et capto potimur mundo nostrumque parentem
<man. astr. 4.899> pars sua perspicimus genitique accedimus astris.        
<man. astr. 4.900> an dubium est habitare deum sub pectore nostro
<man. astr. 4.901> in caelumque redire animas caeloque venire,
<man. astr. 4.902> utque sit ex omni constructus corpore mundus
<man. astr. 4.903> aeris atque ignis summi terraeque marisque
<man. astr. 4.904> hospitium menti totum quae infusa gubernet,        
<man. astr. 4.905> sic esse in nobis terrenae corpora sortis
<man. astr. 4.906> sanguineasque animas animo, qui cuncta gubernat
<man. astr. 4.907> dispensatque hominem? quid mirum, noscere mundum
<man. astr. 4.908> si possunt homines, quibus est et mundus in ipsis
<man. astr. 4.909> exemplumque dei quisque est in imagine parva?        
<man. astr. 4.910> an cuiquam genitos, nisi caelo, credere fas est
<man. astr. 4.911> esse homines? proiecta iacent animalia cuncta
<man. astr. 4.912> in terra vel mersa vadis, vel in aere pendent,
<man. astr. 4.913> omnibus una quies venter<que Venusque voluptas,
<man. astr. 4.914> mole valens sola corpus> censumque per artus,        a
<man. astr. 4.915> et, quia consilium non est, et lingua remissa.
<man. astr. 4.916> unus <in> inspectus rerum viresque loquendi
<man. astr. 4.917> ingeniumque capax variasque educitur artes
<man. astr. 4.918> hic partus, qui cuncta regit: secessit in urbes,
<man. astr. 4.919> edomuit terram ad fruges, animalia cepit
<man. astr. 4.920> imposuitque viam ponto, stetit unus in arcem        
<man. astr. 4.921> erectus capitis victorque ad sidera mittit
<man. astr. 4.922> sidereos oculos propiusque aspectat Olympum
<man. astr. 4.923> inquiritque Iovem; nec sola fronte deorum
<man. astr. 4.924> contentus manet, et caelum scrutatur in alvo
<man. astr. 4.925> cognatumque sequens corpus se quaerit in astris.        
<man. astr. 4.926> huic in tanta fidem petimus, quam saepe volucres
<man. astr. 4.927> accipiunt trepidaeque suo sub pectore fibrae.
<man. astr. 4.928> an minus est sacris rationem ducere signis
<man. astr. 4.929> quam pecudum mortes aviumque attendere cantus?
<man. astr. 4.930> atque ideo faciem caeli non invidet orbi        
<man. astr. 4.931> ipse deus vultusque suos corpusque recludit
<man. astr. 4.932> volvendo semper seque ipsum inculcat et offert,
<man. astr. 4.933> ut bene cognosci possit doceatque videntis,
<man. astr. 4.934> qualis eat, cogatque suas attendere leges.
<man. astr. 4.935> ipse vocat nostros animos ad sidera mundus        
<man. astr. 4.936> nec patitur, quia non condit, sua iura latere.
<man. astr. 4.937> quis putet esse nefas nosci, quod cernere fas est?
<man. astr. 4.938> nec contemne tuas quasi parvo in pectore vires:
<man. astr. 4.939> quod valet, immensum est. sic auri pondera parvi
<man. astr. 4.940> exsuperant pretio numerosos aeris acervos;        
<man. astr. 4.941> sic adamas, punctum lapidis, pretiosior auro est;
<man. astr. 4.942> parvula sic totum pervisit pupula caelum,
<man. astr. 4.943> quoque vident oculi minimum est, cum maxima cernant;
<man. astr. 4.944> sic animi sedes tenui sub corde locata
<man. astr. 4.945> per totum angusto regnat de limite corpus.        
<man. astr. 4.946> materiae ne quaere modum, sed perspice vires,
<man. astr. 4.947> quas ratio, non pondus, habet: ratio omnia vincit.
<man. astr. 4.948> ne dubites homini divinos credere visus,
<man. astr. 4.949> iam facit ipse deos mittitque ad sidera numen,
<man. astr. 4.950> maius et Augusto crescet sub principe caelum.
