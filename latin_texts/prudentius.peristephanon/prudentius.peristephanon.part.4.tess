<prud. peristeph. 4.1> Bis nouem noster populus sub uuo
<prud. peristeph. 4.2> martyrum seruat cineres sepulcro,
<prud. peristeph. 4.3> Caesaraugustam uocitamus urbem,
<prud. peristeph. 4.4> res cui tanta est.
<prud. peristeph. 4.5> Plena magnorum domus angelorum
<prud. peristeph. 4.6> non timet mundi fragilis ruinam
<prud. peristeph. 4.7> tot sinu gestans simul offerenda
<prud. peristeph. 4.8> munera Christo.
<prud. peristeph. 4.9> Cum deus dextram quatiens coruscam
<prud. peristeph. 4.10> nube subnixus ueniet rubente
<prud. peristeph. 4.11> gentibus iustam positurus aequo
<prud. peristeph. 4.12> pondere libram,
<prud. peristeph. 4.13> orbe de magno caput excitata
<prud. peristeph. 4.14> obuiam Christo properanter ibit
<prud. peristeph. 4.15> ciuitas quaeque pretiosa portans
<prud. peristeph. 4.16> dona canistris.
<prud. peristeph. 4.17> Afra Carthago tua promet ossa,
<prud. peristeph. 4.18> ore facundo Cypriane doctor,
<prud. peristeph. 4.19> Corduba Acisclum dabit et Zoellum
<prud. peristeph. 4.20> tresque coronas.
<prud. peristeph. 4.21> Tu tribus gemmis diadema pulchrum
<prud. peristeph. 4.22> offeres Christo, genetrix piorum
<prud. peristeph. 4.23> Tarraco, intexit cui Fructuosus
<prud. peristeph. 4.24> sutile uinclum.
<prud. peristeph. 4.25> Nomen hoc gemmae strofio inligatae est,
<prud. peristeph. 4.26> emicant iuxta lapides gemelli
<prud. peristeph. 4.27> ardet et splendor parilis duorum
<prud. peristeph. 4.28> igne corusco.
<prud. peristeph. 4.29> Parua Felicis decus exhibebit
<prud. peristeph. 4.30> artubus sanctis locuples Gerunda,
<prud. peristeph. 4.31> nostra gestabit Calagurris ambos,
<prud. peristeph. 4.32> quos ueneramur.
<prud. peristeph. 4.33> Barchinon claro Cucufate freta
<prud. peristeph. 4.34> surget et Paulo speciosa Narbo,
<prud. peristeph. 4.35> teque, praepollens Arelas, habebit,
<prud. peristeph. 4.36> sancte Genesi.
<prud. peristeph. 4.37> Lusitanorum caput oppidorum
<prud. peristeph. 4.38> urbs adoratae cineres puellae
<prud. peristeph. 4.39> obuiam Christo raplens ad aram
<prud. peristeph. 4.40> porriget ipsam.
<prud. peristeph. 4.41> Sanguinem Iusti, cui Pastor hacrct,
<prud. peristeph. 4.42> ferculum duplex geminumque donum
<prud. peristeph. 4.43> ferre Conplutum gremio iuuabit
<prud. peristeph. 4.44> membra duorum.
<prud. peristeph. 4.45> Ingeret Tingis sua Cassianum,
<prud. peristeph. 4.46> festa Massylum monumenta regum,
<prud. peristeph. 4.47> qui cinis gentes domitas coegit.
<prud. peristeph. 4.48> ad iuga Christi.
<prud. peristeph. 4.49> Singulis paucae, tribus aut duobus,
<prud. peristeph. 4.50> forsan et quinis aliquae placebunt
<prud. peristeph. 4.51> testibus Christi prius hostiarum
<prud. peristeph. 4.52> pignere functae.
<prud. peristeph. 4.53> Tu decem sanctos reuehes et octo,
<prud. peristeph. 4.54> Caesaraugusta studiosa Christo,
<prud. peristeph. 4.55> uerticem flauis oleis reuincta,
<prud. peristeph. 4.56> pacis honore.
<prud. peristeph. 4.57> Sola in occursum numerosiores
<prud. peristeph. 4.58> martyrum turbas domino parasti,
<prud. peristeph. 4.59> sola praediues pietate multa
<prud. peristeph. 4.60> luce frueris.
<prud. peristeph. 4.61> Vix parens orbis populosa Poeni,
<prud. peristeph. 4.62> ipsa uix Roma in solio locata
<prud. peristeph. 4.63> te, decus nostrum, superare in isto
<prud. peristeph. 4.64> munere digna est.
<prud. peristeph. 4.65> Omnibus portis sacer inmolatus
<prud. peristeph. 4.66> sanguis exclusit genus inuidorum
<prud. peristeph. 4.67> daemonum et nigras pepulit tenebras
<prud. peristeph. 4.68> urbe piata.
<prud. peristeph. 4.69> Nullus umbrarum latet intus horror;
<prud. peristeph. 4.70> pulsa nam pestis populum refugit,
<prud. peristeph. 4.71> Christus in totis habitat plateis,
<prud. peristeph. 4.72> Christus ubique est.
<prud. peristeph. 4.73> Martyrum credas patriam coronis
<prud. peristeph. 4.74> debitam sacris, chorus unde surgens
<prud. peristeph. 4.75> tendit in caelum niueus togatae
<prud. peristeph. 4.76> nobilitatis.
<prud. peristeph. 4.77> Inde, Vincenti, tua palma nata est,
<prud. peristeph. 4.78> clerus hic tantum peperit triumfum,
<prud. peristeph. 4.79> hic sacerdotum domus infulata
<prud. peristeph. 4.80> Valeriorum.
<prud. peristeph. 4.81> Saeuus antiquis quotiens procellis
<prud. peristeph. 4.82> turbo uexatum tremefecit orbem,
<prud. peristeph. 4.83> tristior templum rabies in istud
<prud. peristeph. 4.84> intulit iras.
<prud. peristeph. 4.85> Nec furor quisquam sine laude nostrum
<prud. peristeph. 4.86> cessit aut clari uacuus cruoris,
<prud. peristeph. 4.87> martyrum semper numerus sub omni
<prud. peristeph. 4.88> grandine creuit.
<prud. peristeph. 4.89> Nonne, Vincenti, peregri necandus
<prud. peristeph. 4.90> martyr his tetris tenui notasti
<prud. peristeph. 4.91> sanguinis rore speciem futuri
<prud. peristeph. 4.92> morte propinqua?
<prud. peristeph. 4.93> Hoc colunt ciues, uelut ipsa membra
<prud. peristeph. 4.94> caespes includat suus et paterno
<prud. peristeph. 4.95> seruet amplectens tumulo beati
<prud. peristeph. 4.96> martyris ossa.
<prud. peristeph. 4.97> Noster est, quamuis procul hinc in urbe
<prud. peristeph. 4.98> passus ignota dederit sepulcri
<prud. peristeph. 4.99> gloriam uictor prope litus altae
<prud. peristeph. 4.100> forte Sagynti.
<prud. peristeph. 4.101> Noster et nostra puer in palestra
<prud. peristeph. 4.102> arte uirtutis fideique oliuo
<prud. peristeph. 4.103> unctus horrendum didicit domare
<prud. peristeph. 4.104> uiribus hostem.
<prud. peristeph. 4.105> Nouerat templo celebres in isto
<prud. peristeph. 4.106> octies partas deciesque palmas,
<prud. peristeph. 4.107> laureis doctus patriis eadem
<prud. peristeph. 4.108> laude cucurrit.
<prud. peristeph. 4.109> Hic et, Encrati, recubant tuarum
<prud. peristeph. 4.110> ossa uirtutum, quibus efferati
<prud. peristeph. 4.111> spiritum mundi, uiolenta uirgo,
<prud. peristeph. 4.112> dedecorasti.
<prud. peristeph. 4.113> Martyrum nulli remanente uita
<prud. peristeph. 4.114> contigit terris habitare nostris,
<prud. peristeph. 4.115> sola tu morti propriae superstes
<prud. peristeph. 4.116> uiuis in orbe.
<prud. peristeph. 4.117> Viuis ac poenae seriem retexis
<prud. peristeph. 4.118> carnis et caesae spolium retentans,
<prud. peristeph. 4.119> taetra quam sulcos habeant amaros
<prud. peristeph. 4.120> uulnera, narras.
<prud. peristeph. 4.121> Barbarus tortor latus omne carpsit,
<prud. peristeph. 4.122> sanguis inpensus, lacerata membra,
<prud. peristeph. 4.123> pectus abscisa patuit papilla
<prud. peristeph. 4.124> corde sub ipso.
<prud. peristeph. 4.125> Iam minus mortis pretium peractae est,
<prud. peristeph. 4.126> quae uenenatos abolens dolores
<prud. peristeph. 4.127> concitam membris tribuit quietem
<prud. peristeph. 4.128> fine soporo.
<prud. peristeph. 4.129> Cruda te longum tenuit cicatrix
<prud. peristeph. 4.130> et diu uenis dolor haesit ardens,
<prud. peristeph. 4.131> dum putrescentes tenuat medullas
<prud. peristeph. 4.132> tabidus umor.
<prud. peristeph. 4.133> Inuidus quamuis obitum supremum
<prud. peristeph. 4.134> persecutoris gladius negarit,
<prud. peristeph. 4.135> plena te, martyr, tamen ut peremptam
<prud. peristeph. 4.136> poena coronat.
<prud. peristeph. 4.137> Vidimus partem iecoris reuulsam
<prud. peristeph. 4.138> ungulis longe iacuisse pressis,
<prud. peristeph. 4.139> mors habet pallens aliquid tuorum
<prud. peristeph. 4.140> te quoque uiua.
<prud. peristeph. 4.141> Hunc nouum nostrae titulum fruendum
<prud. peristeph. 4.142> Caesaraugustae dedit ipse Christus,
<prud. peristeph. 4.143> iuge uiuentis domus ut dicata
<prud. peristeph. 4.144> martyris esset.
<prud. peristeph. 4.145> Ergo ter senis sacra candidatis
<prud. peristeph. 4.146> diues Optato simul et Luperco
<prud. peristeph. 4.147> perge conscriptum tibimet senatum
<prud. peristeph. 4.148> pangere psalmis!
<prud. peristeph. 4.149> Ede Successum, cane Martialem!
<prud. peristeph. 4.150> mors et Vrbani tibi concinatur,
<prud. peristeph. 4.151> Iuliam cantus resonet simulque
<prud. peristeph. 4.152> Quintilianum.
<prud. peristeph. 4.153> Publium pangat chorus et reuoluat,
<prud. peristeph. 4.154> quale Frontonis fuerit tropaeum,
<prud. peristeph. 4.155> quid bonus Felix tulerit, quid acer
<prud. peristeph. 4.156> Caecilianus,
<prud. peristeph. 4.157> quantus, Euoti, tua bells sanguis
<prud. peristeph. 4.158> tinxerit, quantus tua, Primitiue,
<prud. peristeph. 4.159> tum tuos uiuax recolat triumfos
<prud. peristeph. 4.160> laus, Apodemi.
<prud. peristeph. 4.161> Quattuor posthinc superest uirorum
<prud. peristeph. 4.162> nomen extolli renuente metro,
<prud. peristeph. 4.163> quos Saturninos memorat uocalos
<prud. peristeph. 4.164> prisca uetustas.
<prud. peristeph. 4.165> Carminis leges amor aureorum
<prud. peristeph. 4.166> nominum parui facit et loquendi
<prud. peristeph. 4.167> cura de sanctis uitiosa non est
<prud. peristeph. 4.168> nec rudis umquam.
<prud. peristeph. 4.169> Plenus est artis modus adnotatas
<prud. peristeph. 4.170> nominum formas recitare Christo,
<prud. peristeph. 4.171> quas tenet caeli liber explicandus
<prud. peristeph. 4.172> tempore iusto.
<prud. peristeph. 4.173> Octo tunc sanctos recolet decemque
<prud. peristeph. 4.174> angelus coram patre filioque
<prud. peristeph. 4.175> urbis unius regimen tenentes
<prud. peristeph. 4.176> iure sepulcri.
<prud. peristeph. 4.177> Quin ad antiquum numerum trahetur
<prud. peristeph. 4.178> ulna post poenae specimen puella
<prud. peristeph. 4.179> morsque Vincenti, cui sanguis hinc est
<prud. peristeph. 4.180> fons et honoris
<prud. peristeph. 4.181> additis Gaio -- nee enim silendi --
<prud. peristeph. 4.182> teque, Crementi, quibus incruentum
<prud. peristeph. 4.183> ferre prouenit decus ex secundo
<prud. peristeph. 4.184> laudis agone.
<prud. peristeph. 4.185> Ambo confessi dominum steterunt
<prud. peristeph. 4.186> acriter contra fremitum latronum,
<prud. peristeph. 4.187> ambo gustarunt leuiter saporem
<prud. peristeph. 4.188> martyriorum.
<prud. peristeph. 4.189> Haec sub altari sita sempiterno
<prud. peristeph. 4.190> lapsibus nostris ueniam precatur
<prud. peristeph. 4.191> turba, quam seruat procerum creatrix
<prud. peristeph. 4.192> purpureorum.
<prud. peristeph. 4.193> Nos pio fletu, date, perluamus
<prud. peristeph. 4.194> marmorum sulcos, quibus est operta
<prud. peristeph. 4.195> spes, ut absoluam retinaculorum
<prud. peristeph. 4.196> uincla meorum.
<prud. peristeph. 4.197> Sterne te totam generosa sanctis
<prud. peristeph. 4.198> ciuitas mecum tumulis, deinde
<prud. peristeph. 4.199> mox resurgentes animas et artus
<prud. peristeph. 4.200> tota sequeris.