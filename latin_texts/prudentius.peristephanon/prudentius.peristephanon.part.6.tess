<prud. peristeph. 6.1> Felix Tarraco, Fructuose, uestris
<prud. peristeph. 6.2> attollit caput ignibus coruscum
<prud. peristeph. 6.3> leuuitis geminis procul relucens.
<prud. peristeph. 6.4> Hispanos deus aspicit benignus,
<prud. peristeph. 6.5> arcem quandoquidem potens Hiberam
<prud. peristeph. 6.6> trino martyre trinitas coronat.
<prud. peristeph. 6.7> Ardens Augurius capessit aetram
<prud. peristeph. 6.8> nec non Eulogius simul supermum
<prud. peristeph. 6.9> Christi lucidus ad sedile tendit.
<prud. peristeph. 6.10> Dux et praeuius et magister illis
<prud. peristeph. 6.11> ad tantum decus ex episcopali
<prud. peristeph. 6.12> clarus nomine Fructuosus ibat,
<prud. peristeph. 6.13> accitus quia praesidis repente
<prud. peristeph. 6.14> iussu uenerat ad forum sacerdos
<prud. peristeph. 6.15> leuuitis comitantibus duobus.
<prud. peristeph. 6.16> Inde ad carceream uiros catenam
<prud. peristeph. 6.17> pastus sanguine carnifex trahebat,
<prud. peristeph. 6.18> gaudet currere Fructuosus ultro.
<prud. peristeph. 6.19> Ac, ne quis socios timor feriret,
<prud. peristeph. 6.20> praeceptor uehemens eundo firmat
<prud. peristeph. 6.21> incenditque fidem calore Christi:
<prud. peristeph. 6.22> 'Mecum state, uiri, uocat cruentus
<prud. peristeph. 6.23> ad poenam coluber dei ministros;
<prud. peristeph. 6.24> ne mors terreat! est parata palma.
<prud. peristeph. 6.25> Carcer christicolis gradus coronae est,
<prud. peristeph. 6.26> carcer prouehit ad superna caeli,
<prud. peristeph. 6.27> carcer conciliat deum beatis.'
<prud. peristeph. 6.28> His dictis adeunt specum reorum,
<prud. peristeph. 6.29> exercent ibi mysticum lauacrum
<prud. peristeph. 6.30> et purgamen aquae stupent tenebrae.
<prud. peristeph. 6.31> Sex hic continuis latent diebus,
<prud. peristeph. 6.32> tandem stant trucis ad tribunal hostis,
<prud. peristeph. 6.33> fratres tergeminos tremunt catastae.
<prud. peristeph. 6.34> Iudex Aemilianus inminebat,
<prud. peristeph. 6.35> atrox, turbidus, insolens, profanus,
<prud. peristeph. 6.36> aras daemonicas eoli iubebat.
<prud. peristeph. 6.37> 'Tu, qui doctor', ait, 'seris nouellum
<prud. peristeph. 6.38> commenti genus, ut leues puellae
<prud. peristeph. 6.39> lucos destituant, Iouem relinquant,
<prud. peristeph. 6.40> damnes, si sapias, anile dogma;
<prud. peristeph. 6.41> iussum est Caesaris ore Gallieni,
<prud. peristeph. 6.42> quod princeps colit, ut colamus omnes.
<prud. peristeph. 6.43> Haec fanti placidus refert sacerdos:
<prud. peristeph. 6.44> 'aeternum colo principem dierum,
<prud. peristeph. 6.45> factorem dominumque Gallieni,
<prud. peristeph. 6.46> et Christum patre prosatum perenni,
<prud. peristeph. 6.47> cuius sum famulus gregisque pastor.'
<prud. peristeph. 6.48> subridens ait ille: 'iam fuisti.'
<prud. peristeph. 6.49> Nec differt furor aut refrenat iram,
<prud. peristeph. 6.50> saeuis destinat ignibus cremandos,
<prud. peristeph. 6.51> exultant prohibentque flere uulgum.
<prud. peristeph. 6.52> Quosdam de populo uidet sacerdos
<prud. peristeph. 6.53> libandum sibi poculum offerentes.
<prud. peristeph. 6.54> 'ieiunamus', ait, 'recuso potum:
<prud. peristeph. 6.55> nondum nona diem resignat hora,
<prud. peristeph. 6.56> numquam conuiolabo ius dicatum
<prud. peristeph. 6.57> nec mors ipsa meum sacrum resoluet.
<prud. peristeph. 6.58> Sic Christus sitiens crucis sub hora
<prud. peristeph. 6.59> oblatum sibi poculum recusans
<prud. peristeph. 6.60> nee libare uolens sitim peregit.
<prud. peristeph. 6.61> Intrant interea locum rutunda
<prud. peristeph. 6.62> conclusum cauea, madens ferarum
<prud. peristeph. 6.63> multo sanguine quem furor frequentat,
<prud. peristeph. 6.64> cum spectacula perstrepunt cruenta
<prud. peristeph. 6.65> ac uilis gladiator ense duro
<prud. peristeph. 6.66> percussus cadit et fremit uoluptas.
<prud. peristeph. 6.67> Hic flammante pyra niger minister
<prud. peristeph. 6.68> ardens supplicium parare iussus
<prud. peristeph. 6.69> construxit facibus rogum supremis,
<prud. peristeph. 6.70> qui, dum corpora concremanda soluit,
<prud. peristeph. 6.71> feruentes animas amore lucis
<prud. peristeph. 6.72> fracto carceris expediret antro.
<prud. peristeph. 6.73> Certant officiis pii sodales:
<prud. peristeph. 6.74> plantis calciamenta dissolutis
<prud. peristeph. 6.75> pronus detrahere studebat uuus,
<prud. peristeph. 6.76> sed sanctus uetat ora Fructuosus
<prud. peristeph. 6.77> inclinata premi: 'facessite', inquit,
<prud. peristeph. 6.78> 'nec nostram grauet obsequella mortem;
<prud. peristeph. 6.79> atquin ipse meos pedes resoluam,
<prud. peristeph. 6.80> ne uestigia praepedita uinclis
<prud. peristeph. 6.81> tardis gressibus inruant in ignem.
<prud. peristeph. 6.82> Cur lamenta rigant genas madentes,
<prud. peristeph. 6.83> cur uestri memor ut fiam rogatis?
<prud. peristeph. 6.84> cunctis pro populis rogabo Christum.'
<prud. peristeph. 6.85> Vix haec ediderat, relaxat ipse
<prud. peristeph. 6.86> indumenta pedum, uelut Moyses
<prud. peristeph. 6.87> quondam fecerat ad rubum propinquans.
<prud. peristeph. 6.88> Non calcare sacram cremationem
<prud. peristeph. 6.89> aut adstare deo prius licebat,
<prud. peristeph. 6.90> quam uestigia pura figerentur.
<prud. peristeph. 6.91> Stabat calce mera, resultat ecce
<prud. peristeph. 6.92> caelo spiritus et serit loquellam,
<prud. peristeph. 6.93> quae cunctos tremefecit audientes:
<prud. peristeph. 6.94> 'non est, credite, poena: quam uidetis,
<prud. peristeph. 6.95> quae puncto tenui citata transit,
<prud. peristeph. 6.96> nec uitam rapit illa, sed reformat.
<prud. peristeph. 6.97> Felices animae, quibus per ignem
<prud. peristeph. 6.98> celsa scandere contigit Tonantis,
<prud. peristeph. 6.99> quas olim fugiet perennis ignis!'
<prud. peristeph. 6.100> Haec inter rapidis focos crepantes
<prud. peristeph. 6.101> intrant passibus et minantur ipsis
<prud. peristeph. 6.102> flammarum trepidantibus caminis.
<prud. peristeph. 6.103> Nexus denique, qui manus retrorsus
<prud. peristeph. 6.104> in tergum reuocauerant reuinctas,
<prud. peristeph. 6.105> intacta cute decidunt adusti.
<prud. peristeph. 6.106> Non ausa est cohibere poena palmas
<prud. peristeph. 6.107> in morem crucis ad patrem leuandas,
<prud. peristeph. 6.108> soluit bracchia, quae deum precentur.
<prud. peristeph. 6.109> Priscorum specimen trium putares,
<prud. peristeph. 6.110> quos olim Babylonicum per ignem
<prud. peristeph. 6.111> cantantes stupuit tremens tyrannus.
<prud. peristeph. 6.112> Illis sed pia flamma tunc pepercit
<prud. peristeph. 6.113> nondum tempore passionis apto
<prud. peristeph. 6.114> nec mortis decus inchoante Christo.
<prud. peristeph. 6.115> Hos cum defugeret uaporus ardor,
<prud. peristeph. 6.116> orant, ut celer ignis aduolaret
<prud. peristeph. 6.117> et finem daret anxiis periclis.
<prud. peristeph. 6.118> Exorata suos obire tandem
<prud. peristeph. 6.119> maiestas famulos iubet caducis
<prud. peristeph. 6.120> missos corporibus sibique reddi.
<prud. peristeph. 6.121> Vidit praesidis ex domo satelles
<prud. peristeph. 6.122> caelum martyribus patere apertum
<prud. peristeph. 6.123> insignesque uiros per astra ferri.
<prud. peristeph. 6.124> Quin et filiolae monens erili
<prud. peristeph. 6.125> ostendit sceleris notam paterni,
<prud. peristeph. 6.126> caelo uiuere, quos forum peremit.
<prud. peristeph. 6.127> Haec tum uirginitas palam uidere
<prud. peristeph. 6.128> per sudum meruit parente caeco,
<prud. peristeph. 6.129> ut crimen domini domus timeret.
<prud. peristeph. 6.130> Tum de corporibus sacris fauillae
<prud. peristeph. 6.131> et perfusa mero leguntur ossa,
<prud. peristeph. 6.132> quae raptim sibi quisque uindicabat.
<prud. peristeph. 6.133> Fratrum tantus amor domum referre
<prud. peristeph. 6.134> sanctorum cinerum dicata dona
<prud. peristeph. 6.135> aut gestare sinu fidele pignus.
<prud. peristeph. 6.136> Sed ne reliquias resuscitandas
<prud. peristeph. 6.137> et mox cum domino simul futuras
<prud. peristeph. 6.138> discretis loca diuidant sepulcris,
<prud. peristeph. 6.139> cernuntur niueis stolis amicti:
<prud. peristeph. 6.140> mandant restitui cauoque claudi
<prud. peristeph. 6.141> mixtim marmore puluerem sacrandum.
<prud. peristeph. 6.142> O triplex hdnor, o triforme culmen,
<prud. peristeph. 6.143> quo nostrae caput excitatur urbis,
<prud. peristeph. 6.144> cunctis urbibus eminens Hiberis!
<prud. peristeph. 6.145> Exultare tribus libet patronis,
<prud. peristeph. 6.146> quorum praesidio fouemur omnes
<prud. peristeph. 6.147> terrarum populi Pyrenearum.
<prud. peristeph. 6.148> Circumstet chorus ex utroque sexu
<prud. peristeph. 6.149> heros, uirgo, puer, senex, anulla, 
<prud. peristeph. 6.150> uestrum psallite rite Fructuosum!
<prud. peristeph. 6.151> Laudans Augurium resultet hymnus
<prud. peristeph. 6.152> mixtis Eulogium modis coaequans,
<prud. peristeph. 6.153> reddamus paribus pares camenas.
<prud. peristeph. 6.154> Hinc aurata sonent in arce tecta,
<prud. peristeph. 6.155> blandum litoris extet inde murmur
<prud. peristeph. 6.156> et carmen freta feriata pangant.
<prud. peristeph. 6.157> Olim tempus erit ruente mundo,
<prud. peristeph. 6.158> cum te, Tarraco, Fructuosus acri
<prud. peristeph. 6.159> soluet supplicio tegens ab igni.
<prud. peristeph. 6.160> Fors dignabitur et meis medellam
<prud. peristeph. 6.161> tormentis dare prosperante Christo
<prud. peristeph. 6.162> dulces hencecasyllabos reuoluens.