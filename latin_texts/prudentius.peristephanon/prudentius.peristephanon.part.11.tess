<prud. peristeph. 11.1> Innumeros cineres sanctorum Romula in urbe
<prud. peristeph. 11.2> uidimus, o Christi Valeriane sacer.
<prud. peristeph. 11.3> Incisos tumulis titulos et singula quaeris
<prud. peristeph. 11.4> nomina: difficile est, ut replicare queam.
<prud. peristeph. 11.5> Tantos iustorum populos furor inpius hausit,
<prud. peristeph. 11.6> cum coleret patrios Troia Roma deos.
<prud. peristeph. 11.7> Plurima litterulis signata sepulcra 1 oquuntur
<prud. peristeph. 11.8> martyris aut nomen aut epigramma aliquod,
<prud. peristeph. 11.9> sunt et muta tamen tacitas claudentia tumbas
<prud. peristeph. 11.10> marmora, quae solum significant numerum.
<prud. peristeph. 11.11> Quanta uirum iaceant congestis corpora aceruis,
<prud. peristeph. 11.12> nosse licet, quorum nomina nulla legas.
<prud. peristeph. 11.13> Sexaginta illic defossas mole sub una
<prud. peristeph. 11.14> reliquias memini me didicisse hominum,
<prud. peristeph. 11.15> quorum solus habet conperta uocabula Christus,
<prud. peristeph. 11.16> utpote quos propriae iunxit amicitiae.
<prud. peristeph. 11.17> Haec dum lustro oculis et sicubi forte latentes
<prud. peristeph. 11.18> rerum apices ueterum per monumenta sequor,
<prud. peristeph. 11.19> inuenio Hippolytum, qui quondam scisma Nouati
<prud. peristeph. 11.20> presbiter attigerat nostra sequenda negans,
<prud. peristeph. 11.21> usque ad martyrii prouectum insigne tulisse
<prud. peristeph. 11.22> lucida sanguinei praemia supplicii.
<prud. peristeph. 11.23> Nec mirere senem peruersi dogmatis olim
<prud. peristeph. 11.24> munere ditatum catholicae fidei.
<prud. peristeph. 11.25> Cum iam uaesano uictor raperetur ab hoste
<prud. peristeph. 11.26> exultante anima carnis ad exitium,
<prud. peristeph. 11.27> plebis amore suae multis comitantibus ibat;
<prud. peristeph. 11.28> consultus quaenam secta foret melior,
<prud. peristeph. 11.29> respondit: 'fugite, o miseri, execranda Nouati
<prud. peristeph. 11.30> scismata, catholicis reddite uos populis!
<prud. peristeph. 11.31> Vna fides uigeat, prisco quae condita templo est,
<prud. peristeph. 11.32> quam Paulus retinet quamque cathedra Petri.
<prud. peristeph. 11.33> Quae docui, docuisse piget: uenerabile martyr
<prud. peristeph. 11.34> cerno, quod a cultu rebar abesse dei.'
<prud. peristeph. 11.35> His ubi detorsit laeuo de tramite plebem
<prud. peristeph. 11.36> monstrauitque sequi, qua uia dextra uocat,
<prud. peristeph. 11.37> seque ducem recti spretis anfractibus idem
<prud. peristeph. 11.38> praebuit, erroris qui prius auctor erat,
<prud. peristeph. 11.39> sistitur insano rectori christicolas tunc
<prud. peristeph. 11.40> ostia uexanti per Tiberina uiros.
<prud. peristeph. 11.41> Illo namque die Roma secesserat, ipsos
<prud. peristeph. 11.42> peste Suburbanos ut quateret populos,
<prud. peristeph. 11.43> non contentus humum celsae intra moenia Romae
<prud. peristeph. 11.44> tinguere iustorum caedibus assiduis.
<prud. peristeph. 11.45> Ianiculum cum iam madidum, fora, rostra, Suburam
<prud. peristeph. 11.46> cerneret eluuie sanguinis affluere,
<prud. peristeph. 11.47> protulerat rabiem Tyrreni ad litoris oram
<prud. peristeph. 11.48> quaeque loca aequoreus proxima portus habet.
<prud. peristeph. 11.49> Inter carnifices et constipata sedebat
<prud. peristeph. 11.50> officia extructo celsior in solio,
<prud. peristeph. 11.51> discipulos fidei detestandique rebelles
<prud. peristeph. 11.52> idolii ardebat dedere perfidiae.
<prud. peristeph. 11.53> Carcereo crinita situ stare agmina contra
<prud. peristeph. 11.54> iusserat horrendis excrucianda modis.
<prud. peristeph. 11.55> Inde catenarum tractus, hinc lorea flagra
<prud. peristeph. 11.56> stridere, uirgarum concrepitare fragor,
<prud. peristeph. 11.57> ungula fixa cauis costarum cratibus altos
<prud. peristeph. 11.58> pandere secessus et lacerare iecur.
<prud. peristeph. 11.59> Ac iam lassatis iudex tortoribus ibat
<prud. peristeph. 11.60> in furias cassa cognitione fremens --
<prud. peristeph. 11.61> nullus enim Christi ex famulis per tanta repertus
<prud. peristeph. 11.62> supplicia, auderet qui uitiare animam --
<prud. peristeph. 11.63> inde furens quaesitor ait: 'iam, tortor, ab unco
<prud. peristeph. 11.64> desine, si uana est quaestio, morte agito.
<prud. peristeph. 11.65> Huic abscide caput, crux istum tollat in auras
<prud. peristeph. 11.66> uiuentesque oculos offerat alitibus;
<prud. peristeph. 11.67> hos rape praecipites et uinctos conice in ignem,
<prud. peristeph. 11.68> sit pyra, quae multos deuoret una reos.
<prud. peristeph. 11.69> En tibi, quos properes rimosae inponere cumbae
<prud. peristeph. 11.70> pellere et in medii stagna profunda freti.
<prud. peristeph. 11.71> Quos ubi susceptos rabidum male suta per aequor
<prud. peristeph. 11.72> uexerit et tumidis caesa labarit aquis,
<prud. peristeph. 11.73> dissociata putrem laxent tabulata carinam
<prud. peristeph. 11.74> conceptumque bibant undique naufragium.
<prud. peristeph. 11.75> Squamea caenoso praestabit uentre sepulcrum
<prud. peristeph. 11.76> belua consumptis cruda cadaueribus.'
<prud. peristeph. 11.77> Haec persultanti celsum subito ante tribunal
<prud. peristeph. 11.78> offertur senior nexibus inplicitus.
<prud. peristeph. 11.79> Stipati circum iuuenes clamore ferebant
<prud. peristeph. 11.80> ipsum christicolis esse caput populis:
<prud. peristeph. 11.81> si rorer extinctum propere caput, omnia uulgi
<prud. peristeph. 11.82> pectora Romanis sponte sacranda deis.
<prud. peristeph. 11.83> Insolitum leti poscunt genus et noua poenae
<prud. peristeph. 11.84> inuenta, exemplo quo trepident alii.
<prud. peristeph. 11.85> Ille supinata residens ceruice: 'quis', inquit,
<prud. peristeph. 11.86> 'dicitur?' adfirmant dicier Hippolytum.
<prud. peristeph. 11.87> 'Ergo sit Hippolytus, quatiat turbetque iugales
<prud. peristeph. 11.88> intereatque feris dilaceratus equis.'
<prud. peristeph. 11.89> Vix haec ille, duo cogunt animalia freni
<prud. peristeph. 11.90> ignara insueto subdere colla iugo,
<prud. peristeph. 11.91> non stabulis blandius manu palpata magistri
<prud. peristeph. 11.92> imperiumque equitis ante subacta pati,
<prud. peristeph. 11.93> sed campestre uago nuper pecus e grege captum,
<prud. peristeph. 11.94> quod pauor indomito corde ferinus agit.
<prud. peristeph. 11.95> Iamque reluctantes sociarant uincula bigas
<prud. peristeph. 11.96> oraque discordi foedere nexuerant:
<prud. peristeph. 11.97> temonis uice funis inest, qui terga duorum
<prud. peristeph. 11.98> diuidit et medius tangit utrumque latus,
<prud. peristeph. 11.99> deque iugo in longum se post uestigia retro
<prud. peristeph. 11.100> protendens trahitur transit et ima pedum.
<prud. peristeph. 11.101> Huius ad extremum, sequitur qua puluere summo
<prud. peristeph. 11.102> cornipedum refugas orbita trita uias,
<prud. peristeph. 11.103> crura uiri innectit laqueus nodoque tenaci
<prud. peristeph. 11.104> adstringit plantas cumque rudente ligat.
<prud. peristeph. 11.105> Postquam conposito satis instruxere paratu
<prud. peristeph. 11.106> martyris ad poenam uerbera, uincla, feras,
<prud. peristeph. 11.107> instigant subitis clamoribus atque flagellis
<prud. peristeph. 11.108> iliaque infestis perfodiunt stimulis.
<prud. peristeph. 11.109> Vltima uox audita senis uenerabilis haec est:
<prud. peristeph. 11.110> 'hi rapiant artus, tu rape, Christe, animam!'
<prud. peristeph. 11.111> Prorumpunt alacres caecoque errore feruntur,
<prud. peristeph. 11.112> qua sonus atque tremor, qua furor exagitant.
<prud. peristeph. 11.113> Incendit feritas, rapit impetus et fragor urget
<prud. peristeph. 11.114> nec cursus uolucer mobile sentit onus.
<prud. peristeph. 11.115> Per siluas, per saxa ruunt, non ripa retardat
<prud. peristeph. 11.116> fluminis aut torrens oppositus cohibet,
<prud. peristeph. 11.117> prosternunt saepes et cuncta obstacula rumpunt,
<prud. peristeph. 11.118> prona, fragosa petunt, ardua transiliunt.
<prud. peristeph. 11.119> Scissa minutatim labefacto corpore frusta
<prud. peristeph. 11.120> carpit spinigeris stirpibus hyrtus ager.
<prud. peristeph. 11.121> Pars summis pendet scopulis, pars sentibus haeret,
<prud. peristeph. 11.122> parte rubent frondes, parte madescit humus.
<prud. peristeph. 11.123> Exemplar sceleris paries habet inlitus, in quo
<prud. peristeph. 11.124> multicolor fucus digerit omne nefas,
<prud. peristeph. 11.125> picta super tumulum species liquidis uiget umbris
<prud. peristeph. 11.126> effigians tracti membra cruenta uiri.
<prud. peristeph. 11.127> Rorantes saxorum apices uidi, optime papa,
<prud. peristeph. 11.128> purpureasque notas uepribus inpositas.
<prud. peristeph. 11.129> Docta manus uirides imitando effingere dumos
<prud. peristeph. 11.130> luserat et minio russeolam saniem.
<prud. peristeph. 11.131> Cernere erat ruptis conpagibus ordine nullo
<prud. peristeph. 11.132> membra per incertos sparsa iacere situs.
<prud. peristeph. 11.133> Addiderat caros gressu lacrimisque sequentes,
<prud. peristeph. 11.134> deuia quo fractum semita monstrat iter.
<prud. peristeph. 11.135> Maerore attoniti atque oculis rimantibus ibant
<prud. peristeph. 11.136> inplebantque sinus uisceribus laceris.
<prud. peristeph. 11.137> Ille caput niueum conplectitur ac reuerendam
<prud. peristeph. 11.138> canitiem molli confouet in gremio;
<prud. peristeph. 11.139> hic umeros truncasque manus et bracchia et ulnas
<prud. peristeph. 11.140> et genua et crurum fragmina nuda legit.
<prud. peristeph. 11.141> Palliolis etiam bibulae siccantur harenae,
<prud. peristeph. 11.142> ne quis in infecto puluere ros maneat.
<prud. peristeph. 11.143> Si quis et in sudibus recalenti aspergine sanguis
<prud. peristeph. 11.144> insidet, hunc omnem spongia pressa rapit.
<prud. peristeph. 11.145> Nec iam densa sacro quidquam de corpore silua
<prud. peristeph. 11.146> obtinet aut plenis fraudat ab exequiis.
<prud. peristeph. 11.147> Cumque recensetis constaret partibus ille,
<prud. peristeph. 11.148> corporis integri qui fuerat numerus,
<prud. peristeph. 11.149> nec purgata aliquid deberent auia toto
<prud. peristeph. 11.150> ex homine extersis frondibus et scopulis,
<prud. peristeph. 11.151> metando eligitur tumulo locus, ostia linquunt,
<prud. peristeph. 11.152> Roma placet, sanctos quae teneat cineres.
<prud. peristeph. 11.153> Haud procul extremo culta ad pomeria uallo
<prud. peristeph. 11.154> mersa latebrosis crypta patet foueis.
<prud. peristeph. 11.155> Huius in occultum gradibus uia prona reflexis
<prud. peristeph. 11.156> ire per anfractus luce latente docet.
<prud. peristeph. 11.157> Primas namque fores summo tenus intrat hiatu
<prud. peristeph. 11.158> inlustratque dies limina uestibuli.
<prud. peristeph. 11.159> Inde ubi progressu facili nigrescere uisa cst
<prud. peristeph. 11.160> nox obscura loci per specus ambiguum,
<prud. peristeph. 11.161> occurrunt celsis inmissa foramina tectis,
<prud. peristeph. 11.162> quae iaciant claros antra super radios.
<prud. peristeph. 11.163> Quamlibet ancipites texant hinc inde recessus
<prud. peristeph. 11.164> arta sub umbrosis atria porticibus,
<prud. peristeph. 11.165> at tamen excisi subter caua uiscera montis
<prud. peristeph. 11.166> crebra terebrato fornice lux penetrat.
<prud. peristeph. 11.167> Sic datur absentis per subterranea solis
<prud. peristeph. 11.168> cernere fulgorem luminibusque frui.
<prud. peristeph. 11.169> Talibus Hippolyti corpus mandatur opertis,
<prud. peristeph. 11.170> propter ubi adposita est ara dicata deo.
<prud. peristeph. 11.171> Illa sacramenti donatrix mensa eademque
<prud. peristeph. 11.172> custos fida sui martyris adposita
<prud. peristeph. 11.173> seruat ad aeterni spem uindicis ossa sepulcro,
<prud. peristeph. 11.174> pascit item sanctis Tibricolas dapibus.
<prud. peristeph. 11.175> Mira loci pietas et prompta precantibus ara
<prud. peristeph. 11.176> spes hominum placida prosperitate iuuat.
<prud. peristeph. 11.177> Hic corruptelis animique et corporis aeger
<prud. peristeph. 11.178> oraui quotiens stratus, opem merui.
<prud. peristeph. 11.179> Quod laetor reditu, quod re, uenerande sacerdos,
<prud. peristeph. 11.180> conplecti licitum est, scribo quod haec eadem,
<prud. peristeph. 11.181> Hippolyto scio me debere, deus cui Christus
<prud. peristeph. 11.182> posse dedit, quod quis postulet, adnuere.
<prud. peristeph. 11.183> Ipsa, illas animae exuuias quae continet intus,
<prud. peristeph. 11.184> aedicula argento fulgurat ex solido.
<prud. peristeph. 11.185> Praefixit tabulas diues manus aequore leui
<prud. peristeph. 11.186> candentes, recauum quale nitet speculum,
<prud. peristeph. 11.187> nec Pariis contenta aditus obducere saxis
<prud. peristeph. 11.188> addidit ornando clara talenta operi.
<prud. peristeph. 11.189> Mane salutatum concurritur: omnis adorat
<prud. peristeph. 11.190> pubis, eunt, redeunt solis adusque obitum.
<prud. peristeph. 11.191> Conglobat in cuneum Latios simul ac peregrinos
<prud. peristeph. 11.192> permixtim populos religionis amor.
<prud. peristeph. 11.193> Oscula perspicuo figunt inpressa metallo,
<prud. peristeph. 11.194> balsama defundunt, fletibus ora rigant.
<prud. peristeph. 11.195> Iam cum se renouat decursis mensibus annus
<prud. peristeph. 11.196> natalemque diem passio festa refert,
<prud. peristeph. 11.197> quanta putas studiis certantibus agmina cogi
<prud. peristeph. 11.198> quaeue celebrando uota coire deo!
<prud. peristeph. 11.199> Vrbs augusta suos uomit effunditque Quirites,
<prud. peristeph. 11.200> una et patricios ambitione pari
<prud. peristeph. 11.201> Confundit plebeia falanx umbonibus aequis
<prud. peristeph. 11.202> discrimen procerum praecipitante fide.
<prud. peristeph. 11.203> Nec minus Albanis acies se candida portis
<prud. peristeph. 11.204> explicat et longis ducitur ordinibus,
<prud. peristeph. 11.205> exultant fremitus uariarum hinc inde uiarmn,
<prud. peristeph. 11.206> indigena et Picens plebs et Etrusca uenit.
<prud. peristeph. 11.207> Concurrit Samnitis atrox, habitator et altae
<prud. peristeph. 11.208> Campanus Capuae iamque Nolanus adest,
<prud. peristeph. 11.209> quisque sua laetus cum coniuge dulcibus et cum
<prud. peristeph. 11.210> pigneribus rapidum carpere gestit iter.
<prud. peristeph. 11.211> Vix capiunt patuli populorum gaudia campi
<prud. peristeph. 11.212> haeret et in magnis densa cohors spatiis.
<prud. peristeph. 11.213> Angustum tantis illud specus esse cateruis
<prud. peristeph. 11.214> haud dubium est, ampla fauce licet pateat.
<prud. peristeph. 11.215> Stat sed iuxta aliud, quod tanta frequentia templum
<prud. peristeph. 11.216> tunc adeat cultu nobile regifico,
<prud. peristeph. 11.217> parietibus celsum sublimibus atque superba
<prud. peristeph. 11.218> maiestate potens muneribusque opulens.
<prud. peristeph. 11.219> Ordo columnarum geminus laquearia tecti
<prud. peristeph. 11.220> sustinet auratis suppositus trabibus.
<prud. peristeph. 11.221> Adduntur graciles tecto breuiore recessus,
<prud. peristeph. 11.222> qui laterum seriem iugiter exsinuent,
<prud. peristeph. 11.223> At medios aperit tractus uia latior alti
<prud. peristeph. 11.224> culminis exsurgens editiore apice.
<prud. peristeph. 11.225> Fronte sub aduersa gradibus sublime tribunal
<prud. peristeph. 11.226> tollitur, antistes praedicat unde deum.
<prud. peristeph. 11.227> Plena laborantes aegre domus accipit undas
<prud. peristeph. 11.228> artaque confertis aestuat in foribus
<prud. peristeph. 11.229> maternum pandens gremium, quo condat alumnos
<prud. peristeph. 11.230> ac foueat fetos adcumulata sinus.
<prud. peristeph. 11.231> Si bene commemini, colit hunc pulcherrima Roma
<prud. peristeph. 11.232> Idibus Augusti mensis, ut ipsa uocat
<prud. peristeph. 11.233> prisco more diem, quem te quoque, sancte magister,
<prud. peristeph. 11.234> annua festa inter dinumerare uelim.
<prud. peristeph. 11.235> Crede, salutigeros feret hic uenerantibus ortus
<prud. peristeph. 11.236> lucis honoratae praemia restituens.
<prud. peristeph. 11.237> Inter sollemnes Cypriani uel Chelidoni
<prud. peristeph. 11.238> Eulaliaeque dies currat et iste tibi.
<prud. peristeph. 11.239> Sic te pro populo, cuius tibi credita uita est,
<prud. peristeph. 11.240> orantem Christus audiat omnipotens;
<prud. peristeph. 11.241> sic tibi de pleno lupus excludatur ouili
<prud. peristeph. 11.242> agna nec ulla tuum capta gregem minuat;
<prud. peristeph. 11.243> sic me gramineo remanentem denique campo
<prud. peristeph. 11.244> sedulus aegrotam pastor ouem referas;
<prud. peristeph. 11.245> sic, cum lacteolis caulas conpleueris agnis,
<prud. peristeph. 11.246> raptus et ipse sacro sis comes Hippolyto.