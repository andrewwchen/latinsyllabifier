<prud. peristeph. 13.1> Punica terra tulit, quo splendeat omne, quidquid usquam est,
<prud. peristeph. 13.2> inde domo Cyprianum, sed decus orbis et magistrum.
<prud. peristeph. 13.3> Est proprius patriae martyr, sed amore et ore noster,
<prud. peristeph. 13.4> incubat in Libya sanguis, sed ubique lingua pollet,
<prud. peristeph. 13.5> sola superstes agit de corpore, sola obire nescit,
<prud. peristeph. 13.6> dum genus esse hominum Christus sinet et uigere mundum.
<prud. peristeph. 13.7> Dum liber ullus erit, dum scrinia sacra litterarum,
<prud. peristeph. 13.8> te leget omnis amans Christum, tua, Cypriane, discet.
<prud. peristeph. 13.9> Spiritus ille dei, qui fluxerat auctor in profetas,
<prud. peristeph. 13.10> fontibus eloquii te caelitus actus inrigauit.
<prud. peristeph. 13.11> O niue candidius linguae genus, o nouum saporem!
<prud. peristeph. 13.12> ut liquor ambrosius cor mitigat, inbuit palatum,
<prud. peristeph. 13.13> sedem animae penetrat, mentem fouet et pererrat artus,
<prud. peristeph. 13.14> sic deus interius sentitur et inditur medullis.
<prud. peristeph. 13.15> Vnde bonum subitum terris dederis, pater, reuela!
<prud. peristeph. 13.16> Derat apostolicis sriptis opulentus executor,
<prud. peristeph. 13.17> eligitur locuples facundia, quae doceret orbem
<prud. peristeph. 13.18> quaeque uoluminibus Pauli famulata disputaret,
<prud. peristeph. 13.19> quo mage cruda hominum praecordia perpolita nossent
<prud. peristeph. 13.20> siue timoris opus seu mystica uel profunda Christi.
<prud. peristeph. 13.21> Vnus erat iuuenum doctissimus artibus sinistris:
<prud. peristeph. 13.22> fraude pudicitiam perfringere, nil sacrum putare,
<prud. peristeph. 13.23> saepe etiam magicum cantamen inire per sepulcra,
<prud. peristeph. 13.24> quo geniale tori ius solueret aestuante nupta.
<prud. peristeph. 13.25> Luxuriae rabiem tantae cohibet repente Christus,
<prud. peristeph. 13.26> discutit et tenebras de pectore, pellit et furorem,
<prud. peristeph. 13.27> inplet amore sui, dat credere, dat pudere facti.
<prud. peristeph. 13.28> Iamque figura alia est, quam quae fuit, oris et nitoris:
<prud. peristeph. 13.29> exuitur tenui uultus cute, transit in seueram,
<prud. peristeph. 13.30> deflua caesaries conpescitur ad breues capillos.
<prud. peristeph. 13.31> ipse modesta 1 oqui, spem quaerere, regulam tenere,
<prud. peristeph. 13.32> uiuere iustitia Christi, penetrare dogma nostrum.
<prud. peristeph. 13.33> His igitur meritis dignissimus usque episcopale
<prud. peristeph. 13.34> prouehitur solium doctor, capit et sedile summum.
<prud. peristeph. 13.35> Valerianus opum princeps erat atque Gallienus:
<prud. peristeph. 13.36> constituere simul poenam capitis deum fatenti.
<prud. peristeph. 13.37> Milia terrigenum spurcissima iusserant sacrari;
<prud. peristeph. 13.38> contra animos populi doctor Cyprianus incitabat,
<prud. peristeph. 13.39> ne quis ab egregiae uirtutis honore discreparet
<prud. peristeph. 13.40> neu fidei pretium quis sumere degener timeret.
<prud. peristeph. 13.41> Esse leuem cruciatum, si modo conferas futura,
<prud. peristeph. 13.42> quae deus ipse uiris intermina fortibus spopondit,
<prud. peristeph. 13.43> merce doloris emi spem luminis et diem perennem,
<prud. peristeph. 13.44> omne malum uolucri cum tempore transuolare cursim,
<prud. peristeph. 13.45> nil graue, quod peragi finis facit et quiete donat.
<prud. peristeph. 13.46> Se fore principium pulchrae necis et ducem cruoris
<prud. peristeph. 13.47> seque caput gladio submittere, sanguinem dicare;
<prud. peristeph. 13.48> qui sociare animam Christo uelit, ut comes sequatur.
<prud. peristeph. 13.49> His ubi corda uirum Christo caleraeta praeparauit,
<prud. peristeph. 13.50> ducitur ante alios proconsule perfurente uinctus.
<prud. peristeph. 13.51> Antra latent Tyriae Carthaginis abditis reposta,
<prud. peristeph. 13.52> conscia tartareae caliginis, abdicata soli.
<prud. peristeph. 13.53> Clausus in his specubus sanctus Cyprianus et catena
<prud. peristeph. 13.54> nexus utramque manum nomen patris inuocat supremi:
<prud. peristeph. 13.55> 'omnipotens genitor Christi deus et creator orbis,
<prud. peristeph. 13.56> Christe, parens hominis, quem diligis et uetas perire!
<prud. peristeph. 13.57> Ille ego, uipereis quem tu bonus oblitum uenenis,
<prud. peristeph. 13.58> criminibus uariis tinctum miseratus abluisti
<prud. peristeph. 13.59> iamque tuum fieri mandas, fio Cyprianus alter
<prud. peristeph. 13.60> et nouus ex ueteri nec iam reus aut nocens, ut ante.
<prud. peristeph. 13.61> Si luteum facili charismate pectus expiasti,
<prud. peristeph. 13.62> uise libens tenebris ergastula caeca dissipatis,
<prud. peristeph. 13.63> eripe corporeo de carcere uinculisque mundi
<prud. peristeph. 13.64> hanc animam, liceat fuso tibi sanguine inmolari,
<prud. peristeph. 13.65> ne qua ferum reprimat clementia iudicem, tyranni
<prud. peristeph. 13.66> neu sciat inuidia mitescere, gloriam negare.
<prud. peristeph. 13.67> Da quoque, ne quis iners sit de grege, quem tuum regebam,
<prud. peristeph. 13.68> ne cadat inpatiens poenae titubetue quis tuorum,
<prud. peristeph. 13.69> incolumem ut numerum reddam tibi debitumque soluam'
<prud. peristeph. 13.70> Vocibus his dominum permouerat, influebat inde
<prud. peristeph. 13.71> spiritus in populum Carthaginis, auctor acrioris
<prud. peristeph. 13.72> ingenii stimulis ut pectora subditis calerent
<prud. peristeph. 13.73> ad decus egregium discrimine sanguinis petendum,
<prud. peristeph. 13.74> non trepidare docens nec cedere nec dolore uinci,
<prud. peristeph. 13.75> laudis amore rapi, Christum sapere et fidem tueri.
<prud. peristeph. 13.76> Fama refert foueam campi in medio patere iussam,
<prud. peristeph. 13.77> calce uaporifera summos prope margines refertam;
<prud. peristeph. 13.78> saxa recocta uomunt ignem niueusque puluis ardet,
<prud. peristeph. 13.79> urere tacta potens et mortifer ex odore flatus.
<prud. peristeph. 13.80> Adpositam memorant aram fouea stetisse summa
<prud. peristeph. 13.81> lege sub hac: salis aut micam iecur aut suis litarent
<prud. peristeph. 13.82> christicolae aut mediae sponte inruerent in ima fossae.
<prud. peristeph. 13.83> Prosiluere alacres cursu rapido simul trecenti,
<prud. peristeph. 13.84> gurgite puluereo mersos liquor aridus uorauit
<prud. peristeph. 13.85> praecipitemque globum fundo tenus inplicauit imo.
<prud. peristeph. 13.86> Corpora candor habet, candor uehit ad superna mentes,
<prud. peristeph. 13.87> 'candida massa' dehinc dici meruit per omne saeclum.
<prud. peristeph. 13.88> Laetior interea iam Thascius ob diem suorum
<prud. peristeph. 13.89> sistitur indomiti proconsulis eminus furori.
<prud. peristeph. 13.90> Edere iussus erat, quid uiueret: 'unicultor', inquit,
<prud. peristeph. 13.91> 'trado salutiferi mysteria consecrata Christi.'
<prud. peristeph. 13.92> Ille sub haec: 'satis est iam criminis, ipse confitetur
<prud. peristeph. 13.93> Thascius, ipse Iouis fulmen negat, expedite ferrum,
<prud. peristeph. 13.94> carnifices, gladio poenam luat hostis idolorum.'
<prud. peristeph. 13.95> Ille deo meritas grates agit et canit triumfans.
<prud. peristeph. 13.96> Fleuit abire uirum maesta Africa, quo docente facta est
<prud. peristeph. 13.97> cultior, eloquio cuius sibi docta gloriatur:
<prud. peristeph. 13.98> mox tumulum lacrimans struxit cineresque consecrauit.
<prud. peristeph. 13.99> Desine flere bonum tantum, tenet ille regna caeli
<prud. peristeph. 13.100> nec minus inuolitat terris nec ab hoc recedit orbe:
<prud. peristeph. 13.101> disserit, eloquitur, tractat, docet, instruit, profetat.
<prud. peristeph. 13.102> Nec Libyae populos tantum regit, exit usque in ortum
<prud. peristeph. 13.103> solis et usque obitum, Gallos fouet, inbuit Britannos,
<prud. peristeph. 13.104> praesidet Hesperiae, Christum serit ultimis Hiberis,
<prud. peristeph. 13.105> denique doctor humi est, idem quoque martyr in supernis,
<prud. peristeph. 13.106> instruit hic homines, illinc pia dona dat patronus.