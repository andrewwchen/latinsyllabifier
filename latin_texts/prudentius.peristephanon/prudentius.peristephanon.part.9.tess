<prud. peristeph. 9.1> Sylla Forum statuit Cornelius; hoc Itali urbem
<prud. peristeph. 9.2> uocant ab ipso conditoris nomine.
<prud. peristeph. 9.3> Hic mihi, cum peterem te, rerum maxima Roma,
<prud. peristeph. 9.4> spes est oborta prosperum Christum fore.
<prud. peristeph. 9.5> Stratus humi tumulo aduoluebar, quem sacer ornat
<prud. peristeph. 9.6> martyr dicato Cassianus corpore.
<prud. peristeph. 9.7> Dum lacrimans mecum reputo mea uulnera et omnes
<prud. peristeph. 9.8> uitae labores ac dolorum acumina,
<prud. peristeph. 9.9> erexi ad caelum faciem, stetit obuia contra
<prud. peristeph. 9.10> fucis colorum picta imago martyris
<prud. peristeph. 9.11> plagas mille gerens, totos lacerata per artus,
<prud. peristeph. 9.12> ruptam minutis praeferens punctis cutem.
<prud. peristeph. 9.13> Innumeri circum pueri---miserabile uisu---
<prud. peristeph. 9.14> confossa paruis membra ligebant stilis,
<prud. peristeph. 9.15> unde pugillares soliti percurrere ceras
<prud. peristeph. 9.16> scholare murmur adnotantes scripserant.
<prud. peristeph. 9.17> Aedituus consultus ait: 'quod prospicis, hospes,
<prud. peristeph. 9.18> non est inanis aut anilis fabula;
<prud. peristeph. 9.19> historiam pictura refert, quae tradita libris
<prud. peristeph. 9.20> ueram uetusti temporis monstrat fidem.
<prud. peristeph. 9.21> Praefuerat studiis puerilibus et grege multo
<prud. peristeph. 9.22> saeptus magister litterarum sederat,
<prud. peristeph. 9.23> uerba notis breuibus conprendere cuncta peritus
<prud. peristeph. 9.24> raptimque punctis dicta praepetibus sequi.
<prud. peristeph. 9.25> Aspera nonnumquam praecepta et tristia uisa
<prud. peristeph. 9.26> inpube uulgus mouerant ira et metu;
<prud. peristeph. 9.27> doctor amarus enim discenti semper efybo
<prud. peristeph. 9.28> nec dulcis ulli disciplina infantiae est.
<prud. peristeph. 9.29> Ecce fidem quatiens tempestas saeua premebat
<prud. peristeph. 9.30> plebem dicatam christianae gloriae.
<prud. peristeph. 9.31> Extrahitur coetu e medio moderator alumni
<prud. peristeph. 9.32> gregis, quod aris supplicare spreuerat.
<prud. peristeph. 9.33> Poenarum artifici quaerenti, quod genus artis
<prud. peristeph. 9.34> uir nosset alto tam rebellis spiritu,
<prud. peristeph. 9.35> respondent: 'agmen tenerum ac puerile gubernat
<prud. peristeph. 9.36> fictis notare uerba signis inbuens.'
<prud. peristeph. 9.37> 'Ducite', conclamat, 'captiuum ducite, et ultro
<prud. peristeph. 9.38> donetur ipsis uerberator paruulis.
<prud. peristeph. 9.39> Vt libet, inludant, lacerent inpune manusque
<prud. peristeph. 9.40> tinguant magistri feriatas sanguine;
<prud. peristeph. 9.41> ludum discipulis uolupe est ut praebeat ipse
<prud. peristeph. 9.42> doctor seuerus, quos nimis coercuit.'
<prud. peristeph. 9.43> Vincitur post terga manus spoliatus amictu,
<prud. peristeph. 9.44> adest acutis agmen armatum stilis.
<prud. peristeph. 9.45> Quantum quisque odii tacita conceperat ira,
<prud. peristeph. 9.46> effundit ardens felle tandem libero.
<prud. peristeph. 9.47> Coniciunt alii fragiles inque ora tabellas
<prud. peristeph. 9.48> frangunt, relisa fronte lignum dissilit,
<prud. peristeph. 9.49> buxa crepant cerata genis inpacta cruentis
<prud. peristeph. 9.50> rubetquc ab ictu curta et umens pagina.
<prud. peristeph. 9.51> Inde alii stimulos et acumina ferrea uibrant,
<prud. peristeph. 9.52> qua parte aratis cera sulcis scribitur,
<prud. peristeph. 9.53> et qua secti apices abolentur et aequoris hyrti
<prud. peristeph. 9.54> rursus nitescens innouatur area.
<prud. peristeph. 9.55> Hinc foditur Christi confessor et inde secatur,
<prud. peristeph. 9.56> pars uiscus intrat molle, pars scindit cutem.
<prud. peristeph. 9.57> Omnia membra manus pariter fixere ducente
<prud. peristeph. 9.58> totidemque guttae uulnerum stillant simul.
<prud. peristeph. 9.59> Major tortor erat, qui summa pupugerat infans,
<prud. peristeph. 9.60> quam qui profuuda perforarat uiscera,
<prud. peristeph. 9.61> ille leuis, quoniam percussor morte negata
<prud. peristeph. 9.62> saeuire solis scit dolorum spiculis,
<prud. peristeph. 9.63> hic, quanto interius uitalia condita pulsat.
<prud. peristeph. 9.64> plus dat medellae, dum necem prope applicat.
<prud. peristeph. 9.65> 'Este, precor, fortes et uincite uiribus annos,
<prud. peristeph. 9.66> quod defit aeuo, suppleat crudelitas!'
<prud. peristeph. 9.67> Sed male conatus tener infirmusque laborat,
<prud. peristeph. 9.68> tormenta crescunt, dum fatiscit carnifex.
<prud. peristeph. 9.69> 'Quid gemis?' exclamat quidam, 'tute ipse magister
<prud. peristeph. 9.70> istud dedisti ferrum et armasti manus.
<prud. peristeph. 9.71> Reddimus ecce tibi tam milia multa notarum,
<prud. peristeph. 9.72> quam stando, flendo te docente excepimus.
<prud. peristeph. 9.73> Non potes irasci, quod scribimus; ipse iubebas,
<prud. peristeph. 9.74> numquam quietum dextera ut ferret stilum.
<prud. peristeph. 9.75> Non petimus totiens te praeceptore negatas,
<prud. peristeph. 9.76> auare doctor, iam scholarum ferias.
<prud. peristeph. 9.77> Pangere puncta libet sulcisque intexere sulcos,
<prud. peristeph. 9.78> flexas catenis inpedire uirgulas.
<prud. peristeph. 9.79> Emendes licet inspectos longo ordine uersus,
<prud. peristeph. 9.80> mendosa forte si quid errauit manus,
<prud. peristeph. 9.81> exerce imperium, ius est tibi plectere culpam,
<prud. peristeph. 9.82> si quis tuorum te notauit segnius.'
<prud. peristeph. 9.83> Talia ludebant pueri per membra magistri
<prud. peristeph. 9.84> nec longa fessum poena soluebat uirum.
<prud. peristeph. 9.85> Tandem luctantis miseratus ab aethere Christus
<prud. peristeph. 9.86> iubet resolui pectoris ligamina
<prud. peristeph. 9.87> difficilesque moras animae ac retinacula uitae
<prud. peristeph. 9.88> relaxat artas et latebras expedit.
<prud. peristeph. 9.89> Sanguis ab interno uenarum fonte patentes
<prud. peristeph. 9.90> uias secutus deserit praecordia
<prud. peristeph. 9.91> totque foraminibus penetrati corporis exit
<prud. peristeph. 9.92> fibrarum anhelans ille uitalis calor.
<prud. peristeph. 9.93> 'Haec sunt, quae liquidis expressa coloribus, hospes,
<prud. peristeph. 9.94> miraris, ista est Cassiani gloria.
<prud. peristeph. 9.95> Suggere, si quod habes iustum uel amabile uotum,
<prud. peristeph. 9.96> spes si qua tibi est, si quid intus aestuas!
<prud. peristeph. 9.97> Audit, crede, preces martyr prosperrimus omnes
<prud. peristeph. 9.98> ratasque reddit, quas uidet probabiles.'
<prud. peristeph. 9.99> Pareo: conplector tumulum, lacrimas quoque fundo,
<prud. peristeph. 9.100> altar tepescit ore, saxum pectore.
<prud. peristeph. 9.101> Tunc arcana mei percenseo cuncta laboris,
<prud. peristeph. 9.102> tunc, quod petebarn, quod timebam, murmuro:
<prud. peristeph. 9.103> et post terga domum dubia sub sorte relictam
<prud. peristeph. 9.104> et spem futuri forte nutantem boni.
<prud. peristeph. 9.105> Audior, 'urbem adeo, dextris successibus utor,
<prud. peristeph. 9.106> domum reuertor, Cassianum praedico.