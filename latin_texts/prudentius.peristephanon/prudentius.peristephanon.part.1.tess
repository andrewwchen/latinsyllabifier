<prud. peristeph. 1.1> Scripta sunt caelo duorum martyrum uocabula,
<prud. peristeph. 1.2> aureis quae Christus illic adnotauit litteris,
<prud. peristeph. 1.3> sanguinis notis eadem scripta terris tradidit.
<prud. peristeph. 1.4> Pollet hoc felix per orbem terra Hibera stemmate,
<prud. peristeph. 1.5> hic locus dignus tenendis ossibus uisus deo,
<prud. peristeph. 1.6> qui beatorum pudicus esset hospes corporum.
<prud. peristeph. 1.7> Hic calentes hausit undas caede tinctus duplici,
<prud. peristeph. 1.8> inlitas cruore sancto nunc harenas incolae
<prud. peristeph. 1.9> confrequentant obsecrantes uoce, uotis, munere.
<prud. peristeph. 1.10> Exteri nec non et orbis huc colonus aduenit,
<prud. peristeph. 1.11> fama nam terras in omnes percucurrit proditrix
<prud. peristeph. 1.12> hic patronos esse mundi, quos precantes ambiant.
<prud. peristeph. 1.13> Nemo puras hic rogando frustra congessit preces,
<prud. peristeph. 1.14> laetus hinc tersis reuertit supplicator fletibus
<prud. peristeph. 1.15> omne, quod iustum poposcit, inpetratum sentiens.
<prud. peristeph. 1.16> Tanta pro nostris periclis cura suffragantium est,
<prud. peristeph. 1.17> non sinunt inane ut ullus uoce murmur fuderit,
<prud. peristeph. 1.18> audiunt statimque ad aurora regis aeterni ferunt.
<prud. peristeph. 1.19> Inde larga fonte ab ipso dona tetris influunt,
<prud. peristeph. 1.20> supplicum causas petitis quae medellis inrigant;
<prud. peristeph. 1.21> nil suis bonus negauit Christus umquam testibus,
<prud. peristeph. 1.22> testibus, quos nec catenae, dura nec mors terruit
<prud. peristeph. 1.23> unicum deum fateri sanguinis dispendio,
<prud. peristeph. 1.24> sanguinis, sed tale damnum lux rependit longior.
<prud. peristeph. 1.25> Hoc genus mortis decorum, hoc probis dignum uiris:
<prud. peristeph. 1.26> membra morbis exedenda texta uenis languidis
<prud. peristeph. 1.27> hostico donare ferro morte et hostem uincere.
<prud. peristeph. 1.28> Pulchra res ictum sub ense persecutoris pati,
<prud. peristeph. 1.29> nobilis per uulnus amplum porta iustis panditur,
<prud. peristeph. 1.30> lota mens in fonte rubro sede cordis exilit.
<prud. peristeph. 1.31> Nec rudem crudi laboris ante uitam duxerant
<prud. peristeph. 1.32> milites, quos ad perenne cingulum Christus uocat,
<prud. peristeph. 1.33> sueta uirtus bello et armis nunc fidei militat.
<prud. peristeph. 1.34> Caesaris uexilla linquunt, eligunt signum crucis
<prud. peristeph. 1.35> proque uentosis draconum, quos gerebant, palliis
<prud. peristeph. 1.36> praeferunt insigne lignum, quod draconem subdidit.
<prud. peristeph. 1.37> Vile censent expeditis ferre dextris spicula,
<prud. peristeph. 1.38> machinis murum ferire, castra fossis cingere,
<prud. peristeph. 1.39> inpias manus cruentis inquinare stragibus.
<prud. peristeph. 1.40> Forte tunc atrox secundos Istrahelis posteros
<prud. peristeph. 1.41> ductor aulae mundialis ire ad aram iusserat,
<prud. peristeph. 1.42> idolis litare nigris, esse Christi defugas.
<prud. peristeph. 1.43> Liberam succinta ferro pestis urgebat fidem;
<prud. peristeph. 1.44> illa uirgas et secures et bisulcas ungulas
<prud. peristeph. 1.45> ultro fortis expetebat Christi amore interrita.
<prud. peristeph. 1.46> Carcer inligata duris colla bacis inpedit,
<prud. peristeph. 1.47> barbaras forum per omne tortor exercet manus,
<prud. peristeph. 1.48> ueritas crimen putatur, uox fidelis plectitur.
<prud. peristeph. 1.49> Tunc et ense caesa uirtus triste percussit solum
<prud. peristeph. 1.50> et rogis ingesta maestis ore flammas sorbuit,
<prud. peristeph. 1.51> dulce tunc iustis cremari, dulce ferrum perpeti.
<prud. peristeph. 1.52> Hic duorum cara fratrum concalescunt pectora,
<prud. peristeph. 1.53> fida quos per omne tempus iunxerat sodalitas,
<prud. peristeph. 1.54> stant parati ferre, quidquid sors tulisset ultima,
<prud. peristeph. 1.55> seu foret praebenda ceruix ad bipennem publicam
<prud. peristeph. 1.56> uerberunt post uim crepantum, post catastas igneas,
<prud. peristeph. 1.57> siue pardis offerendum pectus aut leonibus.
<prud. peristeph. 1.58> 'Nosne Christo procreati mammonae dicabimur
<prud. peristeph. 1.59> et dei formam gerentes seruiemus saeculo?
<prud. peristeph. 1.60> absit ut caelestis ignis se tenebris misceat.
<prud. peristeph. 1.61> Sit satis, quod capta primo uita sub chirografo
<prud. peristeph. 1.62> debitum persoluit omne functa rebus Caesaris,
<prud. peristeph. 1.63> tempus est deo rependi, quidquid est proprium dei.
<prud. peristeph. 1.64> Ite, signorum magistri, et uos, tribuni, absistite,
<prud. peristeph. 1.65> aureos auferte torques, sauciorum praemia!
<prud. peristeph. 1.66> clara nos hinc angelorum iam uocant stipendia.
<prud. peristeph. 1.67> Christus illic candidatis praesidet cohortibus
<prud. peristeph. 1.68> et throno regnans ab alto damnat infames deos
<prud. peristeph. 1.69> uosque, qui ridenda uobis monstra divos fingitis.'
<prud. peristeph. 1.70> haec loquentes obruuntur mille poenis martyres,
<prud. peristeph. 1.71> nexibus manus utrasque flexus inuoluit rigor
<prud. peristeph. 1.72> et chalybs adtrita colla grauibus ambit circulis.
<prud. peristeph. 1.73> O uetustatis silentis obsoleta obliuio!
<prud. peristeph. 1.74> inuidentur ista nobis fama et ipsa extinguitur,
<prud. peristeph. 1.75> chartulas blasfemus olim nam satelles abstulit,
<prud. peristeph. 1.76> ne tenacibus libellis erudita saecula
<prud. peristeph. 1.77> ordinem, tempus modumque passionis proditum
<prud. peristeph. 1.78> dulcibus linguis per aures posterorum spargerent.
<prud. peristeph. 1.79> Hoc tamen solum uetusta subtrahunt silentia,
<prud. peristeph. 1.80> iugibus longum catenis an capillum pauerint,
<prud. peristeph. 1.81> quo uiros dolore tortor quaue pompa ornauerit.
<prud. peristeph. 1.82> Illa laus occulta non est nec senescit tempore,
<prud. peristeph. 1.83> missa quod sursum per auras euolarunt munera,
<prud. peristeph. 1.84> quae uiam patere caeli praemicando ostenderent.
<prud. peristeph. 1.85> Illius fidem figurans nube fertur anulus,
<prud. peristeph. 1.86> hic sui dat pignus oris, ut ferunt, orarium,
<prud. peristeph. 1.87> quae superno rapta flatu lucis intrant intimum.
<prud. peristeph. 1.88> Per poli liquentis axem fulgor auri absconditur
<prud. peristeph. 1.89> ac diu uisum sequacem textilis candor fugit,
<prud. peristeph. 1.90> subuehuntur usque in astra nec uidentur amplius.
<prud. peristeph. 1.91> Vidit hoc conuentus adstans, ipse uidit carnifex
<prud. peristeph. 1.92> et manum repressit haerens ac stupore obpalluit,
<prud. peristeph. 1.93> sed tamen peregit ictum, ne periret gloria.
<prud. peristeph. 1.94> Iamne credis, bruta quondam Vasconum gentilitas,
<prud. peristeph. 1.95> quam sacrum crudelis error immolarit sanguinem?
<prud. peristeph. 1.96> credis in deum relatos hostiarum spiritus?
<prud. peristeph. 1.97> Cerne, quam palam feroces hic domentur daemones,
<prud. peristeph. 1.98> qui lupino capta ritu deuorant praecordia,
<prud. peristeph. 1.99> strangulant mentes et ipsas seque miscent sensibus.
<prud. peristeph. 1.100> Tunc suo iam plenus hoste sistitur furens homo
<prud. peristeph. 1.101> spumeas efflans saliuas, cruda torquens lumina,
<prud. peristeph. 1.102> expiandus quaestione non suorum criminum,
<prud. peristeph. 1.103> audias, nec tortor adstat, heiulatus flebiles,
<prud. peristeph. 1.104> scinditur per flagra corpus, nec flagellum cernitur,
<prud. peristeph. 1.105> crescit et suspensus ipse uinculis latentibus.
<prud. peristeph. 1.106> His modis spurcum latronem martyrum uirtus quatit,
<prud. peristeph. 1.107> haec coercet, torquet, urit, haec catenas incutit,
<prud. peristeph. 1.108> praedo uexatus relictis se medullis exuit.
<prud. peristeph. 1.109> Linquit inlaesam rapinam, faucibus siccis fugit,
<prud. peristeph. 1.110> ungue ab imo usque ad capillum salua reddit omnia
<prud. peristeph. 1.111> confitens ardere sese; nam gehennae est incola.
<prud. peristeph. 1.112> Quid loquar purgata longis alba morbis corpora,
<prud. peristeph. 1.113> algidus cum decoloros horror artus concutit,
<prud. peristeph. 1.114> hic tumor uultum relinquit, hic color uerus redit?
<prud. peristeph. 1.115> Hoc bonum saluator ipse, quo fruamur, praestitit,
<prud. peristeph. 1.116> martyrum cum membra nostro consecrauit oppido,
<prud. peristeph. 1.117> sospitant quae nunc colonos, quos Hiberus alluit.
<prud. peristeph. 1.118> State nunc, hymnite, matres, pro receptis paruulis,
<prud. peristeph. 1.119> coniugum salute laeta uox maritarum strepat,
<prud. peristeph. 1.120> sit dies haec festa nobis, sit sacratum gaudium!