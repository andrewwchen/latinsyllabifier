<prud. peristeph. 10.1> Romane, Christi fortis adsertor dei,
<prud. peristeph. 10.2> elinguis oris organum fautor moue,
<prud. peristeph. 10.3> largire comptum carmen infantissimo,
<prud. peristeph. 10.4> fac ut tuarum mira laudum concinam!
<prud. peristeph. 10.5> nam scis et ipse posse mutos eloqui.
<prud. peristeph. 10.6> Plectrum palati et faucium saeuus tibi
<prud. peristeph. 10.7> tortor reuulsit nec tamen silentium
<prud. peristeph. 10.8> indixit ori, quo fatebaris deum.
<prud. peristeph. 10.9> uox ueritatis testis extingui nequit,
<prud. peristeph. 10.10> nec si recisis palpitet meatibus.
<prud. peristeph. 10.11> Sic noster haerens sermo lingua debili
<prud. peristeph. 10.12> balbutit et modis laborat absonis,
<prud. peristeph. 10.13> sed si superno rore respergas iecur
<prud. peristeph. 10.14> et spiritali lacte pectus inriges,
<prud. peristeph. 10.15> uox inpeditos rauca laxabit sonos.
<prud. peristeph. 10.16> Euangelista scripsit ipsum talia
<prud. peristeph. 10.17> praecepta Messian dedisse apostolis:
<prud. peristeph. 10.18> 'nolite uerba, cum sacramentum meum
<prud. peristeph. 10.19> erit canendum, prouidenter quaerere,
<prud. peristeph. 10.20> ego inparatis quae loquantur suggeram'.
<prud. peristeph. 10.21> Sum mutus ipse, sed potens facundiae
<prud. peristeph. 10.22> mea lingua Christus luculente disseret.
<prud. peristeph. 10.23> ipse explicabit, quos supremo spiritu
<prud. peristeph. 10.24> daemon tumultus, dum domatur, mouerit,
<prud. peristeph. 10.25> furore pestis peior in nouissimo.
<prud. peristeph. 10.26> Sic uulneratus anguis ictu spiculi
<prud. peristeph. 10.27> ferrum remordet et dolore saeuior
<prud. peristeph. 10.28> quassando pressis inmoratur dentibus,
<prud. peristeph. 10.29> hastile fixum sed manet profundius
<prud. peristeph. 10.30> nec cassa sentit morsuum pericula.
<prud. peristeph. 10.31> Galerius orbis forte Romani stature
<prud. peristeph. 10.32> ductor regebat, ut refert antiquitas,
<prud. peristeph. 10.33> inmitis, atrox, asper, inplacabilis.
<prud. peristeph. 10.34> edicta late mundum in omnem miserat:
<prud. peristeph. 10.35> Christum negaret, quisque mallet uiuere.
<prud. peristeph. 10.36> Haec ille serpens ore dictat regio,
<prud. peristeph. 10.37> qui mortuorum de sepulcris exiens
<prud. peristeph. 10.38> clamat: 'quid ante tempus aduentu cito
<prud. peristeph. 10.39> mea regna soluis? parce, fili altissimi,
<prud. peristeph. 10.40> uel possidere corda porcorum iube?'
<prud. peristeph. 10.41> Praefectus istis inminens negotiis
<prud. peristeph. 10.42> Aselepiades ire mandat milites
<prud. peristeph. 10.43> ecclesiasten usque de sacrariis
<prud. peristeph. 10.44> raptare plebem mancipandam uinculis,
<prud. peristeph. 10.45> ni disciplinam Nazarenam respuat.
<prud. peristeph. 10.46> Mox ipse templum cogitans inrumpere
<prud. peristeph. 10.47> et dissipare sancta sanctorum studens
<prud. peristeph. 10.48> armis profanus praeparabat inpiis
<prud. peristeph. 10.49> altaris aram funditus pessum dare
<prud. peristeph. 10.50> foresque et ipsas in ruinam soluere.
<prud. peristeph. 10.51> Praecurrit index his repente cognitis
<prud. peristeph. 10.52> Romanus acris heros excellentiae,
<prud. peristeph. 10.53> uenire in armis perduelles nuntiat
<prud. peristeph. 10.54> animos pauentum praestruens hortatibus,
<prud. peristeph. 10.55> stent ut parati neue cedant turbini.
<prud. peristeph. 10.56> Conspirat uno foederatus spiritu
<prud. peristeph. 10.57> grex christianus, agmen inperterritum
<prud. peristeph. 10.58> matrum, uirorum, paruulorum, uirginum;
<prud. peristeph. 10.59> fixa et statuta est omnibus sententia
<prud. peristeph. 10.60> fidem tueri uel libenter emori.
<prud. peristeph. 10.61> Refert repulsus miles ad subsellia
<prud. peristeph. 10.62> plebis rebellis esse Romanum ducem:
<prud. peristeph. 10.63> flagrare cunctos peruicaci audacia,
<prud. peristeph. 10.64> iugulos retectos obstinate opponere,
<prud. peristeph. 10.65> quo gloriosa morte fortes oppetant.
<prud. peristeph. 10.66> Praeceps iubetur inde Romanus rapi
<prud. peristeph. 10.67> solusque ut incitator et fax omnium
<prud. peristeph. 10.68> pro contumaci plebe causam dicere.
<prud. peristeph. 10.69> it non resistens seque uinciri petit
<prud. peristeph. 10.70> flexas et ultro torquet in tergum manus.
<prud. peristeph. 10.71> Amor coronae paene praeuenit trucem
<prud. peristeph. 10.72> lictoris artem sponte nudas offerens
<prud. peristeph. 10.73> costas bisulcis exsecandas ungulis.
<prud. peristeph. 10.74> inrumpit altum limen et praeconibus
<prud. peristeph. 10.75> stupore mutis ipse tortorem trahit.
<prud. peristeph. 10.76> Adstanti ob ora sic tyrannus incipit:
<prud. peristeph. 10.77> 'infame monstrum, uilis, intestabilis
<prud. peristeph. 10.78> tu uentilator urbis et uulgi leuis
<prud. peristeph. 10.79> procella mentes inquietas mobiles,
<prud. peristeph. 10.80> ne se inperita turba dedat legibus.
<prud. peristeph. 10.81> Populate quiddam sub colore gloriae
<prud. peristeph. 10.82> inlitterata credidit frequentia,
<prud. peristeph. 10.83> ut se per aeuum consecrandos autument,
<prud. peristeph. 10.84> si bella diuis ceu gigantes inferant
<prud. peristeph. 10.85> uictique flammis obruantur montium.
<prud. peristeph. 10.86> Hoc tu parasti, perdite, spectaculum
<prud. peristeph. 10.87> cladis cruentae denecandis ciuibus,
<prud. peristeph. 10.88> quos ut profanos inpiati et saeculi
<prud. peristeph. 10.89> reos necesse est te magistro interfici,
<prud. peristeph. 10.90> tu causa mortis, tu malorum signifer.
<prud. peristeph. 10.91> Ni fallor, aequum est, ut, quod auctor inprobus
<prud. peristeph. 10.92> tolerare multos conpulisti ut carnifex,
<prud. peristeph. 10.93> in te recurrat proque tantis caedibus,
<prud. peristeph. 10.94> quae mox futurae, primus exitium luas
<prud. peristeph. 10.95> feras et ipse, quod ferendum suaseras.'
<prud. peristeph. 10.96> His ille contra reddit ore libero:
<prud. peristeph. 10.97> 'amplector, o praefecte, nec me subtraho,
<prud. peristeph. 10.98> ut pro fideli plebe solus inmoler
<prud. peristeph. 10.99> dignus subire cuncta, si me consulis,
<prud. peristeph. 10.100> quaecumque uestra iusserit crudelitas.
<prud. peristeph. 10.101> Intrare seruis idolorum ac daemonum
<prud. peristeph. 10.102> sanetam salutis non licet nostrae domum,
<prud. peristeph. 10.103> ne polluatur purus orandi locus;
<prud. peristeph. 10.104> confido sancto in spiritu numquam tibi
<prud. peristeph. 10.105> dandum, ut beatum limen attingas pede,
<prud. peristeph. 10.106> nisi forte noster factus in nostrum gregem
<prud. peristeph. 10.107> mereare sumi, quod pater faxit deus.'
<prud. peristeph. 10.108> incensus his Asclepiades iusserat
<prud. peristeph. 10.109> euiscerandum corpus eculeo eminus
<prud. peristeph. 10.110> pendere et uncis uinculisque crescere.
<prud. peristeph. 10.111> Apparitores sed furenti suggerunt
<prud. peristeph. 10.112> illum uetusta nobilem prosapia
<prud. peristeph. 10.113> meritisque multis esse primum ciuium.
<prud. peristeph. 10.114> iubet amoueri noxialem stipitem,
<prud. peristeph. 10.115> plebeia clarum poena ne damnet uirum.
<prud. peristeph. 10.116> 'Tundatur', inquit, 'terga crebris ictibus
<prud. peristeph. 10.117> plumboque ceruix uerberata extuberet.
<prud. peristeph. 10.118> persona quaeque conpetenter plectitur
<prud. peristeph. 10.119> magnique refert, uilis an sit nobilis;
<prud. peristeph. 10.120> gradu reorum forma tormentis datur.'
<prud. peristeph. 10.121> Pulsatus ergo martyr illa grandine
<prud. peristeph. 10.122> postquam inter ictus dixit hymnum plumbeos,
<prud. peristeph. 10.123> erectus infit: 'absit, ut me nobilem
<prud. peristeph. 10.124> sanguis parentum praestet aut lex curiae;
<prud. peristeph. 10.125> generosa Christi secta nobilitat uiros.
<prud. peristeph. 10.126> Si, prima nostris quae sit incunabulis
<prud. peristeph. 10.127> origo, textu stemmatis recenseas,
<prud. peristeph. 10.128> dei parentis esse ab ore coepimus.
<prud. peristeph. 10.129> cui quisque seruit, ille uere est nobilis,
<prud. peristeph. 10.130> patri rebellis inuenitur degener.
<prud. peristeph. 10.131> Honos deinde stemmati accedit nouus
<prud. peristeph. 10.132> et splendor ingens ut magistratus uenit,
<prud. peristeph. 10.133> si confitendi nominis testem probum
<prud. peristeph. 10.134> signent inusta ferri et ignis uulnera
<prud. peristeph. 10.135> et uim dolorum mors sequatur inclyta.
<prud. peristeph. 10.136> Caue, benignus esse peruerse uelis,
<prud. peristeph. 10.137> nec mi remissus leniter peperceris;
<prud. peristeph. 10.138> incumbe membris, tortor, ut sim nobilis!
<prud. peristeph. 10.139> his ampliatus si fruar successibus,
<prud. peristeph. 10.140> genus patris matrisque flocci fecero.
<prud. peristeph. 10.141> Haec ipsa uestra dignitatum culmina
<prud. peristeph. 10.142> quid esse censes? nonne cursim transeunt
<prud. peristeph. 10.143> fasces, secures, sella, praetextae togae,
<prud. peristeph. 10.144> lictor, tribunal et trecenta insignia,
<prud. peristeph. 10.145> quibus tumetis moxque detumescitis?
<prud. peristeph. 10.146> Cum consulatum initis, ut uernae solent --
<prud. peristeph. 10.147> pudet fateri -- farre pullos pascitis;
<prud. peristeph. 10.148> aquila ex eburn sumit adrogantiam
<prud. peristeph. 10.149> gestator eius ac superbit beluae
<prud. peristeph. 10.150> inflatus osse, cui figura est alitis.
<prud. peristeph. 10.151> Iam si sub aris ad sigillorum pedes
<prud. peristeph. 10.152> iaceatis infra sectilem quercum siti,
<prud. peristeph. 10.153> quid esse uobis aestimem proiectius?
<prud. peristeph. 10.154> nudare plantas ante carpentum scio
<prud. peristeph. 10.155> proceres togatos matris Ideae sacris.
<prud. peristeph. 10.156> Lapis nigellus euehendus essedo
<prud. peristeph. 10.157> muliebris oris clausus argento sedet,
<prud. peristeph. 10.158> quem dum ad lauacrum praeeundo ducitis
<prud. peristeph. 10.159> pedes remotis atterentes calceis,
<prud. peristeph. 10.160> Almonis usque peruenitis riuulum.
<prud. peristeph. 10.161> Quid illa turpis pompa? nempe ignobiles
<prud. peristeph. 10.162> nos esse monstrat, cum luperci curritis.
<prud. peristeph. 10.163> quem seruulorum non rear uilissimum,
<prud. peristeph. 10.164> nudus plateas si per omnes cursitans
<prud. peristeph. 10.165> pulset puellas uerbere ictas ludicro?
<prud. peristeph. 10.166> Miseret tuorum me sacrorum et principum
<prud. peristeph. 10.167> morumque, Roma, saeculi summum caput.
<prud. peristeph. 10.168> age, explicemus, si placet, mysteria,
<prud. peristeph. 10.169> praefecte, uestra: iam necesse est audias,
<prud. peristeph. 10.170> nolis uelisne, quid colatis sordium.
<prud. peristeph. 10.171> Nec terret ista, qua tumes, uaesania,
<prud. peristeph. 10.172> quod uultuosus, quod supinus, quod rigens
<prud. peristeph. 10.173> tormenta leti comminaris asperi;
<prud. peristeph. 10.174> si me mouere rebus ullis niteris,
<prud. peristeph. 10.175> ratione mecum, non furore, dimica!
<prud. peristeph. 10.176> Iubes, relictis patris et Christi sacris
<prud. peristeph. 10.177> ut tecum adorem feminas mille ac mares,
<prud. peristeph. 10.178> deas deosque deque sexu duplici
<prud. peristeph. 10.179> natos, nepotes, abnepotes, editos
<prud. peristeph. 10.180> et tot stuprorum sordidam prosapiam.
<prud. peristeph. 10.181> Nubunt puellae, saepe luduntur dolis,
<prud. peristeph. 10.182> amasionum conprimuntur fraudibus,
<prud. peristeph. 10.183> incesta feruent, furta moechorum calent,
<prud. peristeph. 10.184> fallit maritus, odit uxor paelicem,
<prud. peristeph. 10.185> deos catenae conligant adulteros.
<prud. peristeph. 10.186> Ostende, quaeso, quas ad aras praecipis
<prud. peristeph. 10.187> ueruece caeso fumet ut caespes meus?
<prud. peristeph. 10.188> Delfosne pergam? sed uetat palestrici
<prud. peristeph. 10.189> corrupta ephybi fama, quem uester deus
<prud. peristeph. 10.190> effeminauit gymnadis licentia.
<prud. peristeph. 10.191> Mox fleuit inpuratus occisum graui
<prud. peristeph. 10.192> disco et dicauit florulentum subcubam;
<prud. peristeph. 10.193> conductus idem pauit alienum pecus,
<prud. peristeph. 10.194> furem deinde perditi passus gregis
<prud. peristeph. 10.195> segnis bubulcus tela et ipsa perdidit.
<prud. peristeph. 10.196> An ad Cybebes ibo lucum pineum?
<prud. peristeph. 10.197> puer sed obstat gallus ob libidinem
<prud. peristeph. 10.198> per triste uulnus perque sectum dedecus
<prud. peristeph. 10.199> ab inpudicae tutus amplexu deae,
<prud. peristeph. 10.200> per multa Matri sacra plorandus spado.
<prud. peristeph. 10.201> Sed, credo, magni limen amplectar Iouis,
<prud. peristeph. 10.202> qui si citetur legibus uestris reus,
<prud. peristeph. 10.203> laqueis minacis implicatus Iuliae
<prud. peristeph. 10.204> luat seueram uictus et Scantiniam
<prud. peristeph. 10.205> te cognitore dignus ire in carcerem.
<prud. peristeph. 10.206> Quid, aureorum conditorem temporum
<prud. peristeph. 10.207> censes colendum? quem fugacem non negas
<prud. peristeph. 10.208> latuisse furtim, dum reformidat malum,
<prud. peristeph. 10.209> quem si beate uiuere audit Iuppiter,
<prud. peristeph. 10.210> plectat necesse est occulendi conscios.
<prud. peristeph. 10.211> Quid, inter aras dissidentum numinum
<prud. peristeph. 10.212> putas agendum? Martis indignabitur
<prud. peristeph. 10.213> offensa uirtus, si colatur Lemnius,
<prud. peristeph. 10.214> Iunonis iram sentiet, quisque ut deum
<prud. peristeph. 10.215> signo aut sacello consecrarit Herculem.
<prud. peristeph. 10.216> Dicis licenter haec poetas tingere,
<prud. peristeph. 10.217> sed sunt et ipsi talibus mysteriis
<prud. peristeph. 10.218> tecum dicati, quodque describunt, colunt.
<prud. peristeph. 10.219> tu cur piaclum tam libenter lectitas,
<prud. peristeph. 10.220> cur in theatris te uidente id plauditur?
<prud. peristeph. 10.221> Cygnus stuprator peccat inter pulpita,
<prud. peristeph. 10.222> saltat Tonantem tauricornem ludius,
<prud. peristeph. 10.223> spectator horum pontifex summus sedes
<prud. peristeph. 10.224> ridesque et ipse nec negando diluis,
<prud. peristeph. 10.225> cum fama tanti polluatur numinis.
<prud. peristeph. 10.226> Cur tu, sacrate, per cachinnos solueris,
<prud. peristeph. 10.227> cum se maritum fingit Alcmenae deus?
<prud. peristeph. 10.228> meretrix Adonero uulneratum scaenica
<prud. peristeph. 10.229> libidinoso plangit adfectu palam,
<prud. peristeph. 10.230> nec te lupanar Cypridis sanctae mouet?
<prud. peristeph. 10.231> Quid, quod sub ipsis ueritas signis patet,
<prud. peristeph. 10.232> formata in aere criminum uestigiis?
<prud. peristeph. 10.233> quid uult sigillum semper adfixum Ioui
<prud. peristeph. 10.234> auis ministrae? nempe uelox armiger
<prud. peristeph. 10.235> leno, exoletum qui tyranno pertulit.
<prud. peristeph. 10.236> Facem recincta ueste praetendit Ceres:
<prud. peristeph. 10.237> cur, si deorum nemo rapuit uirginem,
<prud. peristeph. 10.238> quam nocte quaerens mater errat peruigil?
<prud. peristeph. 10.239> fusos rotantem cernimus Tirintium:
<prud. peristeph. 10.240> cur, si Neaerae non fuit ludibrio?
<prud. peristeph. 10.241> Quid, rusticorum monstra detester deum,
<prud. peristeph. 10.242> Faunos, Priapos, fistularum praesides,
<prud. peristeph. 10.243> nymfas natantes incolasque aquatiles,
<prud. peristeph. 10.244> sitas sub alto more ranarum lacu,
<prud. peristeph. 10.245> diuinitatis ius in algis uilibus?
<prud. peristeph. 10.246> Ad haec colenda me uocas, censor bone?
<prud. peristeph. 10.247> potesne quidquam tale, si sanum sapis,
<prud. peristeph. 10.248> sanctum putare? nonue pulmonem mouet
<prud. peristeph. 10.249> derisus istas intuens ineptias,
<prud. peristeph. 10.250> quas uinolentae somniis fingunt anus?
<prud. peristeph. 10.251> Aut si, quod usquam est uanitatis mysticae,
<prud. peristeph. 10.252> nobis colendum est, ipse primus incipe.
<prud. peristeph. 10.253> promisce adora, quidquid in terris sacri est,
<prud. peristeph. 10.254> deos Latinos et deos Aegyptios,
<prud. peristeph. 10.255> quis Roma libat, quis Canopus supplicat.
<prud. peristeph. 10.256> Venerem precaris, conprecare et simiam;
<prud. peristeph. 10.257> placet sacratus aspis Aesculapii:
<prud. peristeph. 10.258> crocodillus, ibis et canis cur displicent?
<prud. peristeph. 10.259> adpone porris religiosas arulas,
<prud. peristeph. 10.260> uenerare acerbum caepe, mordax allium.
<prud. peristeph. 10.261> Fuliginosi ture placantur lares
<prud. peristeph. 10.262> et respuuntur consecrata holuscula?
<prud. peristeph. 10.263> aut unde maior esse maiestas focis
<prud. peristeph. 10.264> quam nata in hortis sarculatis creditur,
<prud. peristeph. 10.265> si numen ollis, numen et porris inest?
<prud. peristeph. 10.266> Sed pulchra res est forma in aere sculptilis:
<prud. peristeph. 10.267> quid inprecabor officinis Graeciae,
<prud. peristeph. 10.268> quae condiderunt gentibus stultis deos?
<prud. peristeph. 10.269> forceps Mironis, malleus Polycliti
<prud. peristeph. 10.270> natura uestrum est atque origo caelitum.
<prud. peristeph. 10.271> Ars seminandis efficax erroribus
<prud. peristeph. 10.272> barbam rigentem dum Iouis circumplicat,
<prud. peristeph. 10.273> dum defluentem leniter flectens comam
<prud. peristeph. 10.274> limat capillos et corimbos Liberi
<prud. peristeph. 10.275> et, dum Mineruae pectus hydris asperat,
<prud. peristeph. 10.276> iniecit atram territis formidinem,
<prud. peristeph. 10.277> ut fulmen aeris ceu Tonantis horreant,
<prud. peristeph. 10.278> tremant uenenum sibilantis Gorgonae,
<prud. peristeph. 10.279> putent ephybum post triumphos Indicos
<prud. peristeph. 10.280> ferire thyrso posse, cum sit ebrius.
<prud. peristeph. 10.281> Tum quod Dianam molle succinctam uident,
<prud. peristeph. 10.282> uenantis arcum pertimescunt uirginis;
<prud. peristeph. 10.283> si forte uultum tristioris Herculis
<prud. peristeph. 10.284> liquore crispo massa finxit fusilis,
<prud. peristeph. 10.285> clauam minari, ni colatur, creditur.
<prud. peristeph. 10.286> Iam quis pauentum corda terror occultat,
<prud. peristeph. 10.287> Iunonis iram si polite expresserit?
<prud. peristeph. 10.288> uelut retortis intuens obtutibus
<prud. peristeph. 10.289> auertat ora de litantis hostia,
<prud. peristeph. 10.290> lapis seuera fronte mentitur minas.
<prud. peristeph. 10.291> Miror, quod ipsum non sacrastis Mentorem
<prud. peristeph. 10.292> nec templum et aras ipse Fidias habet,
<prud. peristeph. 10.293> fabri deorum uel parentes numinum,
<prud. peristeph. 10.294> qui si caminis institissent segnius,
<prud. peristeph. 10.295> non esset ullus Iuppiter conflatilis.
<prud. peristeph. 10.296> Non erubescis, stulte, pago dedite,
<prud. peristeph. 10.297> te tanta semper perdidisse obsonia,
<prud. peristeph. 10.298> quae dis ineptus obtulisti talibus,
<prud. peristeph. 10.299> quos trulla, peluis, cantharus, sartagines,
<prud. peristeph. 10.300> fracta et liquata contulerunt uascula?
<prud. peristeph. 10.301> Ignosco fatuis haec tamen uulgaribus,
<prud. peristeph. 10.302> quos lana terret discolora in stipite,
<prud. peristeph. 10.303> quos saepe falsus circulator decipit,
<prud. peristeph. 10.304> quibus omne sanctum est, quod pauendum rancidae
<prud. peristeph. 10.305> edentularum cantilenae suaserint;
<prud. peristeph. 10.306> uos eruditos miror et doctos uiros,
<prud. peristeph. 10.307> perpensa uitae quos gubernat regula,
<prud. peristeph. 10.308> nescire uel diuina uel mortalia
<prud. peristeph. 10.309> quo iure constent, quanta maiestas regat,
<prud. peristeph. 10.310> quidquid creatum est, quae creauit omnia.
<prud. peristeph. 10.311> Deus perennis, res inaestimabilis,
<prud. peristeph. 10.312> non cogitando, non uidendo clauditur,
<prud. peristeph. 10.313> excedit omnem mentis humanae modum
<prud. peristeph. 10.314> nec conprehendi uisibus nostris ualet
<prud. peristeph. 10.315> extraque et intus inplet ac superfluit.
<prud. peristeph. 10.316> Intemporalis, antequam primus dies,
<prud. peristeph. 10.317> esse et fuisse semper unus obtinet;
<prud. peristeph. 10.318> lux ipse uera ueri et auctor luminis,
<prud. peristeph. 10.319> cum lumen esset, lumen effudit suum,
<prud. peristeph. 10.320> ex luce fulgor natus hic est filius.
<prud. peristeph. 10.321> Vis una patris, uis et una est filii
<prud. peristeph. 10.322> unusque ab uno lumine splendor satus
<prud. peristeph. 10.323> pleno refulsit claritatis numine;
<prud. peristeph. 10.324> natura simplex pollet unius dei
<prud. peristeph. 10.325> et, quidquid usquam est, una uirtus condidit:
<prud. peristeph. 10.326> caelum solumque, uim marini gurgitis,
<prud. peristeph. 10.327> globos dierum noctiumque praesides,
<prud. peristeph. 10.328> uentos, procellas, fulgura, imbres, nubila,
<prud. peristeph. 10.329> septem triones, hesperos, aestus, niues,
<prud. peristeph. 10.330> fontes, pruinas et metalla et flumina;
<prud. peristeph. 10.331> praerupta, plana, montium conuallia,
<prud. peristeph. 10.332> feras, uolucres, reptiles, natatiles,
<prud. peristeph. 10.333> iumenta, pecua, subiugales, beluas,
<prud. peristeph. 10.334> flores, frutecta, germina, herbas, arbores,
<prud. peristeph. 10.335> quae sunt odori quaeque uernant esui.
<prud. peristeph. 10.336> Haec non labore et arte molitus deus
<prud. peristeph. 10.337> sed iussione, quam potestas protulit,
<prud. peristeph. 10.338> mandauit esse; facta sunt, quae non erant,
<prud. peristeph. 10.339> uerbo creauit omniformem machinam,
<prud. peristeph. 10.340> uirtus paterna semper in uerbo fuit.
<prud. peristeph. 10.341> Cognostis ipsum, nunc colendi agnoscite
<prud. peristeph. 10.342> ritum modumque, quale sit templi genus,
<prud. peristeph. 10.343> quae dedicari sanxerit donaria,
<prud. peristeph. 10.344> quae uota poscat, quos sacerdotes uelit,
<prud. peristeph. 10.345> quod mandet illic nectar inmolarier.
<prud. peristeph. 10.346> Aedem sibi ipse mente in hominis condidit
<prud. peristeph. 10.347> uiuam, serenam, sensualem, flabilem,
<prud. peristeph. 10.348> solui incapacem posse nec distructilem,
<prud. peristeph. 10.349> pulchram, uenustam, praeminentem culmine,
<prud. peristeph. 10.350> discriminatis inlitam coloribus.
<prud. peristeph. 10.351> Illic sacerdos stat sacrato in limine
<prud. peristeph. 10.352> foresque primas uirgo custodit Fides,
<prud. peristeph. 10.353> inncxa crines uinculis regalibus
<prud. peristeph. 10.354> poscit litari uictimas Christo et patri,
<prud. peristeph. 10.355> quas scit placere candidatas, simplices:
<prud. peristeph. 10.356> frontis pudorem, cordis inocentiam,
<prud. peristeph. 10.357> pacis quietem, castitatem corporis,
<prud. peristeph. 10.358> dei timorem, regulam scientiae,
<prud. peristeph. 10.359> ieiuniorum parcitatem sobriam,
<prud. peristeph. 10.360> spem non iacentem, semper et largam manum.
<prud. peristeph. 10.361> Ex his amoenus hostiis surgit uapor
<prud. peristeph. 10.362> uincens odorem balsami, turis, croci,
<prud. peristeph. 10.363> auras madentes Persicorum aromatum,
<prud. peristeph. 10.364> sublatus inde caelum adusque tollitur
<prud. peristeph. 10.365> et prosperatum dulce delectat deum.
<prud. peristeph. 10.366> Hanc disciplinam quisquis infensus uetat,
<prud. peristeph. 10.367> uetat probatum uiuere et sanctum sequi,
<prud. peristeph. 10.368> uetat uigorem mentis alte intendere
<prud. peristeph. 10.369> nostrique acumen ignis ad terram uocat
<prud. peristeph. 10.370> nec excitari uim sinit prudentiae.
<prud. peristeph. 10.371> O mersa limo caecitas gentilium,
<prud. peristeph. 10.372> o carnulenta nationum pectora,
<prud. peristeph. 10.373> o spissus error, o tenebrosum genus
<prud. peristeph. 10.374> terris amicum, deditum cadaueri,
<prud. peristeph. 10.375> subiecta semper intuens, numquam supra!
<prud. peristeph. 10.376> Furorne summus ultima et dementia est
<prud. peristeph. 10.377> deos putare, qui creantur nuptiis,
<prud. peristeph. 10.378> rem spiritalem terrulente quaerere,
<prud. peristeph. 10.379> elementa mundi consecrare altaribus,
<prud. peristeph. 10.380> id, quod creatum est, conditorem credere,
<prud. peristeph. 10.381> deasceato supplicate stipiti,
<prud. peristeph. 10.382> uerris cruore scripta saxa spargere,
<prud. peristeph. 10.383> aras ofellis obsecrare bubulis,
<prud. peristeph. 10.384> homines fuisse cum scias, quos consecras,
<prud. peristeph. 10.385> urnas reorum morticinas lambere?
<prud. peristeph. 10.386> Desiste, iudex saeculi, tantum nefas
<prud. peristeph. 10.387> uiris iubere fortibusque et liberis!
<prud. peristeph. 10.388> nil est amore ueritatis celsius;
<prud. peristeph. 10.389> dei perennis nomen adserentibus
<prud. peristeph. 10.390> nihil pauori est, mors et ipsa subiacet.
<prud. peristeph. 10.391> Dudum coquebat disserente martyre
<prud. peristeph. 10.392> Asclepiades intus iram subdolam
<prud. peristeph. 10.393> stomachatus alto felle, dum longum silet
<prud. peristeph. 10.394> bilemque tectis concipit praecordiis,
<prud. peristeph. 10.395> tandem latentis uim furoris euomit:
<prud. peristeph. 10.396> 'Pro Iuppiter! quid est, quod ex hoc audio?
<prud. peristeph. 10.397> stat inter aras et deorum imagines
<prud. peristeph. 10.398> et, quod fateri cogor, in medio foro
<prud. peristeph. 10.399> tacente memet ac perorat perditus,
<prud. peristeph. 10.400> quidquid sacrorum est ore foedans inpio.
<prud. peristeph. 10.401> O fas priorum, moris o prisci status!
<prud. peristeph. 10.402> inuenta regum pro salute publica
<prud. peristeph. 10.403> Pompiliorum nostra carpunt saecula.
<prud. peristeph. 10.404> quis hos sofistas error inuexit nouus,
<prud. peristeph. 10.405> qui non colendos esse diuos disputent?
<prud. peristeph. 10.406> Nunc dogma nobis christianum nascitur
<prud. peristeph. 10.407> post euolutos mille demum consules
<prud. peristeph. 10.408> ab urbe Roma, ne retexam Nestoras.
<prud. peristeph. 10.409> quidquid nouellum surgit, olim non fuit.
<prud. peristeph. 10.410> uis summa rerum nosse? Pyrram consule!
<prud. peristeph. 10.411> Vbi iste uester tunc erat summus deus,
<prud. peristeph. 10.412> diuum fauore cum puer Mauortius
<prud. peristeph. 10.413> fundaret arcem septicollem Romulus?
<prud. peristeph. 10.414> quod Roma pollet auspicato condita,
<prud. peristeph. 10.415> Ioui Statori debet et dis ceteris.
<prud. peristeph. 10.416> Hoe sanctum ab aeuo est, hoc ab atauis traditum:
<prud. peristeph. 10.417> placanda nobis pro triumphis principis
<prud. peristeph. 10.418> delubra, faustus ut secundet gloriam
<prud. peristeph. 10.419> procinctus utque subiugatis hostibus
<prud. peristeph. 10.420> ductor quietum frenet orbem legibus.
<prud. peristeph. 10.421> Accingere ergo, quisquis es, nequissime,
<prud. peristeph. 10.422> pro principali rite nobiscum deos
<prud. peristeph. 10.423> orare uita uel, quod hostem publicum
<prud. peristeph. 10.424> pati necesse est, solue poenam sanguine:
<prud. peristeph. 10.425> spreuisse templa respuisse est principem.'
<prud. peristeph. 10.426> Tunc ille: 'Numquam pro salute et maximis
<prud. peristeph. 10.427> fortissimisque principis cohortibus
<prud. peristeph. 10.428> aliter precabor, quam fidele ut militent
<prud. peristeph. 10.429> Christique lymfis ut renascantur patri,
<prud. peristeph. 10.430> capiant et ipsum caelitus paraclitum,
<prud. peristeph. 10.431> ut idolorum respuant caliginem,
<prud. peristeph. 10.432> cernant ut illud lumen aeternae spei
<prud. peristeph. 10.433> non suculentis influens obtutibus
<prud. peristeph. 10.434> nec corporales per fenestras emicans,
<prud. peristeph. 10.435> puris sed intus quod relucet mentibus.
<prud. peristeph. 10.436> Pupilla carnis crassa crassum perspicit
<prud. peristeph. 10.437> et res caduca, quod resoluendum est, uidet,
<prud. peristeph. 10.438> liquidis uidendis aptus est animae liquor,
<prud. peristeph. 10.439> natura feruens sola feruentissimae
<prud. peristeph. 10.440> diuinitatis uim coruscantem capit.
<prud. peristeph. 10.441> Hoc, opto, lumen imperator nouerit
<prud. peristeph. 10.442> tuus meusque, si uelit fieri meus;
<prud. peristeph. 10.443> nam si resistit christiano nomini,
<prud. peristeph. 10.444> meus ille talis imperator non erit,
<prud. peristeph. 10.445> scelus iubenti, crede, numquam seruiam.'
<prud. peristeph. 10.446> 'Statis, ministri?' clamitans iudex ait,
<prud. peristeph. 10.447> 'statis manusque continetis uindices?
<prud. peristeph. 10.448> non rupta sulcis dissecatis uiscera,
<prud. peristeph. 10.449> animam nec intus abditam rimamini,
<prud. peristeph. 10.450> erumpit unde uox profana in principem?'
<prud. peristeph. 10.451> Scindunt utrumque milites teterrimi
<prud. peristeph. 10.452> mucrone hiulco pensilis latus uiri,
<prud. peristeph. 10.453> sulcant per artus longa tractim uulnera,
<prud. peristeph. 10.454> obliqua rectis, recta transuersis secant
<prud. peristeph. 10.455> et iam retectis pectus albet ossibus.
<prud. peristeph. 10.456> Nitendo anhelant, diffluunt sudoribus,
<prud. peristeph. 10.457> cum sit quietus heros, in quem saeuiunt.
<prud. peristeph. 10.458> haec inter addit sponte Romanus loqui:
<prud. peristeph. 10.459> 'si quaeris, o praefecte, uerum noscere,
<prud. peristeph. 10.460> hoc omne, quidquid lancinamur, non dolet.
<prud. peristeph. 10.461> Dolet, quod error pectori insedit tuo,
<prud. peristeph. 10.462> populos quod istos perditos tecum trahis.
<prud. peristeph. 10.463> currunt frequentes undique ad spectaculum,
<prud. peristeph. 10.464> gentile uulgus, heu, gemenda corpora,
<prud. peristeph. 10.465> crudumque nostrae sortis exemplum tremunt.
<prud. peristeph. 10.466> Audite cuncti, clamo longe ac praedico,
<prud. peristeph. 10.467> emitto uocem de catasta celsior:
<prud. peristeph. 10.468> Christus paternae gloriae splendor, deus,
<prud. peristeph. 10.469> rerum creator, noster idem particeps
<prud. peristeph. 10.470> spondet salutem perpetem credentibus,
<prud. peristeph. 10.471> animae salutem, sola quae non occidit,
<prud. peristeph. 10.472> sed iuge durans dispares casus subit:
<prud. peristeph. 10.473> aut luce fulget aut tenebris mergitur,
<prud. peristeph. 10.474> Christum secuta patris intrat gloriam,
<prud. peristeph. 10.475> disiuncta Christo mancipatur tartaro.
<prud. peristeph. 10.476> Curanda mercis qualitas, quaenam mihi
<prud. peristeph. 10.477> contingat olim perpetis substantiae;
<prud. peristeph. 10.478> nam membra parui pendo, quo pacto cadant,
<prud. peristeph. 10.479> casura certe lege naturae suae.
<prud. peristeph. 10.480> instat ruina; quod resoluendum est, ruat.
<prud. peristeph. 10.481> Nec distat, ignis et fidiculae saeuiant,
<prud. peristeph. 10.482> an corpus aegrum languor asper torqueat,
<prud. peristeph. 10.483> cum saepe morbos maior armet saeuitia.
<prud. peristeph. 10.484> non ungularum tanta uis latus fodit,
<prud. peristeph. 10.485> mucrone quanto dira pulsat pleurisis,
<prud. peristeph. 10.486> nec sic inusta lamminis ardet cutis,
<prud. peristeph. 10.487> ut febris atro felle uenas exedit
<prud. peristeph. 10.488> uel summa pellis ignis obductus coquit
<prud. peristeph. 10.489> papulasque feruor aestuosus excitat:
<prud. peristeph. 10.490> credas cremari stridulis cauteribus.
<prud. peristeph. 10.491> Miserum putatis, quod retortis pendeo
<prud. peristeph. 10.492> extentus ulnis, quod reuelluntur pedes,
<prud. peristeph. 10.493> conpago neruis quod sonat crepantibus:
<prud. peristeph. 10.494> sic heiulantes ossa clamant diuidi,
<prud. peristeph. 10.495> nodosa torquet quos podagra et artrisis.
<prud. peristeph. 10.496> Horretis omnes hasce carnificum manus:
<prud. peristeph. 10.497> num mitiores sunt manus medentium,
<prud. peristeph. 10.498> laniena quando saeuit Hippocratica?
<prud. peristeph. 10.499> uiuum secatur uiscus et recens cruor 
<prud. peristeph. 10.500> scalpella tinguit, dum putredo abraditur.
<prud. peristeph. 10.501> Putate ferrum triste chirurgos meis
<prud. peristeph. 10.502> inferre costis, quod secat salubriter;
<prud. peristeph. 10.503> non est amarum, quo reformatur salus:
<prud. peristeph. 10.504> uidentur isti carpere artus tabidos,
<prud. peristeph. 10.505> sed dant medellam rebus intus uiuidis.
<prud. peristeph. 10.506> Quis nescit autem, quanta corruptela sit
<prud. peristeph. 10.507> contaminatae carnis ac solubilis?
<prud. peristeph. 10.508> sordet, tumescit, liquitur, faetet, dolet,
<prud. peristeph. 10.509> inflatur ira, soluitur libidine,
<prud. peristeph. 10.510> plerumque felle tincta liuores trahit.
<prud. peristeph. 10.511> Aurum regestum nonne carni adquiritur?
<prud. peristeph. 10.512> inlusa uestis, gemma, bombyx, purpura
<prud. peristeph. 10.513> in carnis usum mille quaeruntur dolis,
<prud. peristeph. 10.514> luxus uorandi carnis aruinam fouet,
<prud. peristeph. 10.515> carnis uoluptas omne per nefas ruit.
<prud. peristeph. 10.516> Medere, quaeso, carnifex, tantis malis,
<prud. peristeph. 10.517> concide, carpe fomitem peccaminum,
<prud. peristeph. 10.518> fac, ut resecto debilis carnis situ
<prud. peristeph. 10.519> dolore ab omni mens supersit libera
<prud. peristeph. 10.520> nec gestet ultra, quod tyrannus amputet.
<prud. peristeph. 10.521> Nec terrearis turba circumstantium:
<prud. peristeph. 10.522> hoc perdo solum, quod peribit omnibus,
<prud. peristeph. 10.523> regi, clienti pauperique et diuiti.
<prud. peristeph. 10.524> sic uernularum, sic senatorum caro
<prud. peristeph. 10.525> tabescit, imo cum sepulcro condita est.
<prud. peristeph. 10.526> Iactura uilis mordet et damnum leue,
<prud. peristeph. 10.527> si, quo carendum est, perdere extimescimus.
<prud. peristeph. 10.528> cur, quod necesse est, non uoluntas occupat,
<prud. peristeph. 10.529> natura cur non uertit in rem gloriae?
<prud. peristeph. 10.530> legale damnum deputemus praemiis.
<prud. peristeph. 10.531> Sed praemiorum forma quae sit fortibus,
<prud. peristeph. 10.532> uideamus, illa nempe, quae numquam petit.
<prud. peristeph. 10.533> caelo refusus subuolabit spiritus,
<prud. peristeph. 10.534> dei parentis perfruetur lumine
<prud. peristeph. 10.535> regnante Christo stans in arce regia.
<prud. peristeph. 10.536> Quandoque caelum ceu liber plicabitur,
<prud. peristeph. 10.537> cadet rotati solis in terram globus,
<prud. peristeph. 10.538> sferam ruina menstrualem distruet,
<prud. peristeph. 10.539> deus superstes solus et iusti simul
<prud. peristeph. 10.540> cum sempiternis permanebunt angelis.
<prud. peristeph. 10.541> Contemne praesens utile, o prudens homo,
<prud. peristeph. 10.542> quod terminandum, quod relinquendum est tibi,
<prud. peristeph. 10.543> omitte corpus, rem sepulcri et funeris,
<prud. peristeph. 10.544> tende ad futuram gloriam, perge ad deum,
<prud. peristeph. 10.545> agnosce, qui sis, uince mundum et saeculum!'
<prud. peristeph. 10.546> Vixdum elocutus martyr hanc peregerat
<prud. peristeph. 10.547> orationem, cum furens interserit
<prud. peristeph. 10.548> Asclepiades: 'uertat ictum carnifex
<prud. peristeph. 10.549> in os loquentis inque maxillas manum
<prud. peristeph. 10.550> sulcosque acutos et fidiculas transferat.
<prud. peristeph. 10.551> Verbositatis ipse rumpatur locus,
<prud. peristeph. 10.552> scaturrientes perdat ut loquacitas
<prud. peristeph. 10.553> sermonis auras perforatis follibus,
<prud. peristeph. 10.554> quibus sonandi nulla lex ponit modum;
<prud. peristeph. 10.555> ipsa et loquentis uerba torqueri uolo.'
<prud. peristeph. 10.556> Inplet iubentis dicta lictor inpius;
<prud. peristeph. 10.557> charaxat ambas ungulis scribentibus
<prud. peristeph. 10.558> genas cruentis et secat faciem notis,
<prud. peristeph. 10.559> hirsuta barbis soluitur carptim cutis
<prud. peristeph. 10.560> et mentum adusque uultus omnis scinditur.
<prud. peristeph. 10.561> Martyr fluentem fatur inter sanguinem:
<prud. peristeph. 10.562> 'grates tibi, o praefecte, magnas debeo,
<prud. peristeph. 10.563> quod multa pandens ora iam Christum loquor:
<prud. peristeph. 10.564> artabat ampli nominis praeconium
<prud. peristeph. 10.565> meatus unus, inpar ad laudes dei.
<prud. peristeph. 10.566> Rimas patentes inuenit uox edita
<prud. peristeph. 10.567> multisque fusa rictibus reddit sonos
<prud. peristeph. 10.568> hinc inde plures et profatur undique
<prud. peristeph. 10.569> Christi patrisque sempiternam gloriam:
<prud. peristeph. 10.570> tot ecce laudant ora, quot sunt uulnera.'
<prud. peristeph. 10.571> Tali repressus cognitor constantia
<prud. peristeph. 10.572> cessare poenam praecipit, tunc sic ait:
<prud. peristeph. 10.573> 'per Solis ignes iuro, qui nostros dies
<prud. peristeph. 10.574> reciprocatis administrat circulis,
<prud. peristeph. 10.575> cuius recursu lux et annus ducitur,
<prud. peristeph. 10.576> ignes parandos iam tibi tristis rogi,
<prud. peristeph. 10.577> qui fine digno corpus istud deuorent,
<prud. peristeph. 10.578> quod perseuerans tam resistit nequiter
<prud. peristeph. 10.579> sacris uetustis nec dolorum spiculis
<prud. peristeph. 10.580> uictum fatiscit fitque poenis fortius.
<prud. peristeph. 10.581> Quis hunc rigorem pectori iniecit stupor?
<prud. peristeph. 10.582> mens obstinata est, corpus omne obcalluit,
<prud. peristeph. 10.583> tantus nouelli dogmatis regnat furor:
<prud. peristeph. 10.584> hic nempe uester Christus haud olim fuit,
<prud. peristeph. 10.585> quem tu fateris ipse suffixum cruci.'
<prud. peristeph. 10.586> 'Haec illa crux est omnium nostrum salus',
<prud. peristeph. 10.587> Romanus inquit, 'hominis haec redemptio est.
<prud. peristeph. 10.588> scio incapacem te sacramenti, inpie,
<prud. peristeph. 10.589> non posse caecis sensibus mysterium
<prud. peristeph. 10.590> haurire nostrum: nil diurnum nox capit.
<prud. peristeph. 10.591> Tamen in tenebris proferam claram facem,
<prud. peristeph. 10.592> sanus uidebit, lippus oculos obteget.
<prud. peristeph. 10.593> remouete lumen, dicet insanabilis,
<prud. peristeph. 10.594> iniuriosa est nil uidenti claritas.
<prud. peristeph. 10.595> audi, profane, quod grauatus oderis!
<prud. peristeph. 10.596> Regem perennem rex perennis protulit
<prud. peristeph. 10.597> in se manentem nec minorem tempore,
<prud. peristeph. 10.598> quia tempus illum non tenet; nam fons retro
<prud. peristeph. 10.599> exordiorum est et dierum et temporum,
<prud. peristeph. 10.600> ex patre Christus: hoc pater quod filius.
<prud. peristeph. 10.601> Hic se uidendum praestitit mortalibus,
<prud. peristeph. 10.602> mortale corpus sumpsit inmortalitas,
<prud. peristeph. 10.603> ut, dum caducum portat aeternus dens,
<prud. peristeph. 10.604> transire nostrum posset ad caelestia:
<prud. peristeph. 10.605> homo est peremptus et resurrexit deus.
<prud. peristeph. 10.606> Congressa mors est membra gestanti deo;
<prud. peristeph. 10.607> dum nostra temptat, cessit inmortalibus.
<prud. peristeph. 10.608> stultum putatis hoc, sofistae saeculi,
<prud. peristeph. 10.609> sed stulta mundi summus elegit pater,
<prud. peristeph. 10.610> ut stultus esset saeculi prudens dei.
<prud. peristeph. 10.611> Antiquitatem Romuli et Mauortiam.
<prud. peristeph. 10.612> lupam renarras primum et omen uulturum.
<prud. peristeph. 10.613> si res nouellas respuis, nil tam recens:
<prud. peristeph. 10.614> uix mille fastis inplet hanc aetatulam
<prud. peristeph. 10.615> cursus dierum conditore ab augure.
<prud. peristeph. 10.616> Sescenta possum regna pridem condita
<prud. peristeph. 10.617> proferre toto in orbe, si sit otium,
<prud. peristeph. 10.618> multo ante clara, quam capellam Gnosiam
<prud. peristeph. 10.619> suxisse fertur Iuppiter, Martis pater.
<prud. peristeph. 10.620> sed illa non sunt, haec et olim non erunt.
<prud. peristeph. 10.621> Crux ista Christi, quam nouellam dicitis,
<prud. peristeph. 10.622> nascente mundo factus ut primum est homo,
<prud. peristeph. 10.623> expressa signis, expedita est litteris,
<prud. peristeph. 10.624> aduentus eius mille per miracula
<prud. peristeph. 10.625> praenuntiatus ore uatum consono.
<prud. peristeph. 10.626> Reges, profetae iudicesque et principes
<prud. peristeph. 10.627> uirtute, bellis, cultibus sacris, stilo
<prud. peristeph. 10.628> non destiterunt pingere formam crucis,
<prud. peristeph. 10.629> crux praenotata, crux adumbrata est prius,
<prud. peristeph. 10.630> crucem uetusta conbiberuut saecula.
<prud. peristeph. 10.631> Tandem retectis uocibusque profeticis
<prud. peristeph. 10.632> aetate nostra conprobata antiquitas
<prud. peristeph. 10.633> coram refulsit ore conspicabili,
<prud. peristeph. 10.634> ne fluctuaret ueritas dubia fide,
<prud. peristeph. 10.635> si non pateret teste uisu comminus.
<prud. peristeph. 10.636> Hinc nos et ipsum non perire credimus
<prud. peristeph. 10.637> corpus, sepulcro quod uorandum traditur,
<prud. peristeph. 10.638> quia Christus in se mortuum corpus cruci
<prud. peristeph. 10.639> secure excitatum uexit ad solium patris
<prud. peristeph. 10.640> uiamque cunctis ad resurgendum dedit.
<prud. peristeph. 10.641> Crux illa nostra est, nos patibulum ascendimus,
<prud. peristeph. 10.642> nobis peremptus Christus et nobis deus
<prud. peristeph. 10.643> Christus reuersus, ipse qui moriens homo est,
<prud. peristeph. 10.644> natura duplex: moritur et mortem domat,
<prud. peristeph. 10.645> reditque in illud, quod perire nesciat.
<prud. peristeph. 10.646> Dixisse pauca sit satis de mysticis
<prud. peristeph. 10.647> nostrae salutis deque processu spei;
<prud. peristeph. 10.648> iam iam silebo: margaritas spargere
<prud. peristeph. 10.649> Christi uetamur inter inmundos sues,
<prud. peristeph. 10.650> lutulenta sanctum ne terant animalia.
<prud. peristeph. 10.651> Sed quia profunda non licet luctarier
<prud. peristeph. 10.652> ratione tecum, consulamus proxima:
<prud. peristeph. 10.653> interrogetur ipsa naturalium
<prud. peristeph. 10.654> simplex sine arte sensuum sententia,
<prud. peristeph. 10.655> fuci inperitus fac ut adsit arbiter.
<prud. peristeph. 10.656> Da septuennem circiter puerum ant minus,
<prud. peristeph. 10.657> qui sit fauoris liber et non oderit
<prud. peristeph. 10.658> quemquam nec ullum mentis in uitium cadat;
<prud. peristeph. 10.659> periclitemur, quid recens infantia
<prud. peristeph. 10.660> dicat sequendum, quid nouus sapiat uigor.'
<prud. peristeph. 10.661> Hanc ille sancti martyris uocem libens
<prud. peristeph. 10.662> amplexus unum de caterua infantium
<prud. peristeph. 10.663> paruum nec olim lacte depulsum capi
<prud. peristeph. 10.664> captumque adeSse praecipit: 'quiduis roga',
<prud. peristeph. 10.665> inquit, 'sequamur, quod probarit pusio.'
<prud. peristeph. 10.666> Romanus ardens experiri innoxiam
<prud. peristeph. 10.667> lactantis oris indolem: 'filiole', ait,
<prud. peristeph. 10.668> 'dic, quid uidetur esse uerum et congruens,
<prud. peristeph. 10.669> unumne Christum colere et in Christo patrem,
<prud. peristeph. 10.670> an conprecari mille formarum deos?'
<prud. peristeph. 10.671> Adrisit infans nec moratus rettulit:
<prud. peristeph. 10.672> 'est quidquid illud, quod ferunt homines deum,
<prud. peristeph. 10.673> unum esse oportet, et, quod uni, est unicum.
<prud. peristeph. 10.674> cum Christus hoc sit, Christus est uerus deus,
<prud. peristeph. 10.675> genera deorum multa nec pueri putant.'
<prud. peristeph. 10.676> Stupuit tyrannus sub pudore fluctuans
<prud. peristeph. 10.677> nec uim decebat innocenti aetatulae
<prud. peristeph. 10.678> inferre leges nec loquenti talia
<prud. peristeph. 10.679> furor sinebat efferatus parcere:
<prud. peristeph. 10.680> 'quis auctor', inquit, 'uocis est huius tibi?'
<prud. peristeph. 10.681> Respondit ille: 'mater et matri deus:
<prud. peristeph. 10.682> illa ex parente spiritu docta inbibit,
<prud. peristeph. 10.683> quo me inter ipsa pasceret cunabula,
<prud. peristeph. 10.684> ego ut gemellis uberum de fontibus
<prud. peristeph. 10.685> lac paruus hausi, Christum et hausi credere.'
<prud. peristeph. 10.686> 'Ergo ipsa mater adsit', exclamat, 'cedo',
<prud. peristeph. 10.687> Asclepiades, 'disciplinae et exitum 
<prud. peristeph. 10.688> tristem suae magistra spectet inpia,
<prud. peristeph. 10.689> male eruditi torqueatur funere
<prud. peristeph. 10.690> infantis orba, quemque corrupit, fleat.
<prud. peristeph. 10.691> Absit, ministros uilis ut muliercula
<prud. peristeph. 10.692> nostros fatiget: quantulus autem dolor
<prud. peristeph. 10.693> uexabit artus mortis auxilio breuis!
<prud. peristeph. 10.694> oculi parentis punientur acrius,
<prud. peristeph. 10.695> quam si cruentae membra carpant ungulate.'
<prud. peristeph. 10.696> Vix haec profatus pusionem praecipit
<prud. peristeph. 10.697> sublime tollant et manu pulsent nates,
<prud. peristeph. 10.698> mox et remota ueste uirgis uerberent
<prud. peristeph. 10.699> tenerumque duris ictibus tergum secent,
<prud. peristeph. 10.700> plus unde laetis quam cruoris defluat.
<prud. peristeph. 10.701> Quae cautis illud perpeti spectaculum,
<prud. peristeph. 10.702> quis ferre possit aeris aut ferri rigor?
<prud. peristeph. 10.703> inpacta quotiens corpus attigerat salix,
<prud. peristeph. 10.704> tenui rubebant sanguine uda uimina,
<prud. peristeph. 10.705> quem plaga fierat roscidis liuoribus.
<prud. peristeph. 10.706> Ferunt minaces uerberantium genas
<prud. peristeph. 10.707> inlacrimasse sponte dimanantibus
<prud. peristeph. 10.708> guttis per ora barbarum frementia,
<prud. peristeph. 10.709> scribas et ipsos et coronam plebium
<prud. peristeph. 10.710> proceresque siccis non stetisse uisibus.
<prud. peristeph. 10.711> At sola mater hisce lamentis caret,
<prud. peristeph. 10.712> soli sereno frons renidet gaudio:
<prud. peristeph. 10.713> stat in piorum corde pietas fortior
<prud. peristeph. 10.714> amore Christi contumax doloribus
<prud. peristeph. 10.715> firmatque sensum mollis indulgentiae.
<prud. peristeph. 10.716> Sitire sese paruus exclamauerat --
<prud. peristeph. 10.717> animae aestuantis ardor in cruciatibus
<prud. peristeph. 10.718> hoc exigebat, lymfae ut haustum posceret --,
<prud. peristeph. 10.719> quem torua mater eminus triste intuens
<prud. peristeph. 10.720> uultu et seueris uocibus sic increpat:
<prud. peristeph. 10.721> 'Puto, inbecillo, nate, turbaris metu
<prud. peristeph. 10.722> et te doloris horror adflictum domat.
<prud. peristeph. 10.723> non hanc meorum uiscerum stirpem fore
<prud. peristeph. 10.724> deo spopondi, non in hanc spem gloriae
<prud. peristeph. 10.725> te procreaui, cedere ut leto scias.
<prud. peristeph. 10.726> Aquam bibendam postulas, cum sit tibi
<prud. peristeph. 10.727> fons ille uiuus praesto, qui semper fluit
<prud. peristeph. 10.728> et cuncta solus inrigat uiuentia,
<prud. peristeph. 10.729> intus forisque spiritum et corpus simul,
<prud. peristeph. 10.730> aeternitatem largiens potantibus.
<prud. peristeph. 10.731> Venies ad illud mox fluentum, si modo
<prud. peristeph. 10.732> animo ac medullis solus ardor aestuet
<prud. peristeph. 10.733> uidere Christum, quod semel potum adfatim
<prud. peristeph. 10.734> sic sedat omnem pectoris flagrantiam,
<prud. peristeph. 10.735> uita ut beata iam sitire nesciat.
<prud. peristeph. 10.736> Hic, hic bibendus, nate, nunc tibi est calix,
<prud. peristeph. 10.737> mille in Bethleem quem biberunt paruuli:
<prud. peristeph. 10.738> oblita lactis et papillarum inmemor
<prud. peristeph. 10.739> aetas amaris, mox deinde dulcibus
<prud. peristeph. 10.740> refecta poclis mella sumpsit sanguinis.
<prud. peristeph. 10.741> Exemplum ad istud nitere, o fortis puer,
<prud. peristeph. 10.742> generosa prolis matris et potentia!
<prud. peristeph. 10.743> omnes capaces esse uirtutum pater
<prud. peristeph. 10.744> mandauit annos, neminem excepit diem
<prud. peristeph. 10.745> ipsis triumphos adnuens uagitibus.
<prud. peristeph. 10.746> Scis, saepe dixi, cum docenti adluderes
<prud. peristeph. 10.747> et garrulorum signa uerborum dares,
<prud. peristeph. 10.748> Isaac fuisse paruulum patri unicum,
<prud. peristeph. 10.749> qui, cum inmolandus aram et ensem cerneret,
<prud. peristeph. 10.750> ultro sacranti colla praebuerit seni.
<prud. peristeph. 10.751> Narraui et illud nobile ac memorabile
<prud. peristeph. 10.752> certamen, una matre quod septem editi
<prud. peristeph. 10.753> gessere pueri, sed tamen factis uiri,
<prud. peristeph. 10.754> hortante eadem matre in ancipiti exitu,
<prud. peristeph. 10.755> poenae et coronae sanguini ut ne parcerent.
<prud. peristeph. 10.756> Videbat ipsos apparatus funerum
<prud. peristeph. 10.757> praesens suorum nec mouebatur parens
<prud. peristeph. 10.758> laetata, quotiens aut oliuo stridula
<prud. peristeph. 10.759> sartago frixum torruisset puberem
<prud. peristeph. 10.760> dira aut cremasset lamminarum inpressio.
<prud. peristeph. 10.761> Comam cutemque uerticis reuulserat
<prud. peristeph. 10.762> a fronte tortor, nuda testa ut tegmine
<prud. peristeph. 10.763> ceruicem adusque dehonestaret caput;
<prud. peristeph. 10.764> clamabat illa: 'patere, gemmis uestiet
<prud. peristeph. 10.765> apicem hunc corona regio ex diademate.'
<prud. peristeph. 10.766> Linguam tyrannus amputari iusserat
<prud. peristeph. 10.767> uni ex ephybis; mater aiebat: 'satis
<prud. peristeph. 10.768> iam parta nobis gloria est, pars optima
<prud. peristeph. 10.769> deo inmolatur ecce nostri corporis,
<prud. peristeph. 10.770> digna est fidelis lingua, quae sit hostia.
<prud. peristeph. 10.771> Interpres animi, enuntiatrix sensuum,
<prud. peristeph. 10.772> cordis ministra, praeco operti pectoris,
<prud. peristeph. 10.773> prima offeratur in sacramentum necis
<prud. peristeph. 10.774> et sit redemptrix prima membrorum omnium,
<prud. peristeph. 10.775> ducem dicatam mox sequentur cetera.
<prud. peristeph. 10.776> His Maccabeos incitans stimulis parens
<prud. peristeph. 10.777> hostem subegit subiugatum septies,
<prud. peristeph. 10.778> quot feta natis, tot triumphis inclyta;
<prud. peristeph. 10.779> me partus unus ut feracem gloriae,
<prud. peristeph. 10.780> mea uita, praestet, in tua est situm manu.
<prud. peristeph. 10.781> Per huius alui fida conceptacula,
<prud. peristeph. 10.782> per hospitalem mense bis quino larem,
<prud. peristeph. 10.783> si dulce nostri pectoris nectar tibi,
<prud. peristeph. 10.784> si molle gremium, grata si crepundia,
<prud. peristeph. 10.785> persiste et horum munerum auctorem adsere!
<prud. peristeph. 10.786> Quanam arte nobis uiuere intus coeperis,
<prud. peristeph. 10.787> nihilumque et illud, unde corpus, nescio,
<prud. peristeph. 10.788> nouit animator solus et factor tui;
<prud. peristeph. 10.789> inpendere ipsi, cuius ortus munere es,
<prud. peristeph. 10.790> bene in datorem, quod dedit, refuderis'.
<prud. peristeph. 10.791> Talia canente matre iam laetus puer
<prud. peristeph. 10.792> uirgas strepentes et dolorem uerberum
<prud. peristeph. 10.793> ridebat. hic tum cognitor pronuntiat:
<prud. peristeph. 10.794> 'claudatur infans carcere et tanti mali
<prud. peristeph. 10.795> Romanus auctor torqueatur acrius'.
<prud. peristeph. 10.796> Illum recentes per cicatricum uias
<prud. peristeph. 10.797> denuo exarabant, quaque acutum traxerant
<prud. peristeph. 10.798> paulo ante ferrum, mox recrudescentibus
<prud. peristeph. 10.799> plagis apertas persequebantur notas,
<prud. peristeph. 10.800> quos iam superbus uictor ignauos uocat.
<prud. peristeph. 10.801> 'O non uirile robur, o molles manus,
<prud. peristeph. 10.802> unam labantis dissipare tam diu
<prud. peristeph. 10.803> uos non potesse fabricam corpusculi!
<prud. peristeph. 10.804> uix iam cohaeret nec tamen penitus cadit
<prud. peristeph. 10.805> uincens lacertos dexterarum inertium.
<prud. peristeph. 10.806> Citius cadauer dentibus carpunt canes
<prud. peristeph. 10.807> longeque morsus uulturum efficacior
<prud. peristeph. 10.808> ad deuorandas carnis offas mortuae;
<prud. peristeph. 10.809> languetis inbelli fame ac fatiscitis,
<prud. peristeph. 10.810> gula est ferina sed socors edacitas'.
<prud. peristeph. 10.811> Exarsit istis turbida ira iudicis
<prud. peristeph. 10.812> seque in supremam concitat sententiam:
<prud. peristeph. 10.813> 'si te morarum paenitet, finem citum
<prud. peristeph. 10.814> subeas, licebit: ignibus uorabere
<prud. peristeph. 10.815> damnatus et fauilla iam tenuis fies.'
<prud. peristeph. 10.816> Abiens at ille, cum foro abriperent uirum
<prud. peristeph. 10.817> truces ministri, pone respectans ait:
<prud. peristeph. 10.818> 'appello ab ista, perfide, ad Christum meum
<prud. peristeph. 10.819> crudelitate, non metu mortis tremens,
<prud. peristeph. 10.820> sed ut probetur esse nil, quod iudicas'.
<prud. peristeph. 10.821> 'Quid differo', inquit ille, 'utrosque perdere,
<prud. peristeph. 10.822> puerum ac magistrum, conplices sectae inpiae?
<prud. peristeph. 10.823> gladius recidat uile uix hominis caput
<prud. peristeph. 10.824> infantis, istum flamma uindex concremet,
<prud. peristeph. 10.825> sit his sub uno fine dispar exitus.'
<prud. peristeph. 10.826> Peruentum ad ipsum caedis inplendae locum.
<prud. peristeph. 10.827> natum gerebat mater amplexu et sinu,
<prud. peristeph. 10.828> ut primitiuum crederes fetum geri
<prud. peristeph. 10.829> deo offerendum sancti Abelis ferculo,
<prud. peristeph. 10.830> lectum ex ouili, puriorem ceteris.
<prud. peristeph. 10.831> Puerum poposcit carnifex, mater dedit,
<prud. peristeph. 10.832> nec inmorata est fletibus, tantum osculum
<prud. peristeph. 10.833> inpressit unum: 'uale', ait, 'dulcissime,
<prud. peristeph. 10.834> et, cum beatus regna Christi intraueris,
<prud. peristeph. 10.835> memento matris, iam patrone ex filio!'
<prud. peristeph. 10.836> Dixit. deinde, dum ferit ceruiculam
<prud. peristeph. 10.837> percussor ense, docta mulier psallere
<prud. peristeph. 10.838> hymnum canebat carminis Dauitici:
<prud. peristeph. 10.839> 'pretiosa sancti mors sub aspectu dei,
<prud. peristeph. 10.840> tuus ille seruus, prolis ancillae tuae'.
<prud. peristeph. 10.841> Talia retexens explicabat pallium
<prud. peristeph. 10.842> manusque tendebat sub ictu et sanguine,
<prud. peristeph. 10.843> uenarum ut undam profluam manantium
<prud. peristeph. 10.844> et palpitantis oris exciperet globum:
<prud. peristeph. 10.845> excepit et caro adplicauit pectori.
<prud. peristeph. 10.846> At parte campi ex altera inmanem pyram
<prud. peristeph. 10.847> texebat ustor fumidus pinu arida,
<prud. peristeph. 10.848> sarmenta mixtim subdita et faeni struem
<prud. peristeph. 10.849> spargens liquato rote feruentis picis,
<prud. peristeph. 10.850> quo flamma pastu cresceret ferocius.
<prud. peristeph. 10.851> Et iam retortis bracchiis furca eminus
<prud. peristeph. 10.852> Romanus actus ingerebatur rogo:
<prud. peristeph. 10.853> 'scio', inquit ille, 'non futurum, ut concremer,
<prud. peristeph. 10.854> nec passionis hoc genus datum est mihi,
<prud. peristeph. 10.855> et restat ingens quod fiat miraculum.'
<prud. peristeph. 10.856> Haec eius orsa sequitur inmensus fragor
<prud. peristeph. 10.857> nubis ruentis, nimbus undatim nigro
<prud. peristeph. 10.858> praeceps aquarum flumine ignes obruit.
<prud. peristeph. 10.859> alunt oliuo semiconbustas faces,
<prud. peristeph. 10.860> sed uincit imber iam madentem fomitem.
<prud. peristeph. 10.861> Trepidare teter carnifex rebus nouis
<prud. peristeph. 10.862> turbatus et, qua posset arte, insistere,
<prud. peristeph. 10.863> uersare torres cum fauillis umidis,
<prud. peristeph. 10.864> prunas maniplis confouere stuppeis
<prud. peristeph. 10.865> et semen ignis inter undas quaerere.
<prud. peristeph. 10.866> Quod cum tumenti nuntiatum iudici,
<prud. peristeph. 10.867> commouit iram fellis inplacabilis:
<prud. peristeph. 10.868> 'quousque tandem summus hic nobis magus
<prud. peristeph. 10.869> inludet', inquit, 'Thessalorum carmine
<prud. peristeph. 10.870> poenam peritus uertere in ludibrium?
<prud. peristeph. 10.871> Fortasse ceruix, si secandam iussero,
<prud. peristeph. 10.872> flecti sub ensem non patebit uulneri,
<prud. peristeph. 10.873> uel amputatum plaga collum diuidens
<prud. peristeph. 10.874> rursus coibit ac reglutinabitur
<prud. peristeph. 10.875> umerisque uertex eminebit additus.
<prud. peristeph. 10.876> Temptemus igitur ante partem quampiam
<prud. peristeph. 10.877> truncare ferro corporis superstitis,
<prud. peristeph. 10.878> ne morte simpla criminosus multiplex
<prud. peristeph. 10.879> cadat uel una perfidus caede oppetat:
<prud. peristeph. 10.880> quot membra gestat, tot modis pereat uolo.
<prud. peristeph. 10.881> Libet experiri, Lerna, sicut traditur,
<prud. peristeph. 10.882> utrum renatis pullulascat artubus
<prud. peristeph. 10.883> ac se inminuti corporis damnis nouum
<prud. peristeph. 10.884> instauret: ipse praesto erit tunc Hercules
<prud. peristeph. 10.885> hydrina suetus ustuire uulnera.
<prud. peristeph. 10.886> Iam nunc secandi doctus adsit artifex,
<prud. peristeph. 10.887> qui cuncta norit uiscerum confinia
<prud. peristeph. 10.888> uel nexa neruis disparare uincula:
<prud. peristeph. 10.889> date hunc, reuulsis qui medetur ossibus
<prud. peristeph. 10.890> aut fracta nodis sarciens conpaginat.
<prud. peristeph. 10.891> Linguam priorem detrahat radicitus,
<prud. peristeph. 10.892> quae corpore omni sola uiuit nequior;
<prud. peristeph. 10.893> illa et procaci pessima in nostros deos
<prud. peristeph. 10.894> inuecta motu fas profanauit uetus
<prud. peristeph. 10.895> audax et ipsi non pepercit principi.'
<prud. peristeph. 10.896> Aristo quidam medicus accitus uenit,
<prud. peristeph. 10.897> proferre linguam praecipit. profert statim
<prud. peristeph. 10.898> martyr retectam, pandit ima et faucium
<prud. peristeph. 10.899> ille et palatum tractat et digito exitum
<prud. peristeph. 10.900> uocis pererrans uulneri explorat locum.
<prud. peristeph. 10.901> Linguam deinde longe ab ore protrahens
<prud. peristeph. 10.902> scalpellum in usque guttur insertans agit.
<prud. peristeph. 10.903> illo secante fila sensim singula
<prud. peristeph. 10.904> numquam momordit martyr aut os dentibus
<prud. peristeph. 10.905> conpressit artis nec cruorem sorbuit.
<prud. peristeph. 10.906> Inmotus et patente rictu constitit,
<prud. peristeph. 10.907> dum sanguis extra defluit scaturriens,
<prud. peristeph. 10.908> perfusa pulcher menta russo stemmate
<prud. peristeph. 10.909> fert et cruenti pectoris spectat decus
<prud. peristeph. 10.910> fruiturque et ostro uestis ut iam regiae.
<prud. peristeph. 10.911> Praefectus ergo ratus elinguem uirum
<prud. peristeph. 10.912> cogi ad sacrandum posse, cum uerbis carens
<prud. peristeph. 10.913> nil in deorum blateraret dedecus,
<prud. peristeph. 10.914> iubet reduci iam tacentem ac debilem
<prud. peristeph. 10.915> multo loquentis turbine olim territus.
<prud. peristeph. 10.916> Reponit aras ad tribunal denuo
<prud. peristeph. 10.917> et tus et ignem uiuidum in carbonibus
<prud. peristeph. 10.918> taurina et exta uel suilla abdomina;
<prud. peristeph. 10.919> ingressus ille, ut hos paratus perspicit,
<prud. peristeph. 10.920> insufflat, ipsos ceu uideret daemonas.
<prud. peristeph. 10.921> Inridet hoc Asclepiades laetior,
<prud. peristeph. 10.922> addit deinde: 'numquid inclementius,
<prud. peristeph. 10.923> sicut solebas, es paratus dicere?
<prud. peristeph. 10.924> effare quiduis ac perora et dissere;
<prud. peristeph. 10.925> permitto, uocem libere ut exerceas.'
<prud. peristeph. 10.926> Romanus alto corde suspirans diu
<prud. peristeph. 10.927> gemitu querellam traxit et sic orsus est:
<prud. peristeph. 10.928> 'Christum loquenti lingua numquam defuit,
<prud. peristeph. 10.929> nec uerba quaeras quo regantur organo,
<prud. peristeph. 10.930> cum praedicatur ipse uerborum dator.
<prud. peristeph. 10.931> Qui fecit, ut uis uocis expressa intimo
<prud. peristeph. 10.932> pulmone et oris torta sub testudine
<prud. peristeph. 10.933> nunc ex palato det repercussos sonos,
<prud. peristeph. 10.934> nunc temperetur dentium de pectine
<prud. peristeph. 10.935> sitque his agendis lingua plectrum mobile,
<prud. peristeph. 10.936> si mandet idem faucium sic fistulas
<prud. peristeph. 10.937> spirare flatu concinentes consono,
<prud. peristeph. 10.938> ut uerba in ipsis explicent meatibus
<prud. peristeph. 10.939> uel exitu oris, cymbalis profarier
<prud. peristeph. 10.940> nunc pressa parce labra, nunc hiantia,
<prud. peristeph. 10.941> dubitasne uerti posse naturae statum,
<prud. peristeph. 10.942> cui facta forma est, qualis esset primitus?
<prud. peristeph. 10.943> hanc nempe factor uertere, ut libet, potest
<prud. peristeph. 10.944> positasque leges texere ac retexere,
<prud. peristeph. 10.945> linguam loquella ne ministram postulet.
<prud. peristeph. 10.946> Vis scire nostri numinis potentiam?
<prud. peristeph. 10.947> fluctus liquentis aequoris pressit pede,
<prud. peristeph. 10.948> natura fluxa ac tenuis in solidum coit:
<prud. peristeph. 10.949> quam dispar illis legibus, quis condita est!
<prud. peristeph. 10.950> solet natatus ferre, fert uestigia.
<prud. peristeph. 10.951> Habet usitatum munus hoc diuinitas,
<prud. peristeph. 10.952> quae uera nobis colitur in Christo et patre,
<prud. peristeph. 10.953> mutis loquellam, percitum claudis gradum,
<prud. peristeph. 10.954> surdis fruendam reddere audientiam,
<prud. peristeph. 10.955> donare caecis lucis insuetae diem.
<prud. peristeph. 10.956> Haec si quis amens fabulosa existimat,
<prud. peristeph. 10.957> uel ipse tute si parum fidelia
<prud. peristeph. 10.958> rebare pridem, uera cognoscas licet:
<prud. peristeph. 10.959> habes loquentem, cuius amputaueras
<prud. peristeph. 10.960> linguam: probatis cede iam miraculis.'
<prud. peristeph. 10.961> Horror stupentem persecutorem subit
<prud. peristeph. 10.962> timorque et ira pectus in caliginem
<prud. peristeph. 10.963> uertere: nescit, uigilet anne somniet,
<prud. peristeph. 10.964> miratur haerens, quod sit ostenti genus:
<prud. peristeph. 10.965> formido frangit, armat indignatio.
<prud. peristeph. 10.966> Nec uim domare mentis effrenae potest
<prud. peristeph. 10.967> nec, quo furoris tela uertat, inuenit.
<prud. peristeph. 10.968> postremo medicum saeuus insontem iubet
<prud. peristeph. 10.969> reum citari, nundinatum hunc arguit,
<prud. peristeph. 10.970> mercede certa pactus ut conluderet,
<prud. peristeph. 10.971> aut ferrum in ore nil agens et irritum
<prud. peristeph. 10.972> uersasse frustra seu retunsis tactibus
<prud. peristeph. 10.973> aut arte quadam uulnus inlatum breue,
<prud. peristeph. 10.974> quod sauciata parte linguam laederet
<prud. peristeph. 10.975> neruos nec omnes usque quaque abscideret.
<prud. peristeph. 10.976> Manere saluam uocis harmoniam probe
<prud. peristeph. 10.977> non posse, inani concauo uerba exprimi,
<prud. peristeph. 10.978> quae concrepare ligula moderatrix facit.
<prud. peristeph. 10.979> esto, ut resultet spiritus uacuo specu,
<prud. peristeph. 10.980> echo sed extat inde, non oratio.
<prud. peristeph. 10.981> Veris refutat medicus hanc calumniam:
<prud. peristeph. 10.982> 'scrutare uel tu nunc latebras faucium
<prud. peristeph. 10.983> intraque dentes curiosum pollicem
<prud. peristeph. 10.984> circumfer haustus uel patentes inspice,
<prud. peristeph. 10.985> lateatne quidquam, quod regat spiramina.
<prud. peristeph. 10.986> Quamquam forassem forte si puncto leui
<prud. peristeph. 10.987> tenuiue linguam contigissem uulnere,
<prud. peristeph. 10.988> titubante plectro fatus esset debilis;
<prud. peristeph. 10.989> nam cum magistra uocis in uitium cadit,
<prud. peristeph. 10.990> usus necesse est et loquendi intercidat.
<prud. peristeph. 10.991> Fiat periclum, si placet, cuiusmodi
<prud. peristeph. 10.992> edat querellam quadrupes lingua eruta,
<prud. peristeph. 10.993> elinguis et quem porca grunnitum strepat,
<prud. peristeph. 10.994> cui uox fragosa, clamor est inconditus,
<prud. peristeph. 10.995> probabo mutam nil sonare stridulum.
<prud. peristeph. 10.996> Testor salutem principis me simplici
<prud. peristeph. 10.997> functum secantis arte, iudex optime,
<prud. peristeph. 10.998> seruisse iussis absque fraude publicis;
<prud. peristeph. 10.999> sciat hic, quis illi uerba suggillet deus, 
<prud. peristeph. 10.1000> ego, unde mutus sit disertus, nescio.'
<prud. peristeph. 10.1001> His sese Aristo purgat, at contra inpium
<prud. peristeph. 10.1002> nil haec latronem christianorum mouent,
<prud. peristeph. 10.1003> magis magisque fertur in uesaniam.
<prud. peristeph. 10.1004> quaerit, alienus sanguis ille asperserit
<prud. peristeph. 10.1005> uirum, suone fluxerit de uulnere.
<prud. peristeph. 10.1006> Respondit his Romanus: 'eccum, pracsto sum,
<prud. peristeph. 10.1007> meus iste sanguis uerus est, non bubulus.
<prud. peristeph. 10.1008> agnoscis illum, quem loquor, miserrime
<prud. peristeph. 10.1009> pagane, uestri sanguinem sacrum bouis,
<prud. peristeph. 10.1010> cuius litata caede permadescitis?
<prud. peristeph. 10.1011> Summus sacerdos nempe sub terram scrobe
<prud. peristeph. 10.1012> acta in profundum consecrandus mergitur,
<prud. peristeph. 10.1013> mire infulatus festa uittis tempora
<prud. peristeph. 10.1014> nectens, corona tum repexus aurea,
<prud. peristeph. 10.1015> cinctu Gabino sericam fultus togam.
<prud. peristeph. 10.1016> Tabulis superne strata texunt pulpita
<prud. peristeph. 10.1017> rimosa rari pegmatis conpagibus,
<prud. peristeph. 10.1018> scindunt subinde uel terebrant aream
<prud. peristeph. 10.1019> crebroque lignum perforant acumine,
<prud. peristeph. 10.1020> pateat minutis ut frequens hiatibus.
<prud. peristeph. 10.1021> Huc taurus ingens fronte torua et hispida
<prud. peristeph. 10.1022> sertis reuinctus aut per armos floreis
<prud. peristeph. 10.1023> aut inpeditis cornibus deducitur,
<prud. peristeph. 10.1024> nec non et auro frons coruscat hostiae
<prud. peristeph. 10.1025> saetasque fulgor brattealis inficit.
<prud. peristeph. 10.1026> Hic ut statuta est inmolanda belua,
<prud. peristeph. 10.1027> pectus sacrato diuidunt uenabulo;
<prud. peristeph. 10.1028> eructat amplum uulnus undam sanguinis
<prud. peristeph. 10.1029> feruentis inque texta pontis subditi
<prud. peristeph. 10.1030> fundit uaporum flumen et late aestuat.
<prud. peristeph. 10.1031> Tum per frequentes mille rimarum uias
<prud. peristeph. 10.1032> inlapsus imber tabidum rorem pluit,
<prud. peristeph. 10.1033> defossus intus quem sacerdos excipit
<prud. peristeph. 10.1034> guttas ad omnes turpe subiectans caput
<prud. peristeph. 10.1035> et ueste et omni putrefactus corpore.
<prud. peristeph. 10.1036> Quin os supinat, obuias offert genas,
<prud. peristeph. 10.1037> supponit aures, labra, nares obicit,
<prud. peristeph. 10.1038> oculos et ipsos perluit liquoribus,
<prud. peristeph. 10.1039> nec iam palato parcit et linguam rigat,
<prud. peristeph. 10.1040> donec cruorem totus atrum conbibat.
<prud. peristeph. 10.1041> Postquam cadauer sanguine egesto rigens
<prud. peristeph. 10.1042> conpege ab illa fiamines retraxerint,
<prud. peristeph. 10.1043> procedit inde pontifex uisu horridus,
<prud. peristeph. 10.1044> ostentat udum uerticem, barbam grauem,
<prud. peristeph. 10.1045> uittas madentes atque amictus ebrios.
<prud. peristeph. 10.1046> Hunc inquinatum talibus contagiis,
<prud. peristeph. 10.1047> tabo recentis sordidam piaculi,
<prud. peristeph. 10.1048> omnes salutant atque adorant eminus,
<prud. peristeph. 10.1049> uilis quod illum sanguis et bos mortuus
<prud. peristeph. 10.1050> foedis latentem sub cauernis lauerint.
<prud. peristeph. 10.1051> Addamus illam, uis, hecatomben tuam,
<prud. peristeph. 10.1052> centena ferro cum cadunt animalia
<prud. peristeph. 10.1053> uariaque abundans caede restagnat cruor,
<prud. peristeph. 10.1054> uix ut cruentis augures natatibus
<prud. peristeph. 10.1055> possint meare per profundum sanguinis?
<prud. peristeph. 10.1056> Sed quid macellum pingue puluinarium,
<prud. peristeph. 10.1057> quid maximorum lancinatores gregum
<prud. peristeph. 10.1058> euiscerata carne crudos criminor?
<prud. peristeph. 10.1059> sunt sacra, quando uosmet ipsi exciditis,
<prud. peristeph. 10.1060> uotiuus et cum membra detruncat dolor.
<prud. peristeph. 10.1061> Cultrum in lacertos exerit fanaticus
<prud. peristeph. 10.1062> sectisque Matrem bracchiis placat deam,
<prud. peristeph. 10.1063> furere ac rotari ius putatur mysticum;
<prud. peristeph. 10.1064> parca ad secandum dextra fertur inpia,
<prud. peristeph. 10.1065> caelum meretur uulnerum crudelitas.
<prud. peristeph. 10.1066> Ast hic metenda dedicat genitalia,
<prud. peristeph. 10.1067> numen reciso mitigans ab inguine
<prud. peristeph. 10.1068> offert pudendum semiuir donum deae,
<prud. peristeph. 10.1069> illam reuulsa masculini germinis
<prud. peristeph. 10.1070> effluenti pascit auctam sanguine.
<prud. peristeph. 10.1071> Vterque sexus sanctitati displicet,
<prud. peristeph. 10.1072> medium retentat inter alternum genus,
<prud. peristeph. 10.1073> mas esse cessat ille nec fit femina.
<prud. peristeph. 10.1074> felix deorum mater inberbes sibi
<prud. peristeph. 10.1075> parat ministros lenibus nouaculis.
<prud. peristeph. 10.1076> Quid, cum sacrandus accipit sfragitidas?
<prud. peristeph. 10.1077> acus minutas ingerunt fornacibus,
<prud. peristeph. 10.1078> his membra pergunt urere, ut igniuerint;
<prud. peristeph. 10.1079> quamcumque partem corporis feruens nota
<prud. peristeph. 10.1080> stigmarit, hanc sic consecratam praedicant.
<prud. peristeph. 10.1081> Functum deinde cum reliquit spiritus
<prud. peristeph. 10.1082> et ad sepulcrum pompa fertur funeris,
<prud. peristeph. 10.1083> partes per ipsas inprimuntur bratteae,
<prud. peristeph. 10.1084> insignis auri lammina obducit cutem,
<prud. peristeph. 10.1085> tegitur metallo, quod perustum est ignibus.
<prud. peristeph. 10.1086> Has ferre poenas cogitur gentilitas,
<prud. peristeph. 10.1087> hac dii coercent lege cultores suos:
<prud. peristeph. 10.1088> sic daemon ipse ludit hos, quos ceperit,
<prud. peristeph. 10.1089> docet execrandas ferre contumelias,
<prud. peristeph. 10.1090> tormenta inuri mandat infelicibus.
<prud. peristeph. 10.1091> At noster iste sanguis ex uestra fIuit
<prud. peristeph. 10.1092> crudelitate, uos tyrannide inpia
<prud. peristeph. 10.1093> exulceratis innocentum corpora.
<prud. peristeph. 10.1094> si uos sinatis, incruente uiuimus,
<prud. peristeph. 10.1095> at si cruente puniamur, uincimus.
<prud. peristeph. 10.1096> Sed iam silebo, finis instat debitus,
<prud. peristeph. 10.1097> finis malorum, passionis gloria,
<prud. peristeph. 10.1098> iam non licebit, inprobe, ut licuit modo,
<prud. peristeph. 10.1099> torquere nostra uel secare uiscera,
<prud. peristeph. 10.1100> cedas necesse est uictus et iam desinas.'
<prud. peristeph. 10.1101> 'Cessabit equidem tortor et sector dehinc',
<prud. peristeph. 10.1102> iudex minatur, 'sed peremptoris manus
<prud. peristeph. 10.1103> succedet illis, strangulatrix faucium,
<prud. peristeph. 10.1104> aliter silere nescit oris garruli
<prud. peristeph. 10.1105> uox inquieta, quam tubam si fregero.'
<prud. peristeph. 10.1106> Dixit foroque protrahi iussit uirum,
<prud. peristeph. 10.1107> trudi in tenebras noxialis carceris,
<prud. peristeph. 10.1108> elidit illic fune collum martyris
<prud. peristeph. 10.1109> lictor nefandus. sic peracta est passio,
<prud. peristeph. 10.1110> anima absoluta uinculis caelum petit.
<prud. peristeph. 10.1111> Gesta intimasse cuncta fertur principi
<prud. peristeph. 10.1112> praefectus addens ordinem uoluminum
<prud. peristeph. 10.1113> seriemque tantae digerens tragoediae,
<prud. peristeph. 10.1114> laetatus omne crimen in fasces refert
<prud. peristeph. 10.1115> suum tyrannus chartulis uiuacibus.
<prud. peristeph. 10.1116> Illas sed aetas conficit diutina,
<prud. peristeph. 10.1117> fuligo timeat, puluis obducit situ,
<prud. peristeph. 10.1118> carpit scnectus aut ruinis obruit;
<prud. peristeph. 10.1119> inscripta Christo pagina inmortalis est
<prud. peristeph. 10.1120> nec obsolescit ullus in caelis apex.
<prud. peristeph. 10.1121> Excepit adstans angelus coram deo
<prud. peristeph. 10.1122> et quae locutus martyr et quae pertulit,
<prud. peristeph. 10.1123> nec uerba solum disserentis condidit,
<prud. peristeph. 10.1124> sed ipsa pingens uulnera expressit stilo
<prud. peristeph. 10.1125> laterum, genarum pectorisque et faucium.
<prud. peristeph. 10.1126> Omnis notata est sanguinis dimensio,
<prud. peristeph. 10.1127> ut quamque plagam sulcus exarauerit,
<prud. peristeph. 10.1128> altam, patentem, proximam, longam, breuem,
<prud. peristeph. 10.1129> quae uis doloris quiue segmenti modus,
<prud. peristeph. 10.1130> guttam cruoris ille nullam perdidit.
<prud. peristeph. 10.1131> Hic in regestis est liber caelestibus,
<prud. peristeph. 10.1132> monumenta seruans laudis indelebilis,
<prud. peristeph. 10.1133> relegendus olim sempiterno iudici,
<prud. peristeph. 10.1134> libramine aequo qui malorum pondera
<prud. peristeph. 10.1135> et praemiorum conparabit copias.
<prud. peristeph. 10.1136> Vellem sinister inter haedorum greges
<prud. peristeph. 10.1137> ut sum futurus, eminus dinoscerer
<prud. peristeph. 10.1138> atque hoc precante diceret rex optimus:
<prud. peristeph. 10.1139> 'Romanus orat, transfer hunc haedum mihi,
<prud. peristeph. 10.1140> sit dexter, agnus induatur uellere.'