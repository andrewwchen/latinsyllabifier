<prud. peristeph. 8.1> Electus Christo locus est, ubi corda probata
<prud. peristeph. 8.2> prouehat ad caelum sanguine, purget aqua.
<prud. peristeph. 8.3> Hic duo purpureum domini pro nomine caesi
<prud. peristeph. 8.4> martyrium pulchra morte tulere uiri.
<prud. peristeph. 8.5> Hic etiam liquido fluit indulgentia fonte
<prud. peristeph. 8.6> ac ueteres maculas diluit amne nouo.
<prud. peristeph. 8.7> Qui cupit aeternum caeli conscendere regnum,
<prud. peristeph. 8.8> huc ueniat sitiens, ecce parata uia est.
<prud. peristeph. 8.9> Ante coronati scandebant ardua testes
<prud. peristeph. 8.10> atria, nunc lotae celsa petunt animae.
<prud. peristeph. 8.11> Spiritus aeterno solitus descendere lapsu,
<prud. peristeph. 8.12> ut dederat palmam, sic tribuit ueniam.
<prud. peristeph. 8.13> Haurit terra sacros aut fonte aut sanguine rores
<prud. peristeph. 8.14> exundatque suo iugiter uda deo.
<prud. peristeph. 8.15> Ipse loci est dominus, laterum cui uulnere utroque
<prud. peristeph. 8.16> hinc cruor effusus fluxit et inde latex.
<prud. peristeph. 8.17> Ibitis hinc, ut quisque potest, per uulnera Christi
<prud. peristeph. 8.18> euectus gladiis alter et alter aquis.