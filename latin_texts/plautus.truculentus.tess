<pl. truc.  1>	 Perparvam partem postulat Plautus loci
<pl. truc.  2>	 de vestris magnis atque amoenis moenibus,
<pl. truc.  3>	 Athenas quo sine architectis conferat.
<pl. truc.  4>	 quid nunc? daturin estis an non? adnuont.
<pl. truc.  5>	 scio rem quidem urbis me ablaturum sine mora;
<pl. truc.  6>	 quid si de vostro quippiam orem? abnuont.
<pl. truc.  7>	 eu hercle in vobis resident mores pristini,
<pl. truc.  8>	 ad denegandum ut celeri lingua utamini.
<pl. truc.  9>	 sed hoc agamus qua huc ventumst gratia.
<pl. truc.  10>	 Athenis mutabo ita ut hoc est proscaenium
<pl. truc.  11>	 tantisper dum transigimus hanc comoediam.
<pl. truc.  12>	 hic habitat mulier, nomen cui est Phronesium;
<pl. truc.  13>	 haec huius saecli mores in se possidet:
<pl. truc.  14>	 numquam ab amatore [suo] postulat id quod datumst,
<pl. truc.  15>	 sed relicuom dat operam ne sit relicuom,
<pl. truc.  16>	 poscendo atque auferendo, ut mos est mulierum;
<pl. truc.  17>	 nam omnes id faciunt, cum se amari intellegunt.
<pl. truc.  17a>	 * * *
<pl. truc.  18>	 ea se peperisse puerum simulat militi,
<pl. truc.  19>	 quo citius rem ab eo averrat cum pulvisculo.
<pl. truc.  20>	 quid multa? stuic superet muliere
<pl. truc.  21>	 hiscum anima ad eum habenti erce teritur.
<pl. truc.  21a>	 * * *
<pl. truc.  22>	 Non omnis aetas ad perdiscendum sat est
<pl. truc.  23>	 amanti, dum id perdiscat, quot pereat modis;
<pl. truc.  24>	 neque eam rationem eapse umquam educet Venus,
<pl. truc.  25>	 quam penes amantum summa summarum redit,
<pl. truc.  26>	 quot amans exemplis ludificetur, quot modis
<pl. truc.  27>	 pereat quotque exoretur exorabulis:
<pl. truc.  28>	 quot illic blanditiae, quot illic iracundiae
<pl. truc.  29>	 sunt, quot supplicia danda, di vostram fidem, hui,
<pl. truc.  30>	 quid perierandum est etiam, praeter munera:
<pl. truc.  31>	 primumdum merces annua, is primus bolust,
<pl. truc.  32>	 ob eam tres noctes dantur; interea loci
<pl. truc.  33>	 aut ara aut vinum aut oleum aut triticum,
<pl. truc.  34>	 temptat benignusne an bonae frugi sies:
<pl. truc.  35>	 quasi in piscinam rete qui iaculum parat,
<pl. truc.  36>	 quando abiit rete pessum, adducit lineam;
<pl. truc.  37>	 si inierit rete piscis, ne effugiat cavet:
<pl. truc.  38>	 dum huc dum illuc rete circumvortit, impedit
<pl. truc.  39>	 piscis usque adeo donicum eduxit foras.
<pl. truc.  40>	 itidem si amator id quod oratur dedit
<pl. truc.  41>	 atque est benignus potius quam frugi bonae
<pl. truc.  42>	 [adduntur noctes, interim ille hamum vorat],
<pl. truc.  43>	 si semel amoris poculum accepit meri
<pl. truc.  44>	 eaque intra pectus se penetravit potio,
<pl. truc.  45>	 extemplo et ipsus periit et res et fides.
<pl. truc.  46>	 si iratum scortumst forte amatori suo,
<pl. truc.  47>	 bis perit amator, ab re atque ab animo simul;
<pl. truc.  48>	 sin alter altri propitiust, idem perit:
<pl. truc.  49>	 si raras noctes ducit, ab animo perit;
<pl. truc.  50>	 sin crebras ducit, ipsus gaudet, res perit.
<pl. truc.  50a>	 iteca in aedibus lenosis
<pl. truc.  51>	 prius quam unum dederis, centum quae poscat parat:
<pl. truc.  52>	 aut periit aurum aut conscissa pallula est
<pl. truc.  53>	 aut empta ancilla aut aliquod vasum argenteum
<pl. truc.  54>	 aut vasum ahenum antiquom aut lectus laptiles
<pl. truc.  55>	 aut armariola Graeca, aut aliquid semper est
<pl. truc.  56>	 quod petra debeatque amans scorto suo.
<pl. truc.  57>	 atque haec celamus nos clam magna industria,
<pl. truc.  58>	 quom rem fidemque nosque nosmet perdimus,
<pl. truc.  59>	 ne qui parentes neu cognati sentiant;
<pl. truc.  60>	 quos cum celamus si faximus conscios,
<pl. truc.  61>	 qui nostrae aetati tempestivo temperent,
<pl. truc.  62>	 unde anteparta demus postpartoribus,
<pl. truc.  62a>	 faxim lenonum et scortorum plus est
<pl. truc.  63>	 et minus damnosorum hominum quam nunc sunt siet.
<pl. truc.  64>	 nam nunc lenonum et scortorum plus est fere,
<pl. truc.  65>	 quam olim muscarum est cum caletur maxime.
<pl. truc.  66>	 nam nusquam alibi si sunt, circum argentarias
<pl. truc.  67>	 scorta et lenones qui sedent cottidie,
<pl. truc.  68>	 ea nimia est ratio; quippe qui certo scio,
<pl. truc.  69>	 ibi plus scortorum esse iam quam ponderum.
<pl. truc.  70>	 quos quidem quam ad rem dicam in argentariis
<pl. truc.  71>	 referre habere, nisi pro tabulis, nescio,
<pl. truc.  72>	 ubi aera perscribantur usuraria:
<pl. truc.  73>	 accepta dico, expensa ne qui censeat.
<pl. truc.  74>	 postremo id magno in populo mulier hominibus,
<pl. truc.  75>	 re placida atque otiosa, victis hostibus:
<pl. truc.  76>	 amare oportet omnes qui quod dent habent.
<pl. truc.  77>	 nam mihi haec meretrix quae hic habet, Phronesium,
<pl. truc.  78>	 suom nomen omne ex pectore exmovit meo,
<pl. truc.  78a>	 phronesim, nam phronesis est sapientia.
<pl. truc.  79>	 nam me fuisse huic fateor summum atque intumum,
<pl. truc.  80>	 quod amantis multo pessimum est pecuniae;
<pl. truc.  81>	 eadem postquam alium repperit qui plus daret,
<pl. truc.  82>	 damnosiorem, mihi exinde immovit loco,
<pl. truc.  83>	 quem antehac odiosum sibi esse memorabat mala,
<pl. truc.  84>	 Babyloniensem militem. is nunc dicitur
<pl. truc.  85>	 venturus peregre; eo nunc commenta est dolum:
<pl. truc.  86>	 peperisse simulat sese, ut me extrudat foras
<pl. truc.  87>	 atque ut cum solo pergraecetur milite;
<pl. truc.  88>	 eum esse simulat militem puero patrem.
<pl. truc.  88a>	 eum isti suppositum puerum opinor pessumae.
<pl. truc.  89>	 mihi verba retur dare se? an me censuit
<pl. truc.  90>	 celare se potesse, gravida si foret?
<pl. truc.  91>	 nam ego Lemno advenio Athenas nudius tertius,
<pl. truc.  92>	 legatus hinc quo cum publico imperio fui.
<pl. truc.  93>	 sed haec quidem eius Astaphium est ancillula;
<pl. truc.  94>	 cum ea quoque etiam mihi fuit commercium.
<pl. truc.  95>	 Ad fores auscultate atque adservate aedis,
<pl. truc.  96>	 ne quis adventor gravior abaetat quam adveniat,
<pl. truc.  97>	 neu, qui manus attulerit steriles intro ad nos,
<pl. truc.  98>	 gravidas foras exportet. novi ego hominum mores;
<pl. truc.  99>	 ita nunc adulescentes morati sunt: quini
<pl. truc.  100>	 aut seni adveniunt ad scorta congerrones;
<pl. truc.  101>	 consulta sunt consilia: quando intro advenerunt,
<pl. truc.  102>	 oenus eorum aliqui osculum amicae usque oggerit, dum illi agant ceteri cleptae;
<pl. truc.  103>	 sin vident quempiam se adservare, obludiant qui custodem oblectent
<pl. truc.  104>	 per ioculum et ludum; de nostro saepe edunt: quod fartores, faciunt.
<pl. truc.  105>	 fit pol hoc, et pars spectatorum scitis pol haec vos me haud mentiri,
<pl. truc.  106>	 ibi sibus pugnae et virtuti de praedonibus praedam capere.
<pl. truc.  107-110>	 at ecastor nos rursum lepide referimus gratiam furibus nostris:
<pl. truc.  111>	 nam ipsi vident cum eorum aggerimus bona atque etiam ultro ipsi aggerunt ad nos.
<pl. truc.  112>	 Me illis quidem haec verberat verbis,
<pl. truc.  113>	 nam ego huc bona mea degessi.
<pl. truc.  114>	 Commemini, iam pol ego eumpse ad nos, si domi erit, mecum adducam.
<pl. truc.  115>	 Heus, mane dum, Astaphium, prius quam abis.
<pl. truc.  116>	 Qui revocat? Scies: respice huc. Quis est?
<pl. truc.  117>	 Vobis qui multa bona esse volt. Dato, si esse vis.
<pl. truc.  118>	 Faxo erunt. respice huc modo. Oh,
<pl. truc.  119>	 enicas me miseram, quisquis es.
<pl. truc.  120>	 Pessuma, mane.
<pl. truc.  121>	 Optume, odio es.
<pl. truc.  122>	 Diniarchusne illic est? atque is est.
<pl. truc.  123>	 Salva sis. Et tu.
<pl. truc.  124>	 Fer contra manum et pariter gradere.
<pl. truc.  125>	 Tuis servio atque audiens sum imperiis.
<pl. truc.  126>	 Quid agis? Valeo et validum teneo.
<pl. truc.  127>	 peregre quoniam advenis, cena detur.
<pl. truc.  128>	 Bene dicis benigneque vocas, Astaphium. Amabo,
<pl. truc.  129>	 sine me ire, era quo iussit. Eas. sed quid ais? Quid vis?
<pl. truc.  130>	 Dic quo iter inceptas; quis est quem arcessis? Archilinem
<pl. truc.  131>	 obstetricem. Mala tu femina es, oles unde es disciplinam.
<pl. truc.  132>	 manifesto mendaci, mala, teneo te. Quid iam, amabo?
<pl. truc.  133>	 Quia te adducturam huc dixeras eumpse, non eampse;
<pl. truc.  134>	 nunc mulier facta est iam ex viro: mala es praestrigiatrix.
<pl. truc.  135>	 sed tandem eloquere, quis is homost, Astaphium? novos amator?
<pl. truc.  136>	 Nimis otiosum te arbitror hominem esse. Qui arbitrare?
<pl. truc.  137>	 Quia tuo vestimento et cibo alienis rebus curas.
<pl. truc.  138>	 Vos mihi dedistis otium. Qui, amabo? Ego expedibo.
<pl. truc.  139>	 rem perdidi apud vos, vos meum negotium abstulistis.
<pl. truc.  140>	 si rem servassem, fuit ubi negotiosus essem.
<pl. truc.  141>	 An tu te Veneris publicum aut Amoris alia lege
<pl. truc.  142>	 habere posse postulas, quin otiosus fias?
<pl. truc.  143>	 Illa, haud ego, habuit publicum: pervorse interpretaris;
<pl. truc.  144>	 nam advorsum legem meam ob meam scripturam pecudem cepit.
<pl. truc.  145>	 Plerique idem quod tu facis faciunt rei male gerentes:
<pl. truc.  146>	 ubi non est, scripturam unde dent, incusant publicanos.
<pl. truc.  147>	 Male vertit res pecuaria mihi apud vos: nunc vicissim
<pl. truc.  148>	 volo habere aratiunculam pro copia hic apud vos.
<pl. truc.  149>	 Non arvos hic, sed pascuost ager: si arationes
<pl. truc.  150>	 , qui arari solent, ad pueros ire meliust.
<pl. truc.  151>	 hunc nos habemus publicum, illi alii sunt publicani.
<pl. truc.  152>	 Vtrosque pergnovi probe. Em istoc pol tu ,
<pl. truc.  153>	 cum et illic et hic pervorsus es. sed utriscum rem esse mavis?
<pl. truc.  154>	 Procaciores estis vos, sed illi periuriores;
<pl. truc.  155>	 illis perit quidquid datur, neque ipsis apparet quicquam:
<pl. truc.  156>	 vos saltem si quid quaeritis, ecbibitis et comestis.
<pl. truc.  157>	 postremo illi sunt improbi, vos nequam et gloriosae.
<pl. truc.  158>	 Male quae in nos vis, ea omnia tibi dicis, Diniarche,
<pl. truc.  159>	 et nostram et illorum vicem. Qui istuc? Rationem dicam:
<pl. truc.  160>	 quia qui alterum incusat probri, sumpse enitere oportet.
<pl. truc.  161>	 tu a nobis sapiens nihil habes, nos nequam abs ted habemus.
<pl. truc.  162>	 O Astaphium, haud istoc modo solita es me ante appellare,
<pl. truc.  163>	 sed blande, cum illuc, quod apud vos nunc est, apud me habebam.
<pl. truc.  164>	 Dum vivit, hominem noveris: ubi mortuost, quiescat.
<pl. truc.  165>	 te dum vivebas noveram. An me mortuom arbitrare?
<pl. truc.  166>	 Qui potis [est], amabo, planius? qui antehac amator summus
<pl. truc.  167>	 , nunc ad amicam venis querimoniam deferre.
<pl. truc.  168>	 Vestra hercle factum iniuria, quae properavistis olim:
<pl. truc.  169>	 rapere otiose oportuit, diu ut essem incolumis vobis.
<pl. truc.  170>	 Amator similest oppidi hostilis. Quo argumento [est]?
<pl. truc.  171>	 Quam primum expugnari potis [est], tam id optimum est amicae.
<pl. truc.  172>	 Ego fateor, sed longe aliter est amicus atque amator:
<pl. truc.  173>	 certe hercle quam veterrimus, tam homini optimust amicus.
<pl. truc.  174>	 Si vivit. Non hercle occidi, sunt mi etiam fundi et aedis.
<pl. truc.  175>	 Cur, obsecro, ergo ante ostium pro ignoto alienoque astas?
<pl. truc.  176>	 i intro, haud alienus tu quidem es; nam ecastor neminem hodie
<pl. truc.  177>	 mage amat corde atque animo suo, si quidem habes fundum atque aedis.
<pl. truc.  178>	 In melle sunt linguae sitae vostrae atque orationes,
<pl. truc.  179>	 facta atque corda in felle sunt sita atque acerbo aceto:
<pl. truc.  180>	 eo dicta lingua dulcia datis, corde amara facitis.
<pl. truc.  181>	 [Amantes si qui non danunt, non didici fabulari.]
<pl. truc.  182>	 non istaec, mea benignitas, decuit te fabulari,
<pl. truc.  183>	 sed istos qui cum geniis suis belligerant parcipromi.
<pl. truc.  184>	 Mala es atque eadem quae soles inlecebra. Vt exspectatus
<pl. truc.  185>	 peregre advenisti, quam, obsecro, cupiebat te era videre.
<pl. truc.  186>	 Quid tandem? Te unum ex omnibus amat. Euge, fundi et aedis,
<pl. truc.  187>	 per tempus subvenistis. sed quid ais, Astaphium? Quid vis?
<pl. truc.  188>	 Estne intus nunc Phronesium? Vtut aliis, tibi quidem intus.
<pl. truc.  189>	 Valetne? Immo edepol melius iam fore spero, te ubi videbit.
<pl. truc.  190>	 Hoc nobis vitium maxumumst, cum amamus tum hoc perimus:
<pl. truc.  191>	 si illud quod volumus dicitur, palam cum mentiuntur,
<pl. truc.  192>	 verum esse insciti credimus, ne ut iusta utamur ira.
<pl. truc.  193>	 Heia, haud itast res. Ain tu eam me amare? Immo unice unum.
<pl. truc.  194>	 Peperisse audivi. Ah obsecro, tace, Diniarche. Quid iam?
<pl. truc.  195>	 Horresco misera, mentio quotiens fit partionis,
<pl. truc.  196>	 ita paene nulla tibi fuit Phronesium. i intro, amabo,
<pl. truc.  197>	 vise illam. atque opperimino: iam exibit; nam lavabat.
<pl. truc.  198>	 Quid ais tu? quae numquam fuit praegnas, qui parere potuit?
<pl. truc.  199>	 nam equidem illi uterum, quod sciam, numquam extumere sensi.
<pl. truc.  200>	 Celabat metuebatque te, ne tu sibi persuaderes,
<pl. truc.  201>	 ut abortioni operam daret puerumque ut enicaret.
<pl. truc.  202>	 Tum pol isti est puero pater Babyloniensis miles,
<pl. truc.  203>	 quoius nunc ista adventum expetit. Immo ab eo ut nuntiatumst,
<pl. truc.  204>	 iam hic adfuturum aiunt eum. nondum advenisse miror.
<pl. truc.  205>	 Ibo igitur intro? Quippini? tam audacter quam domum ad te;
<pl. truc.  206>	 nam tu quidem edepol noster es etiam nunc, Diniarche.
<pl. truc.  207>	 Quam mox te huc recipis? Iam hic ero: propest, profecta quo sum.
<pl. truc.  208>	 Redi vero actutum. ego interim hic apud vos opperibor.---
<pl. truc.  209>	 Hahahae, requievi,
<pl. truc.  210>	 quia intro abiit odium meum.
<pl. truc.  211>	 tandem sola sum. nunc quidem meo arbitratu
<pl. truc.  212>	 loquar libere quae volam et quae lubebit.
<pl. truc.  213>	 huic homini amanti mea era apud nos naeniam dixit domi,
<pl. truc.  214>	 nam fundi et aedis obligatae sunt ob Amoris praedium.
<pl. truc.  215>	 verum apud hunc mea era sua consilia summa eloquitur libere,
<pl. truc.  216>	 magisque adeo ei consiliarius hic amicust quam auxiliarius.
<pl. truc.  217>	 dum fuit, dedit; nunc nihil habet: quod habebat nos habemus,
<pl. truc.  218>	 iste id habet quod nos habuimus. humanum facinus factumst.
<pl. truc.  219>	 actutum fortunae solent mutari, varia vitast:
<pl. truc.  220>	 nos divitem istum meminimus atque iste pauperes nos:
<pl. truc.  221>	 verterunt sese memoriae; stultus sit qui id miretur.
<pl. truc.  222>	 si eget, necessest nos pati: amavit, aequom ei factum est.
<pl. truc.  223>	 piaculumst miserere nos hominum rei male gerentum.
<pl. truc.  224>	 [bonis esse oportet dentibus lenam probam,
<pl. truc.  225>	 adripere ut quisquis veniat blandeque adloqui,
<pl. truc.  226>	 male corde consultare, bene lingua loqui.]
<pl. truc.  227>	 meretricem sentis similem esse condecet,
<pl. truc.  228>	 quemquem hominem attigerit, profecto ei aut malum aut damnum dare.
<pl. truc.  229>	 numquam amatoris meretricem oportet causam noscere,
<pl. truc.  230>	 quin, ubi nil det, pro infrequente eum mittat militia domum.
<pl. truc.  231>	 nec umquam erit probus quisquam amator nisi qui rei inimicust suae.
<pl. truc.  232>	 nugae sunt nisi, modo quom dederit, dare iam lubeat denuo;
<pl. truc.  233>	 is amatur hic apud nos, qui quod dedit id oblitust datum.
<pl. truc.  234>	 dum habeat, dum amet; ubi nil habeat, alium quaestum coepiat.
<pl. truc.  235>	 aequo animo, ipse si nihil habeat, aliis qui habent, det locum.
<pl. truc.  236>	 [probust amator, qui relictis rebus rem perdit suam.]
<pl. truc.  237>	 at nos male agere praedicant viri solere secum,
<pl. truc.  238>	 nosque esse avaras. qui sumus? quid male nos agimus tandem?
<pl. truc.  239>	 nam ecastor numquam satis dedit suae quisquam amicae amator,
<pl. truc.  240>	 neque pol nos satis accepimus neque umquam ulla satis poposcit.
<pl. truc.  241>	 nam quando sterilis est amator ab datis,
<pl. truc.  242>	 si negat se habere quod det, soli credimus,
<pl. truc.  243>	 nec satis accipimus, satis cum quod det non habet:
<pl. truc.  244>	 semper datores novos oportet quaerere,
<pl. truc.  245>	 qui de thensauris integris demus danunt.
<pl. truc.  246>	 velut hic agrestis est adulescens, qui hic habet,
<pl. truc.  247>	 nimis pol mortalis lepidus nimisque probus dator.
<pl. truc.  248>	 [sed is clam patrem etiam hac nocte illac
<pl. truc.  249>	 per hortum transiluit ad nos. eum volo convenire.]
<pl. truc.  250>	 sed est huic unus servos violentissimus,
<pl. truc.  251>	 qui ubi quamque nostrarum videt prope hasce aedis adgrediri,
<pl. truc.  252>	 item ut de frumento anseres, clamore absterret abigit;
<pl. truc.  253>	 ita est agrestis. sed fores, quidquid est futurum, feriam.
<pl. truc.  254-255>	 ecquis huic tutelam ianuae gerit? ecquis intus exit?
<pl. truc.  256>	 Quis illic est qui tam proterve nostras aedis arietat?
<pl. truc.  257>	 Ego sum, respice ad me. Quid ego? nonne ego videor tibi?
<pl. truc.  258>	 quid tibi ad hasce accessio aedis est prope aut pultatio?
<pl. truc.  259>	 Salve. Sat mihi est tuae salutis. nil moror. non salveo?
<pl. truc.  260>	 aegrotare malim quam esse tua salute sanior.
<pl. truc.  261>	 sed volo scire, quid debetur hic tibi nostrae domi?
<pl. truc.  262>	 Comprime sis eiram. Eam quidem hercle tu, quae solita es, comprime,
<pl. truc.  263>	 impudens, quae per ridiculum rustico suades stuprum.
<pl. truc.  264>	 Eiram dixi: ut decepisti! dempsisti unam litteram.
<pl. truc.  265>	 nimis quidem hic truculentust. Pergin male loqui, mulier, mihi?
<pl. truc.  266>	 Quid tibi ego male dico? Quia enim me truncum lentum nominas.
<pl. truc.  267>	 nunc adeo, nisi abis actutum aut dicis quid quaeras cito,
<pl. truc.  268>	 iam hercle ego hic te, mulier, quasi sus catulos pedibus proteram.
<pl. truc.  269>	 Rus merum hoc quidemst. Pudendumst vero clurinum pecus.
<pl. truc.  270>	 advenisti huc te ostentatum, cum exornatis ossibus,
<pl. truc.  271>	 quia tibi suaso infecisti propudiosa pallulam?
<pl. truc.  272>	 [an eo bella es, quia accepisti armillas aeneas?]
<pl. truc.  273>	 Nunc places, cum mi inclementer dicis. Quid hoc quod te rogo?
<pl. truc.  274>	 mancupion qui accipias, gestas tecum ahenos anulos?
<pl. truc.  275>	 pignus da ni ligneae haec sunt quas habes Victorias.
<pl. truc.  276>	 Ne attigas me. Egon te tangam? ita me amabit sarculum,
<pl. truc.  277>	 ut ego me ruri amplexari mavelim patulam bovem
<pl. truc.  278>	 cumque ea noctem in stramentis pernoctare perpetem,
<pl. truc.  279>	 quam tuas centum cenatas noctes mihi dono dari.
<pl. truc.  280>	 rus tu mi opprobras? ut nancta es hominem quem pudeat probri!
<pl. truc.  281>	 sed quid apud nostras negoti, mulier, est aedis tibi?
<pl. truc.  282>	 quid tu huc occursas, in urbem quotienscumque advenimus?
<pl. truc.  283>	 Mulieres volo convenire vostras. Quas tu mulieres
<pl. truc.  284>	 mihi narras, ubi musca nulla feminast in aedibus?
<pl. truc.  285>	 Nullan istic mulier habitat? Rus, inquam, abierunt. abi.
<pl. truc.  286>	 Quid clamas, insane? Abire hinc ni properas grandi gradu,
<pl. truc.  287>	 iam hercle ego istos fictos compositos crispos cincinnos tuos
<pl. truc.  288>	 unguentatos usque ex cerebro exvellam. Quanam gratia?
<pl. truc.  289>	 Quia ad foris nostras unguentis uncta es ausa accedere
<pl. truc.  290>	 quiaque istas buccas tam belle purpurissatas habes.
<pl. truc.  291>	 Erubui mecastor misera propter clamorem tuom.
<pl. truc.  292>	 Itane? erubuisti? quasi vero corpori reliqueris
<pl. truc.  293>	 tuo potestatem coloris ulli capiendi, mala.
<pl. truc.  294>	 buccas rubrica, creta omne corpus intinxti tibi.
<pl. truc.  295>	 pessumae estis. Quid est quod vobis pessumae haec male fecerint?
<pl. truc.  296>	 Scio ego plus quam tu arbitrare scire me. Quid id obsecrost
<pl. truc.  297>	 quod scias? Erilis noster filius apud vos Strabax
<pl. truc.  298>	 ut pereat, ut eum inliciatis in malam fraudem et probrum.
<pl. truc.  299>	 Sanus si videare, dicam: dicis contumeliam.
<pl. truc.  300>	 nemo homo hic solet perire apud nos: res perdunt suas;
<pl. truc.  301>	 ubi res perdidere, abire hinc, si volunt, salvis licet.
<pl. truc.  302>	 ego istunc non novi adulescentem vostrum. Veron serio?
<pl. truc.  303>	 quid maceria illa ait, in horto quae est, quae in noctes singulas
<pl. truc.  304>	 latere fit minor, qua istoc ad vos damni permensust viam?
<pl. truc.  305>	 Nil mirum (vetus est maceria) lateres si veteres ruont.
<pl. truc.  306>	 Ain tu vero veteres lateres ruere? numquam edepol mihi
<pl. truc.  307>	 quisquam homo mortalis posthac duarum rerum creduit,
<pl. truc.  308>	 ni ego vostra ero maiori facta denarravero.
<pl. truc.  309>	 Estne item violentus ut tu? Non enim ille meretriculis
<pl. truc.  310>	 munerandis rem coegit, verum parsimonia
<pl. truc.  311>	 duritiaque: quae nunc ad vos clam exportantur, pessumae;
<pl. truc.  312>	 ea vos estis exunguimini ebibitis. egone haec mussitem?
<pl. truc.  313>	 iam quidem hercle ibo ad forum atque haec facta narrabo seni,
<pl. truc.  314>	 neque istuc insegesti tergo coget examen mali.---
<pl. truc.  315>	 Si ecastor hic homo sinapi victitet, non censeam
<pl. truc.  316>	 tam esse tristem posse. at pol ero benevolens visust suo.
<pl. truc.  317>	 verum ego illum, quamquam violentust, spero inmutari pote
<pl. truc.  318>	 blandimentis, oramentis, ceteris meretriciis;
<pl. truc.  319>	 vidi equom ex indomito domitum fieri atque alias beluas.
<pl. truc.  320>	 nunc ad eram revidebo. sed eccum odium progreditur meum.
<pl. truc.  321>	 tristis exit. haud convenit etiam hic dum Phronesium.
<pl. truc.  322>	 Piscis ego credo, qui usque dum vivont lavant,
<pl. truc.  323>	 minus diu lavare quam haec lavat Phronesium.
<pl. truc.  324>	 si proinde amentur, mulieres diu quam lavant,
<pl. truc.  325>	 omnes amantes balneatores sient.
<pl. truc.  326>	 Non quis parumper durare opperirier?
<pl. truc.  327>	 Quin hercle lassus iam sum durando miser:
<pl. truc.  328>	 mihi quoque prae lassitudine opus est ut lavem.
<pl. truc.  329>	 sed obsecro hercle, Astaphium, i intro ac nuntia
<pl. truc.  330>	 me adesse, ut properet suade, iam ut satis laverit.
<pl. truc.  331>	 Licet. Audin etiam? Quid vis? Di me perduint,
<pl. truc.  332>	 qui te revocavi. non tibi dicebam i modo?
<pl. truc.  333>	 Quidnam revocabas? nihilique homo:
<pl. truc.  334>	 tute tibi mille passum peperisti moram.---
<pl. truc.  335>	 Sed quid haec hic autem tam diu ante aedis stetit?
<pl. truc.  336>	 nescio quem praestolata est; credo, militem.
<pl. truc.  337>	 illum student iam; quasi volturii triduo
<pl. truc.  338>	 prius praedivinant, quo die esuri sient:
<pl. truc.  339>	 illum inhiant omnes, illi est animus omnibus;
<pl. truc.  340>	 me nemo magis respiciet, ubi is [est] huc venerit,
<pl. truc.  341>	 quasi abhinc ducentos annos fuerim mortuos.
<pl. truc.  342>	 ut rem servare suave est! vae misero mihi,
<pl. truc.  343>	 post factum flector, qui antepartum perdidi.
<pl. truc.  344>	 verum nunc si qua mi obtigerit hereditas
<pl. truc.  345>	 magna atque luculenta, nunc postquam scio
<pl. truc.  346>	 dulce atque amarum quid sit ex pecunia,
<pl. truc.  347>	 ita ego illam edepol servem itaque parce victitem,
<pl. truc.  348>	 ut---nulla faxim cis dies paucos siet;
<pl. truc.  349>	 ego istos, qui nunc me culpant, confutaverim.
<pl. truc.  350>	 sed aestuosas sentio aperiri fores,
<pl. truc.  351>	 quae obsorbent quidquid venit intra pessulos.
<pl. truc.  352>	 Num tibi nam, amabo, ianua est mordax mea,
<pl. truc.  353>	 quo intro ire metuas, mea voluptas? Ver vide,
<pl. truc.  354>	 ut tota floret, ut olet, ut nitide nitet.
<pl. truc.  355>	 Quid tam , Lemno adveniens qui tuae
<pl. truc.  356>	 non des amicae, Diniarche, savium?
<pl. truc.  357>	 Vah, vapulo hercle ego nunc, atque adeo male.
<pl. truc.  358>	 Quo te avortisti? Salva sis, Phronesium.
<pl. truc.  359>	 Salve. hicine hodie cenas, salvos cum advenis?
<pl. truc.  360>	 Promisi. Vbi cenabis? Vbi tu iusseris.
<pl. truc.  361>	 Hic me lubente facies. Edepol me magis.
<pl. truc.  362>	 nempe tu eris hodie mecum, mea Phronesium?
<pl. truc.  363>	 Velim, si fieri possit. Cedo soleas mihi,
<pl. truc.  364>	 properate, auferte mensam. Amabo, sanun es?
<pl. truc.  365>	 Non edepol bibere possum iam, ita animo malest.
<pl. truc.  366>	 Mane, aliquid fiet, ne abi. Ah, aspersisti aquam.
<pl. truc.  367>	 iam rediit animus. deme soleas, cedo bibam.
<pl. truc.  368>	 Idem es mecastor qui soles. sed dic mihi,
<pl. truc.  369>	 benene ambulatumst? Huc quidem hercle ad te bene,
<pl. truc.  370>	 quia tui videndi copia est. Complectere.
<pl. truc.  371>	 Lubens. heia, hoc est melle dulci dulcius.
<pl. truc.  372>	 hoc tuis fortunis, Iuppiter, praestant meae.
<pl. truc.  373>	 Dan savium? Immo vel decem. Em istoc pauper es:
<pl. truc.  374>	 semper plus pollicere quam ego abs te postulo.
<pl. truc.  375>	 Vtinam a principio rei item parsisses meae
<pl. truc.  376>	 ut nunc reparcis saviis. Si quid tibi
<pl. truc.  377>	 compendi facere possim, factum edepol velim.
<pl. truc.  378>	 Iam lauta es? Iam pol mihi quidem atque oculis meis.
<pl. truc.  379>	 num tibi sordere videor? Non pol mihi quidem;
<pl. truc.  380>	 verum tempestas, memini, quondam etiam fuit,
<pl. truc.  381>	 cum inter nos sordebamus alter de altero.
<pl. truc.  382>	 sed quid ego facinus audivi adveniens tuom,
<pl. truc.  383>	 quod tu hic me absente novi negoti gesseris?
<pl. truc.  384>	 Quid id est? Primumdum, cum tu es aucta liberis
<pl. truc.  385>	 cumque bene provenisti salva, gaudeo.
<pl. truc.  386>	 Concedite hinc vos intro atque operite ostium.
<pl. truc.  387>	 tu nunc superstes solus sermoni meo es.
<pl. truc.  388>	 tibi mea consilia summa semper credidi.
<pl. truc.  389>	 equidem neque peperi puerum neque praegnas fui;
<pl. truc.  390>	 verum adsimulavi me esse praegnatem: haud nego.
<pl. truc.  391>	 Quem propter, o mea vita? Propter militem
<pl. truc.  392>	 Babyloniensem, qui quasi uxorem sibi
<pl. truc.  393>	 me habebat anno, dum hic fuit. Ego senseram.
<pl. truc.  394>	 sed quid istuc? cui rei te adsimulare retulit?
<pl. truc.  395>	 Vt esset aliquis laqueus et redimiculum,
<pl. truc.  396>	 reversionem ut ad me faceret denuo.
<pl. truc.  397>	 nunc huc remisit nuper ad me epistulam,
<pl. truc.  398>	 sese experturum quanti sese penderem:
<pl. truc.  399>	 si quod peperissem id non necarem ac tollerem,
<pl. truc.  400>	 bona sua med habiturum omnia [esse]. Ausculto lubens.
<pl. truc.  401>	 quid denique agitis? Mater ancillas iubet,
<pl. truc.  402>	 quoniam iam decimus mensis adventat prope,
<pl. truc.  403>	 aliam aliorsum ire, praemandare et quaerere
<pl. truc.  404>	 puerum aut puellam, qui supponatur mihi.
<pl. truc.  405>	 quid multa verba faciam? tonstricem Suram
<pl. truc.  406>	 novisti nostram, quae mercedem sese habet?
<pl. truc.  407>	 Novi. Haec ut opera circumit, per familias,
<pl. truc.  408>	 puerum vestigat; clanculum ad me detulit,
<pl. truc.  409>	 datum sibi esse dixit. O mercis malae.
<pl. truc.  410>	 eum nunc non illa peperit, quae peperit prior,
<pl. truc.  411>	 sed tu posterior. Ordine omnem rem tenes.
<pl. truc.  412>	 nunc ut praemisit nuntium miles mihi,
<pl. truc.  413>	 non multo post hic aderit. Nunc tu te interim
<pl. truc.  414>	 quasi pro puerpera hic procuras? Quippini,
<pl. truc.  415>	 ubi sine labore res geri pulcre potest?
<pl. truc.  416>	 ad suom quemque aequom est quaestum esse callidum.
<pl. truc.  417>	 Quid me futurum est, quando miles venerit?
<pl. truc.  418>	 relictusne abs te vivam? Vbi illud quod volo
<pl. truc.  419>	 habebo ab illo, facile inveniam quo modo
<pl. truc.  420>	 divortium et discordiam inter nos parem:
<pl. truc.  421>	 post id ego [totum] tecum, mea voluptas, usque ero
<pl. truc.  422>	 assiduo. Immo hercle vero accubuo mavelim.
<pl. truc.  423>	 [quin] Dis hodie sacruficare pro puero volo,
<pl. truc.  424>	 quinto die quod fieri oportet. Censeo.
<pl. truc.  425>	 Non audes aliquid mihi dare munusculum?
<pl. truc.  426>	 Lucrum hercle videor facere mi, voluptas mea,
<pl. truc.  427>	 ubi quippiam me poscis. At ego, ubi abstuli.
<pl. truc.  428>	 Iam faxo hic aderit. servolum huc mittam meum.
<pl. truc.  429>	 Sic facito. Quidquid attulerit, boni consulas.
<pl. truc.  430>	 Ecastor munus te curaturum scio,
<pl. truc.  431>	 ut cuius me non paeniteat mittatur mihi.
<pl. truc.  432>	 Num quippiam aliud me vis? Vt quando otium
<pl. truc.  433>	 tibi sit ad me revisas, et valeas.--- Vale.
<pl. truc.  434>	 pro di immortales, non amantis mulieris,
<pl. truc.  435>	 sed sociae unanimantis, fidentis fuit
<pl. truc.  436>	 officium facere quod modo haec fecit mihi,
<pl. truc.  437>	 suppositionem pueri quae mihi credidit,
<pl. truc.  438>	 germanae quod sorori non credit soror.
<pl. truc.  439>	 ostendit sese iam mihi medullitus:
<pl. truc.  440>	 scio mi infidelem numquam, dum vivat, fore.
<pl. truc.  441>	 egone illam ut non amem? egone illi ut non bene velim?
<pl. truc.  442>	 me potius non amabo quam huic desit amor.
<pl. truc.  443>	 ego isti non munus mittam? iam modo ex hoc loco
<pl. truc.  444>	 iubebo ad istam quinque deferri minas,
<pl. truc.  445>	 praeterea obsonari una dumtaxat mina.
<pl. truc.  446>	 multo illi potius bene erit quae bene volt mihi,
<pl. truc.  447>	 quam mihi, qui mihimet omnia facio mala.---
<pl. truc.  448>	 Puero isti date mammam. ut miserae
<pl. truc.  449-450>	 matres sollicitaeque ex animo sumus cruciamurque!
<pl. truc.  451>	 edepol commentum male, cumque eam rem in corde agito,
<pl. truc.  452>	 nimio---minus perhibemur malae quam sumus ingenio.
<pl. truc.  453>	 ego prima de me, domo docta, dico.
<pl. truc.  454-455>	 quanta est cura in animo, quantum corde capio
<pl. truc.  456>	 dolorem---dolus ne occidat morte pueri:
<pl. truc.  457>	 mater dicta quod sum, eo magis studeo vitae;
<pl. truc.  458>	 quae ausa hunc sum, tantundem dolum nunc adgrediar.
<pl. truc.  459>	 lucri causa avara probrum sum exsecuta,
<pl. truc.  460>	 alienos dolores mihi supposivi;
<pl. truc.  461>	 sed nullam rem oportet dolose adgrediri,
<pl. truc.  462>	 nisi astu totam accurateque exsequare.
<pl. truc.  463>	 vosmet iam videtis, ut ornata incedo:
<pl. truc.  464>	 puerperio ego nunc med esse aegram adsimulo.
<pl. truc.  465>	 male quod mulier facere incepit, nisi id efficere perpetrat,
<pl. truc.  466>	 id illi morbo, id illi seniost, ea illi miserae miseriast;
<pl. truc.  467>	 bene si facere incepit, eius rei nimis cito odium percipit.
<pl. truc.  468>	 nimis quam paucae sunt defessae, male quae facere occeperunt,
<pl. truc.  469>	 nimisque paucae efficiunt, si quid facere occeperunt bene:
<pl. truc.  470>	 mulieri nimio male facere levius onus est quam bene.
<pl. truc.  471>	 ego quod mala sum, matris opera mala sum et meapte malitia,
<pl. truc.  472>	 quae me gravidam esse adsimulavi militi Babylonio:
<pl. truc.  473>	 eam nunc malitiam accuratam miles inveniat volo.
<pl. truc.  474>	 is hic haud multo post, credo, aderit; nunc prius praecaveo sciens
<pl. truc.  475>	 sumque ornata ita ut aegra videar, quasi puerperio cubem.
<pl. truc.  476>	 date mi huc stactam atque ignem in aram, ut venerem Lucinam meam.
<pl. truc.  477>	 hic apponite atque abite ab oculis. eho, Pithecium,
<pl. truc.  478>	 face ut accumbam, accede, adiuta. em sic decet puerperam.
<pl. truc.  479>	 soleas mihi deduce, pallium inice in me huc, Archilis.
<pl. truc.  480>	 ubi es, Astaphium? fer huc verbenam mi intus et bellaria.
<pl. truc.  481>	 date aquam manibus. nunc ecastor adveniat miles velim.
<pl. truc.  482>	 Ne expectetis, spectatores, meas pugnas dum praedicem:
<pl. truc.  483>	 manibus duella praedicare soleo, haud in sermonibus.
<pl. truc.  484>	 scio ego multos memoravisse milites mendacium:
<pl. truc.  485>	 et Homeronida et postilla mille memorari pote,
<pl. truc.  486>	 qui et convicti et condemnati falsis de pugnis sient.
<pl. truc.  487>	 non laudandust cui plus credit qui audit quam ille qui videt:
<pl. truc.  488>	 [non placet quem illi plus laudant qui audiunt, quam qui vident.]
<pl. truc.  489>	 pluris est oculatus testis unus quam auriti decem;
<pl. truc.  490>	 qui audiunt audita dicunt, qui vident plane sciunt.
<pl. truc.  491>	 non placet quem scurrae laudant, manipularis mussitant,
<pl. truc.  492>	 neque illi quorum lingua gladiorum aciem praestringit domi.
<pl. truc.  493>	 strenui nimio plus prosunt populo quam arguti et cati:
<pl. truc.  494>	 facile sibi facunditatem virtus argutam invenit,
<pl. truc.  495>	 sine virtute argutum civem mihi habeam pro praefica,
<pl. truc.  496>	 quae alios conlaudat, eapse sese vero non potest.
<pl. truc.  497>	 nunc ad amicam decimo mense post Athenas Atticas
<pl. truc.  498>	 viso, quam gravidam hic reliqui meo compressu, quid ea agat.
<pl. truc.  499>	 Vide quis loquitur tam propinque. Miles, mea Phronesium,
<pl. truc.  500>	 tibi adest Stratophanes. nunc tibi opust, aegram ut te adsimules. Tace.
<pl. truc.  501>	 cui adhuc ego tam mala eram monetrix, me maleficio vinceres?
<pl. truc.  502>	 Peperit mulier, ut ego opinor. Vin adeam ad hominem? Volo.
<pl. truc.  503>	 Euge, Astaphium eccam it mi advorsum. Salve ecastor, Stratophanes.
<pl. truc.  504>	 [venire] salvom te--- Scio. sed peperitne, opsecro, Phronesium?
<pl. truc.  505>	 Peperit puerum nimium lepidum. Ehem, ecquid mei similest? Rogas?
<pl. truc.  506>	 quin ubi natust machaeram et clupeum poscebat sibi?
<pl. truc.  507>	 Meus est, scio iam de argumentis. Nimium tui similest. Papae,
<pl. truc.  508>	 iam magnust? iamne iit ad legionem? ecquae spolia rettulit?
<pl. truc.  509>	 Heia, nudius quintus natus ille quidem est. Quid postea?
<pl. truc.  510>	 inter tot dies quidem hercle iam aliquid actum oportuit.
<pl. truc.  511>	 quid illi ex utero exitiost prius quam poterat ire in proelium?
<pl. truc.  512>	 Consequere atque illam saluta et gratulare illi. Sequor.
<pl. truc.  513>	 Vbi illa, obsecro, est quae me hic reliquit, eapse abiit? ubist?
<pl. truc.  514>	 Adsum, adduco tibi exoptatum Stratophanem. Vbi is est, obsecro?
<pl. truc.  515>	 Mars peregre adveniens salutat Nerienem uxorem suam.
<pl. truc.  516>	 quom tu recte provenisti quomque es aucta liberis,
<pl. truc.  517>	 gratulor, quom mihi tibique magnum peperisti decus.
<pl. truc.  518>	 Salve, qui me interfecisti paene vita et lumine
<pl. truc.  519>	 quique mihi magni doloris per voluptatem tuam
<pl. truc.  520>	 condidisti in corpus, quo nunc etiam morbo misera sum.
<pl. truc.  521>	 Heia, haud ab re, mea voluptas, tibi istic obvenit labos:
<pl. truc.  522>	 filium peperisti, qui aedis spoliis opplebit tuas.
<pl. truc.  523>	 Multo ecastor magis oppletis tritici opust granariis,
<pl. truc.  524>	 ne, ille prius quam spolia capiat, hic nos extinxit fames.
<pl. truc.  525>	 Habe bonum animum. Savium pete hinc sis. ah, nequeo caput
<pl. truc.  526>	 tollere, ita dolet itaque ego medulo, neque etiam queo
<pl. truc.  527>	 pedibus mea sponte ambulare. Si hercle me ex medio mari
<pl. truc.  528>	 savium petere tuom iubeas, petere hau pigeat [me], mel meum.
<pl. truc.  529>	 id ita esse experta es: nunc experiere, mea Phronesium,
<pl. truc.  530>	 me te amare. adduxi ancillas tibi eccas ex Suria duas,
<pl. truc.  531>	 is te dono. adduce hoc tu istas. sed istae reginae domi
<pl. truc.  532>	 suae fuerunt ambae, earum patriam ego excidi manu.
<pl. truc.  533>	 his te dono. Paenitetne te quot ancillas alam,
<pl. truc.  534>	 quin examen super adducas, quae mihi comedint cibum?
<pl. truc.  535>	 Hoc quidem herclest ingratum donum. cedo tu mi istam purpuram.
<pl. truc.  536>	 mea voluptas, attuli eccam pallulam ex Phrygia tibi.
<pl. truc.  537>	 tene tibi. Hocine mi ob labores tantos tantillum dari?
<pl. truc.  538>	 Perii hercle ego miser. iam mi auro contra constat filius:
<pl. truc.  539>	 etiam num mali pendit addit purpuram. ex Arabia tibi
<pl. truc.  540>	 attuli tus, Ponto amomum. tene tibi, voluptas mea.
<pl. truc.  541>	 Accipe hoc, Astaphium, abduce hasce hinc e conspectu Suras.
<pl. truc.  542>	 Ecquid amas me? Nihil ecastor, neque meres. Nilne huic sat est?
<pl. truc.  543>	 ne bonum verbum quidem unum dixit. viginti minis
<pl. truc.  544>	 venire illaec posse credo dona quae ei dono dedi.
<pl. truc.  545>	 vehementer nunc mi est irata, sentio atque intellego;
<pl. truc.  546>	 verum abibo. quid ais? nunc tu num nevis me, voluptas mea,
<pl. truc.  547>	 quo vocatus sum ire ad cenam? mox huc cubitum venero.
<pl. truc.  548>	 quid taces? planissume edepol perii. sed quid illuc novi est?
<pl. truc.  549>	 quis hic homost, qui ducit pompam tantam? certumst quo ferant
<pl. truc.  550>	 observare. huic credo fertur. verum iam scibo magis.
<pl. truc.  551>	 Ite ite hac simul, mulieri damnigeruli,
<pl. truc.  552>	 foras egerones, bonorum exagogae.
<pl. truc.  553>	 satin, si quis amat, nequit quin nihili sit atque improbis se artibus expoliat?
<pl. truc.  554>	 nam hoc qui sciam, ne quis id quaerat ex me,
<pl. truc.  555>	 domist qui facit improba facta amator,
<pl. truc.  556>	 qui bona sua pro stercore habet, foras iubet ferri, metuit
<pl. truc.  557>	 ne apud nos non mundissimum sit;
<pl. truc.  558>	 puras sibi esse volt aedis: domi quidquid habet, eicitur ἔξω.
<pl. truc.  559>	 quandoquidem ipsus perditum se it, secreto hercle equidem eum adiutabo,
<pl. truc.  560>	 neque mea quidem opera umquam hilo minus propere quam pote peribit.
<pl. truc.  561>	 nam iam de hoc obsonio de mina deminui una modo
<pl. truc.  562>	 quinque nummos: mihi detraxi partem Herculaneam.
<pl. truc.  563>	 nam hoc adsimile est quasi de fluvio qui aquam derivat sibi:
<pl. truc.  564>	 nisi derivetur, tamen omnis ea aqua abeat in mare;
<pl. truc.  565>	 nam hoc in mare abit misereque perit sine bona omni gratia.
<pl. truc.  566>	 haec cum video fieri, suffuror suppilo,
<pl. truc.  567>	 de praeda praedam capio.
<pl. truc.  568>	 meretricem ego item esse reor, mare ut est:
<pl. truc.  569>	 quod des devorat nec datis umquam abundat.
<pl. truc.  570>	 hoc saltem: rem servat nec ulli ubi sit apparet:
<pl. truc.  571>	 des quantumvis, nusquam apparet, neque datori neque acceptrici.
<pl. truc.  572>	 velut haec meretrix meum erum miserum sua blanditia
<pl. truc.  573>	 paene intulit in pauperiem:
<pl. truc.  574>	 privabit bonis, luce, honore atque amicis.
<pl. truc.  575>	 attat, eccam adest propinque. credo audisse haec me loqui.
<pl. truc.  576>	 pallida est, ut peperit puerum. adloquar quasi nesciam.
<pl. truc.  577>	 iubeo vos salvere. Noster Cyame, quid agis? ut vales?
<pl. truc.  578>	 Valeo, et venio ad minus valentem, et melius qui valeat fero.
<pl. truc.  579>	 erus meus, ocellus tuos, ad te ferre me haec iussit tibi
<pl. truc.  580>	 dona quae vides illos ferre, et has quinque argenti minas.
<pl. truc.  581>	 Pol haud perit quod illum tantum amo.
<pl. truc.  582>	 Iussit orare, ut haec grata haberes tibi.
<pl. truc.  583>	 Grata acceptaque ecastor habeo. iube vasa auferri intro, i Cyame.
<pl. truc.  584>	 Ecquid auditis, haec quae iam Cyamo imperat?
<pl. truc.  585>	 Vasa nolo auferant: desiccari iube.
<pl. truc.  586>	 Impudens mecastor, Cyame, es. Egone? Tu. Bona fide?
<pl. truc.  587>	 tune ais me impudentem esse, ipsa quae sis stabulum flagiti?
<pl. truc.  588>	 Dic, amabo te, ubi est Diniarchus? Domi.
<pl. truc.  589>	 Dic ob haec dona, quae ad me hodie miserit,
<pl. truc.  590>	 me illum amare plurimum omnium hominum merito,
<pl. truc.  591>	 meque honorem illi habere omnium maxumum,
<pl. truc.  592>	 atque ut huc veniat ad me obsecrare. Ilicet.
<pl. truc.  593>	 sed quisnam illic homost, qui ipsus se comest, tristis, oculis malis?
<pl. truc.  594>	 animo hercle homost suo miser,
<pl. truc.  595>	 quisquis est. Dignust mecastor. nequam est. non nosti, obsecro,
<pl. truc.  596>	 militem, hic apud me qui erat? huius pater pueri illic est.
<pl. truc.  597>	 usque abegi, aspuli, iussi abiret; tamen
<pl. truc.  598>	 mansit: auscultat, observat quam rem agam. Novi hominem nihili.
<pl. truc.  599>	 illicinest? Illic est. Me intuetur gemens;
<pl. truc.  600>	 traxit ex intimo ventre suspiritum.
<pl. truc.  601>	 hoc vide, dentibus frendit, icit femur;
<pl. truc.  602>	 num obsecro nam hariolust, qui ipsus se verberat?
<pl. truc.  603>	 Nunc ego meos animos violentos meamque iram ex pectore iam promam.
<pl. truc.  604-605>	 loquere: unde es? cuius es? cur mi inclementer dicere? Lubitumst.
<pl. truc.  606>	 Istucine mihi respondes? Hoc. non ego te flocci facio.
<pl. truc.  607>	 Quid tu? cur ausa es alium te dicere amare hominem? Lubitumst.
<pl. truc.  608>	 Ain tandem? istuc primum experiar. tun tantilli doni causa,
<pl. truc.  609-610>	 holerum atque escarum et poscarum, moechum malacum, cincinnatum,
<pl. truc.  611>	 umbraticulum, tympanotribam amas, hominem non nauci? Quae haec res?
<pl. truc.  612>	 meone [ero tu], improbe tu, male dicere ero audes, fons viti et peiuri?
<pl. truc.  613>	 Verbum unum adde istoc: iam hercle ego te hic hac offatim conficiam.
<pl. truc.  614>	 Tange modo, iam ego te hic agnum faciam et medium distruncabo.
<pl. truc.  615>	 si tu in legione bellator clues, at ego in culina clueo.
<pl. truc.  616>	 Si aequom facias, adventores meos non incuses, quorum
<pl. truc.  617>	 mihi dona accepta et grata habeo, tuaque ingrata, quae abs te accepi.
<pl. truc.  618>	 Tum pol ego et donis privatus sum et perii. Plane istuc est.
<pl. truc.  619>	 Quid nunc ergo hic , confessus omnino reus?
<pl. truc.  620>	 Perii hercle hodie, nisi hunc a te abigo. Accede huc modo, adi huc modo.
<pl. truc.  621>	 Etiam, scelus viri, minitare? quem ego [offatim iam] iam iam concipilabo.
<pl. truc.  622>	 quid tibi huc ventio est? quid tibi hanc aditio est?
<pl. truc.  623>	 quid tibi hanc notio est, inquam, amicam meam?
<pl. truc.  624>	 emoriere ocius, ni manu viceris.
<pl. truc.  625>	 Quid, manu vicerim? Fac quod iussi, mane.
<pl. truc.  626>	 iam ego te hic offatim conficiam, sic occidi te optumum est.
<pl. truc.  627>	 Captiost: istam machaeram longiorem habes quam haec est.
<pl. truc.  628>	 sed verum me sine dum petere: siquidem belligerandum est tecum,
<pl. truc.  629>	 adero, dum ego tecum, bellator, arbitrum aequom ceperim.
<pl. truc.  630>	 sed ego cesso hinc me amoliri, ventre dum salvo licet?---
<pl. truc.  631>	 Datin soleas? atque me intro actutum ducite,
<pl. truc.  632>	 nam mihi de vento miserae condoluit caput.---
<pl. truc.  633>	 Quid mihi futurum est, cui duae ancillae dolent,
<pl. truc.  634>	 quibus te donavi? iamne abiisti? em sic datur.
<pl. truc.  635>	 quo pacto excludi, quaeso, potui planius,
<pl. truc.  636>	 quam exclusus nunc sum? pulcre ludificor. sine.
<pl. truc.  637>	 quantillo mi opere nunc persuaderi potest,
<pl. truc.  638>	 ut ego his suffringam talos totis aedibus.
<pl. truc.  639>	 num quippiam tam immutat mores mulierum?
<pl. truc.  640>	 postquam filiolum peperit, animos sustulit.
<pl. truc.  641>	 nunc quasi mi dicat: nec te iubeo neque voto
<pl. truc.  642>	 intro ire in aedis. at ego nolo, non eo.
<pl. truc.  643>	 ego faxo dicat me in diebus pauculis
<pl. truc.  644>	 crudum virum esse. sequere me hac. verbum sat est.---
<pl. truc.  645>	 Rus mane dudum hinc ire me iussit pater,
<pl. truc.  646>	 ut bubus glandem prandio depromerem.
<pl. truc.  647>	 post illoc quam veni, advenit, si dis placet,
<pl. truc.  648>	 ad villam argentum meo qui debebat patri,
<pl. truc.  649>	 qui ovis Tarentinas erat mercatus de patre.
<pl. truc.  650>	 quaerit patrem. dico esse in urbe. interrogo,
<pl. truc.  651>	 quid eum velit *
<pl. truc.  652>	 homo cruminam sibi de collo detrahit,
<pl. truc.  653>	 minas viginti mihi dat. accipio libens,
<pl. truc.  654>	 condo in cruminam. ille abit. ego propere minas
<pl. truc.  655>	 ovis in crumina hac in urbem detuli.
<pl. truc.  656>	 fuit edepol Mars meo periratus patri,
<pl. truc.  657>	 nam oves illius hau longe absunt a lupis.
<pl. truc.  658>	 nunc ego istos mundulos urbanos amasios
<pl. truc.  659>	 hoc ictu exponam atque omnis eiciam foras.
<pl. truc.  660>	 eradicarest certum cumprimis patrem,
<pl. truc.  661>	 post id locorum matrem. nunc hoc deferam
<pl. truc.  662>	 argentum ad hanc, quam mage amo quam matrem meam.
<pl. truc.  663>	 tat, ecquis intust? ecquis hoc aperit ostium?
<pl. truc.  664-665>	 Quid istuc? alienun es, amabo, mi Strabax,
<pl. truc.  666>	 qui non extemplo intro ieris? Anne oportuit?
<pl. truc.  667>	 Ita te quidem, qui es familiaris. Ibitur,
<pl. truc.  668>	 ne me morari censeas.--- Lepide facis.
<pl. truc.  669>	 Mirum videtur, rure erilem filium
<pl. truc.  670>	 Strabacem non rediisse; nisi si clanculum
<pl. truc.  671>	 conlapsus est hic in corruptelam suam.
<pl. truc.  672>	 Iam pol illic inclamabit me si aspexerit.
<pl. truc.  673>	 Nimio minus saevos iam sum, Astaphium, quam fui,
<pl. truc.  674>	 iam non ego sum truculentus, noli metuere.
<pl. truc.  675>	 Quid vis? quid metuam? tuam expecto truculentiam.
<pl. truc.  676>	 Dic impera mihi quid libet quo vis modo.
<pl. truc.  677>	 novos omnis mores habeo, veteres perdidi.
<pl. truc.  678>	 vel amare possum vel iam scortum ducere.
<pl. truc.  679>	 Lepide mecastor nuntias. sed dic mihi,
<pl. truc.  680>	 haben--- Marsipum te fortasse dicere?
<pl. truc.  681>	 Intellexisti lepide quid ego dicerem.
<pl. truc.  682>	 Heus tu, iam postquam in urbem crebro commeo,
<pl. truc.  683>	 dicax sum factus. iam sum caullator probus.
<pl. truc.  684>	 Quid id est, amabo? istaec ridicularia,
<pl. truc.  685>	 cavillationes, vis opinor dicere?
<pl. truc.  686>	 Istud pauxillum differt a cavillibus.
<pl. truc.  687>	 Sequere intro [me], amabo, mea voluptas. Tene hoc tibi:
<pl. truc.  688>	 rabonem habeto, ut mecum hanc noctem sies.
<pl. truc.  689>	 Perii, rabonem? quam esse dicam hanc beluam?
<pl. truc.  690>	 quin tu arrabonem dicis? A facio lucri,
<pl. truc.  691>	 ut Praenestinis conia est ciconia.
<pl. truc.  692>	 Sequere, obsecro. Strabacem hic opperiar modo,
<pl. truc.  693>	 si rure veniat. Is quidem hic apud nos est Strabax,
<pl. truc.  694>	 modo rure venit. Priusne quam ad matrem suam?
<pl. truc.  695>	 eu edepol hominem nihili. Iamne autem ut soles?
<pl. truc.  696>	 Iamne nihil dico? I intro, amabo, cedo manum.
<pl. truc.  697>	 Tene. in tabernam ducor devorsoriam,
<pl. truc.  698>	 ubi male accipiar mea mihi pecunia.---
<pl. truc.  699>	 Neque gnatust neque progignetur neque potest reperirier
<pl. truc.  700>	 cui ego nunc aut dictum aut factum melius quam Veneri velim.
<pl. truc.  701>	 di magni, * ut ego laetus sum et laetitia differor.
<pl. truc.  702>	 ita ad me magna nuntiavit Cyamus hodie gaudia:
<pl. truc.  703>	 mea dona deamata acceptaque habita esse apud Phronesium;
<pl. truc.  704>	 quom hoc iam volup est, tum illuc nimium magnae mellinae mihi,
<pl. truc.  705>	 militis odiosa ingrataque habita. totus gaudeo.
<pl. truc.  706>	 mea pila est: si repudiatur miles, mulier mecum erit.
<pl. truc.  707>	 salvos sum, quia pereo; si non peream, plane perierim.
<pl. truc.  708>	 nunc speculabor quid ibi agatur, quis eat intro, qui foras
<pl. truc.  709>	 veniat; procul hinc observabo, meis quid fortunis fuat.
<pl. truc.  710>	 quia nihil habeo unum animos movi mi hic omnia agam precario
<pl. truc.  711>	 Lepide efficiam meum ego officium: vide intus modo ut tu tuom item efficias.
<pl. truc.  712>	 ama, id quod decet, rem tuam: istum exinani.
<pl. truc.  713>	 nunc dum isti lubet, dum habet, tempus ei rei secundas
<pl. truc.  714>	 prome venustatem amanti tuam, ut gaudeat cum perdis.
<pl. truc.  715>	 ego hic interim restitans praesidebo,
<pl. truc.  716>	 istic dum sic faciat domum ad te exagogam;
<pl. truc.  717>	 nec quemquam interim istoc ad vos, qui sit odio,
<pl. truc.  718>	 intro mittam: tu perge, ut lubet, ludo in istoc.
<pl. truc.  719>	 Quis istest, Astaphium, indica, qui perit? Amabo, hicin tu eras?
<pl. truc.  720>	 Molestusne sum? Nunc magis quam fuisti,
<pl. truc.  721>	 nam si quid nobis usust nobis molestus
<pl. truc.  722>	 sed obsecro, da mi operam, ut narrem quae volo.
<pl. truc.  723>	 Nam quid est? num mea refert? Non mussito.
<pl. truc.  724>	 intus bolos quos dat! Quid? amator novos quispiam?
<pl. truc.  725>	 Integrum et plenum adortast thensaurum. Quis est?
<pl. truc.  726>	 Eloquar, sed tu taceto. nostin tu hunc Strabacem? Quidni?
<pl. truc.  727>	 Solus summam nunc habet hic apud nos, nunc is est fundus nobis.
<pl. truc.  728>	 animo bono male rem gerit. Perit hercle, ego idem *
<pl. truc.  729>	 bona perdidi, mala repperi, factus sum extimus a vobis.
<pl. truc.  730>	 Stultus es, qui facta infecta facere verbis postules.
<pl. truc.  731>	 Thetis quoque etiam lamentando pausam fecit filio.
<pl. truc.  732>	 Non ego nunc intro ad vos mittar? Quidum quam miles magis?
<pl. truc.  733>	 Quia enim plus dedi. Plus enim es intro missus, quom dabas:
<pl. truc.  734>	 sine vicissim qui dant [operam] ob illud quod dant operis utier.
<pl. truc.  735>	 litteras didicisti: quando scis, sine alios discere.
<pl. truc.  736>	 Discant, dum mihi commentari liceat, ni oblitus siem.
<pl. truc.  737>	 Quid erit interea magistrae, dum tu commentabere?
<pl. truc.  738>	 volt [interim] illa itidem commentari. Quid? Rem accipere identidem.
<pl. truc.  739>	 Dedi equidem hodie: iussi ei quinque argenti deferri minas,
<pl. truc.  740>	 praeterea una mina obsonatum. Idem istuc delatum scio.
<pl. truc.  741>	 de eo nunc bene sunt tua virtute. Ei, meane [ut] inimici mei
<pl. truc.  742>	 bona istic caedent? mortuom hercle me quam ut id patiar mavelim.
<pl. truc.  746>	 Stultus quid est aperire. Quid iam? Quia pol mavelim
<pl. truc.  743>	 mihi inimicos invidere, quam med inimicis meis;
<pl. truc.  744>	 nam invidere alii bene esse, tibi male esse, miseria est.
<pl. truc.  745>	 qui invident egent; illis quibus invidetur, i rem habent.
<pl. truc.  747>	 Non mei licet obsoni me participem fieri?
<pl. truc.  748>	 Si volebas participari, auferres dimidium domum.
<pl. truc.  749>	 nam item ut Acherunti hic apud nos ratio accepti scribitur:
<pl. truc.  750>	 intro accipitur; quando acceptumst, non potest ferri foras.
<pl. truc.  751>	 bene vale. Resiste. Omitte. A, mitte intro. Ad te quidem.
<pl. truc.  752>	 Immo istoc ad vos volo ire. Non potest, nimium petis.
<pl. truc.  753>	 Experiri [sine]--- Immo opperire. vis est experirier.
<pl. truc.  754>	 Dic me adesse. Abi, occupatast. res itast, ne frustra sis.
<pl. truc.  755>	 Redin an non redis? Vocat me quae in me potest plus quam potes.
<pl. truc.  756>	 Vno verbo--- Eloquere. Mittin me intro? Mendax es, abi.
<pl. truc.  757>	 unum aiebas, tria iam dixti verba, atque ea mendacia.---
<pl. truc.  758>	 Abiit intro, exclusit. egon ut haec mihi patiar fieri?
<pl. truc.  759>	 iam hercle ego tibi, inlecebra, ludos faciam clamore in via,
<pl. truc.  760>	 quae adversum legem accepisti a plurimis pecuniam;
<pl. truc.  761>	 iam hercle apud novos omnis magistratus faxo erit nomen tuom,
<pl. truc.  762>	 post id ego te manum iniciam quadrupuli, venefica,
<pl. truc.  763>	 suppostrix puerum. ego edepol iam tua probra aperibo omnia.
<pl. truc.  764>	 nihil me prohibet, perdidi omne quod fuit: fio impudens,
<pl. truc.  765>	 nec mi adeost tantillum pensi iam, quos capiam calceos.
<pl. truc.  766>	 sed quid ego hic clamo? quid si me iubeat intromittier?
<pl. truc.  767>	 conceptis me non facturum verbis iurem, si velit.
<pl. truc.  768>	 nugae sunt. si stimulos pugnis caedis, manibus plus dolet.
<pl. truc.  769>	 de nihilo nihil est irasci, quae te non flocci facit.
<pl. truc.  770>	 sed quid hoc est? pro di immortales, Calliclem video senem,
<pl. truc.  771>	 meus qui adfinis fuit, ancillas duas constrictas ducere,
<pl. truc.  772>	 alteram tonstricem huius, alteram ancillam suam.
<pl. truc.  773>	 pertimui: postquam una cura cor meum movit modo,
<pl. truc.  774>	 timeo ne male facta antiqua mea sint inventa omnia.
<pl. truc.  775>	 Egon tibi male dicam tibique aut male velim? ut animus meust,
<pl. truc.  776>	 propemodum expertae estis, quam ego sim mitis tranquillusque homo.
<pl. truc.  777>	 rogitavi ego vos verberatas ambas pendentis simul;
<pl. truc.  778>	 commemini, quo quicque pacto sitis confessae scio;
<pl. truc.  779>	 hic nunc volo scire eodem pacton sine malo fateamini.
<pl. truc.  780>	 quamquam vos colubrino ingenio ambae estis, edico prius,
<pl. truc.  781>	 ne duplicis habeatis linguas, ne ego bilinguis vos necem,
<pl. truc.  782>	 nisi si ad tintinnaculos voltis vos educi viros.
<pl. truc.  783>	 Vis subigit verum fateri, ita lora laedunt bracchia.
<pl. truc.  784>	 At si verum mi eritis fassae, vinclis exsolvemini.
<pl. truc.  785>	 Etiamnum quid sit negoti, falsus incertusque sum,
<pl. truc.  786>	 nisi quia timeo tamen, egomet quia quod peccavi scio.
<pl. truc.  787>	 Omnium primum diversae state---em sic, istuc volo;
<pl. truc.  788>	 neve inter vos significetis, ego ero paries. loquere tu.
<pl. truc.  789>	 Quid loquar? Quid puero factumst, mea quem peperit filia,
<pl. truc.  790>	 meo nepote? capita rerum ede expedite. Istae dedi.
<pl. truc.  791>	 Iam tace. accepistin puerum tu ab hac? Accepi. Tace.
<pl. truc.  792>	 nil moror praeterea. satis es fassa. Infitias non eo.
<pl. truc.  793>	 Iam livorem verbo scapulis istoc concinnas tuis.
<pl. truc.  794>	 conveniunt adhuc utriusque verba. Vae misero mihi,
<pl. truc.  795>	 mea nunc facinora aperiuntur, clam quae speravi fore.
<pl. truc.  796>	 Loquere tu. qui dare te huic puerum iussit? Era maior mea.
<pl. truc.  797>	 [ Quid tu, cur eum accepisti? Era med oravit minor,
<pl. truc.  798>	 puer ut sibi ferretur eaque ut celarentur omnia.]
<pl. truc.  799>	 Loquere tu. quid eo fecisti puero? Ad meam eram detuli.
<pl. truc.  800>	 Quid eo puero tua era fecit? Erae meae extemplo dedit.
<pl. truc.  801>	 Quoi, malum, erae? Duae sunt istae. Cave tu nisi quod te rogo.
<pl. truc.  802>	 ex te exquiro. Mater, inquam, filiae dono dedit.
<pl. truc.  803>	 Plus quam dudum [inqua] loquere. Plus tu rogitas. Responde ocius:
<pl. truc.  804>	 quid illa cui donatus puer est? Supposivit. Cui? Sibi.
<pl. truc.  805>	 Pro filiolon? Pro filiolo. Di, obsecro vostram fidem,
<pl. truc.  806>	 ut facilius alia quam alia eundem puerum unum parit:
<pl. truc.  807>	 haec labore alieno puerum peperit sine doloribus.
<pl. truc.  808>	 puer quidem beatust: matres duas habet et avias duas:
<pl. truc.  809>	 iam metuo, patres quot fuerint. vide sis facinus muliebre.
<pl. truc.  810>	 Magis pol haec malitia pertinet ad viros quam ad mulieres:
<pl. truc.  811>	 vir illam, non mulier praegnatem fecit. Idem ego istuc scio.
<pl. truc.  812>	 tu bona ei custos fuisti. Plus potest qui plus valet.
<pl. truc.  813>	 vir erat, plus valebat: vicit, quod petebat abstulit.
<pl. truc.  814>	 Et tibi quidem hercle idem attulit magnum malum.
<pl. truc.  815>	 Idem istuc ipsa, etsi tu taceas, reapse experta intellego.
<pl. truc.  816>	 Numquam te facere hodie quivi, ut is quis esset diceres.
<pl. truc.  817>	 Tacui adhuc: nunc non tacebo, quando adest nec se indicat.
<pl. truc.  818>	 Lapideus sum, commovere me miser non audeo.
<pl. truc.  819>	 res palam omnis est, meo illic nunc sunt capiti comitia.
<pl. truc.  820>	 meum illuc facinus, mea stultitia est. timeo, quam mox nominer.
<pl. truc.  821>	 Loquere, filiam meam quis integram stupraverit.
<pl. truc.  822>	 Video ego te, propter male facta qui es patronus parieti.
<pl. truc.  823>	 Neque vivos neque mortuos sum, neque quid nunc faciam scio,
<pl. truc.  824>	 neque ut hinc abeam neque ut hunc adeam scio, timore torpeo.
<pl. truc.  825>	 Dicin an non? Diniarchus, quoi illam prius desponderas.
<pl. truc.  826>	 Vbi is homost quem dicis? Adsum, Callicles. per tua obsecro
<pl. truc.  827>	 genua te, ut istuc insipienter factum sapienter feras,
<pl. truc.  828>	 mihique ignoscas quod animi impos vini vitio fecerim.
<pl. truc.  829>	 Non placet qui in mutum culpam confert, qui non quit loqui.
<pl. truc.  830>	 nam vinum si fabulari possit, se defenderet.
<pl. truc.  831>	 non vinum viris moderari, sed viri vino solent,
<pl. truc.  832>	 qui quidem probi sunt; verum qui improbust si quasi bibit
<pl. truc.  833>	 sive adeo caret temeto, tamen ab ingenio improbust.
<pl. truc.  834>	 Scio equidem quae nolo multa mi audienda ob noxiam.
<pl. truc.  835>	 ego tibi me obnoxium esse fateor culpae compotem.
<pl. truc.  836>	 Callicles, vide in quaestione ne facias iniuriam:
<pl. truc.  837>	 reus solutus causam dicit, testis vinctos attines.
<pl. truc.  838>	 Solvite istas. agite, abite tu domum et tu autem domum.
<pl. truc.  839>	 eloquere haec erae tu: puerum reddat, si quis eum petat.
<pl. truc.  840>	 eamus tu in ius. Quid vis in ius me ire? tu es praetor mihi.
<pl. truc.  841>	 verum te obsecro, ut tuam gnatam des mi uxorem, Callicles.
<pl. truc.  842>	 Eundem pol te iudicasse qui admisti eam rem intellego.
<pl. truc.  843>	 nam haud mansisti, dum ego darem illam: tute sumpsisti tibi.
<pl. truc.  844>	 nunc habeas ut . verum hoc ego te multabo bolo:
<pl. truc.  845>	 sex talenta magna dotis demam pro ista inscitia.
<pl. truc.  846>	 Bene agis mecum. Filium istinc tuom te meliust repetere.
<pl. truc.  847>	 ceterum uxorem quam primum potest abduce ex aedibus.
<pl. truc.  848>	 ego abeo. iam illi remittam nuntium adfini meo,
<pl. truc.  849>	 dicam ut aliam condicionem filio inveniat suo.---
<pl. truc.  850>	 At ego ab hac puerum reposcam, ne mox infitias eat;
<pl. truc.  851>	 nihil est, nam eapse ultro ut factumst fecit omnem rem palam.
<pl. truc.  852>	 sed nimium pol opportune eccam eapse egreditur foras.
<pl. truc.  853>	 ne ista stimulum longum habet, quae usque illinc cor pungit meum.
<pl. truc.  854>	 Blitea et luteast meretrix nisi quae sapit in vino ad rem suam;
<pl. truc.  855>	 si alia membra vino madeant, cor sit saltem sobrium.
<pl. truc.  856>	 nam mihi dividiaest, [in] tonstricem meam sic convictam male.
<pl. truc.  857>	 ea dixit, eum Diniarchi puerum inventum filium.
<pl. truc.  858>	 ubi id audivi, quam ego propere potui egressa huc sum foras.
<pl. truc.  858a>	 Lubet adire quam penes est mea omnis res et liberi.
<pl. truc.  859>	 Video eccum qui suis tutorem med optavit liberis.
<pl. truc.  860>	 Mulier, ad te sum profectus. Quid agitur, voluptas mea?
<pl. truc.  861>	 Non voluptas, aufer nugas, nil ego nunc de istac re ago.
<pl. truc.  862>	 Scio mecastor quid velis et quid postules et quid petas:
<pl. truc.  863>	 me videre vis, [et me] te a me ire postulas, puerum petis.
<pl. truc.  864>	 Di immortales, ut planiloqua est, paucis ut rem ipsam attigit.
<pl. truc.  865>	 Scio equidem sponsam tibi esse et filium ex sponsa tua
<pl. truc.  866>	 et tibi uxorem ducendam, [iam] esse alibi iam animum tuom
<pl. truc.  867>	 et me quasi pro derelicta: scio, . sed tamen
<pl. truc.  868>	 cogitato, mus pusillus quam sit sapiens bestia,
<pl. truc.  869>	 aetatem qui non cubili uni umquam committit suam,
<pl. truc.  870>	 quin, si unum obsideatur, aliud iam perfugium elegerit.
<pl. truc.  871>	 Otium ubi erit, de istis rebus tum amplius tecum loquar.
<pl. truc.  872>	 nunc puerum redde. Immo amabo ut hos dies aliquos sinas
<pl. truc.  873>	 eum esse apud me. Minime. Amabo. Quid opus est? In rem meam est.
<pl. truc.  874>	 triduom hoc saltem, dum aliquo miles circumducitur,
<pl. truc.  875>	 sine me habere: siquidem habebo, tibi quoque etiam proderit;
<pl. truc.  876>	 si auferes [puerum], a milite omnis [tum] mihi spes animam efflaverit.
<pl. truc.  877>	 Factum cupio, nam nefacere si velim, non est locus;
<pl. truc.  878>	 nunc puero utere et procura, quando quor cures habes.
<pl. truc.  879>	 Multum amo te ob istam rem mecastor. ubi domi metues malum,
<pl. truc.  880>	 fugito huc ad me: saltem amicus mi esto manubinarius.
<pl. truc.  881>	 Bene vale, Phronesium. An non etiam tuom oculum vocas?
<pl. truc.  882>	 Id quoque interim futatim nomen commemorabitur.
<pl. truc.  883>	 numquid vis? Fac valeas. Operae ubi mi erit, ad te venero.---
<pl. truc.  884>	 Ille quidem hinc abiit, abscessit. dicere hic quidvis licet.
<pl. truc.  885>	 verum est verbum quod memoratur: ubi amici ibidem sunt opes.
<pl. truc.  886>	 propter hunc spes etiamst hodie tantum iri militem;
<pl. truc.  887>	 quem ego ecastor mage amo quam me, dum id quod cupio inde aufero.
<pl. truc.  888>	 quae cum multum abstulimus, hau multum eius apparet quod datum est:
<pl. truc.  889>	 ita sunt gloriae meretricum. Aha tace. Quid est, obsecro?
<pl. truc.  890>	 Pater adest pueri. Sine eumpse adire huc. sine, si is est modo.
<pl. truc.  891>	 Ipsus est. Sine eumpse adire, ut cupit, ad me. Rectam tenet.
<pl. truc.  892>	 Ne istum ecastor hodie aspiciam confectum fallaciis.
<pl. truc.  893>	 Ego minam auri fero supplicium damnis ad amicam meam:
<pl. truc.  894>	 ut illud acceptum sit, prius quod perdidi, hoc addam insuper.
<pl. truc.  895>	 sed quid video? eram atque ancillam ante aedis. adeundae haec mihi.
<pl. truc.  896>	 quid hic vos agitis? Ne me appella quaeso. Aha nimium saeviter.
<pl. truc.  897>	 Potine ut mihi molestus ne sis? Ecquid, Astaphium, litiumst?
<pl. truc.  898>	 Merito ecastor tibi succenset. Egon, atque isti etiam parum
<pl. truc.  899>	 male volo. Ego, mea voluptas, si quid peccavi prius,
<pl. truc.  900>	 supplicium ad te hanc minam fero auri. si minus credis, respice.
<pl. truc.  901>	 Manus vetat prius quam penes sese habeat quicquam credere.
<pl. truc.  902>	 puero opust cibo, opus est matri autem, opus est quae puerum lavit,
<pl. truc.  903>	 opus nutrici, lact ut habeat, veteris vini largiter
<pl. truc.  904>	 ut dies noctesque potet, opust ligno, opust carbonibus,
<pl. truc.  905>	 fasciis opus est, pulvinis, cunis, incunabulis,
<pl. truc.  906>	 oleo opust, opus est farina, porro opus est totum diem:
<pl. truc.  907>	 numquam hoc uno die efficiatur opus, quin opus semper siet;
<pl. truc.  908>	 non enim possunt militares pueri etauio exducier.
<pl. truc.  909>	 Respice ergo, accipe hoc, qui istuc efficias opus.
<pl. truc.  910>	 Cedo, quamquam parum est. Addam etiam unam minam istuc post. Parumst.
<pl. truc.  911>	 Tuo arbitratu quod iubebis dabitur. da nunc savium.
<pl. truc.  912>	 Mitte me, inquam, . Nil fit, non amor, teritur dies.
<pl. truc.  913>	 plus decem pondo moris pauxillisper perdidi.
<pl. truc.  914>	 Accipe hoc atque auferto intro. Vbi mea amicast gentium?
<pl. truc.  915>	 neque ruri neque hic operis quicquam facio, corrumpor situ,
<pl. truc.  916>	 ita miser cubando in lecto hic expectando obdurui.
<pl. truc.  917>	 sed eccam video. heus amica, quid agis? [mille]. Quis illic est homo?
<pl. truc.  918>	 Quem ego ecastor mage amo quam te. * Quam me? quo modo?
<pl. truc.  919>	 Hoc modo, ut molestus ne sis. Iamne abis, postquam aurum habes?
<pl. truc.  920>	 Condidi intro quod dedisti. Ades, amica, te adloquor.
<pl. truc.  921>	 At ego ad te ibam, mea delicia. Hercle vero serio,
<pl. truc.  922>	 quamquam ego tibi videor stultus, gaudere aliqui me volo;
<pl. truc.  923>	 nam quamquam tu es bella, malo tuo, nisi ego aliqui gaudeo.
<pl. truc.  924>	 Vin te amplectar, savium dem? Quidvis face qui gaudeam.
<pl. truc.  925>	 Meosne ante oculos ego illam patiar alios amplexarier?
<pl. truc.  926>	 mortuom hercle me hodie satiust. apstine hoc, mulier, manum,
<pl. truc.  927>	 nisi si te mea manu ui in machaera et hunc vis mori.
<pl. truc.  928>	 Nil halapari satiust, miles, si te amari postulas;
<pl. truc.  929>	 auro, hau ferro deterrere potes, hunc ne amem, Stratophanes.
<pl. truc.  930>	 Qui, malum, bella aut faceta es, quae ames hominem isti modi?
<pl. truc.  931>	 Venitne in mentem tibi quod verbum in cavea dixit histrio:
<pl. truc.  932>	 omnes homines ad suom quaestum callent et fastidiunt.
<pl. truc.  933>	 Huncine hominem te amplexari tam horridum ac tam squalidum?
<pl. truc.  934>	 Quamquam hic squalet, quamquam hic horret, scitus et bellust mihi.
<pl. truc.  935>	 Dedin ego aurum--- Mihi? dedisti filio cibaria.
<pl. truc.  936>	 nunc, si hanc tecum esse speras, alia opust auri mina.
<pl. truc.  937>	 Malam rem is et magnam magno opere, serva tibi viaticum.
<pl. truc.  938>	 Quid isti debes? Tria. Quae tria nam? Vnguenta, noctem, savium.
<pl. truc.  939>	 Par pari respondet. verum nunc saltem, etsi istunc amas,
<pl. truc.  940>	 dan tu mihi de tuis deliciis sum quicquid pauxillulum?
<pl. truc.  941>	 Quid id, amabo, est quod dem? dic tum super feri
<pl. truc.  942>	 capas dicit auaui consultam istuc mihi homo
<pl. truc.  943>	 cave faxis volnus tibi iam cui sunt dentes ferrei.
<pl. truc.  944>	 Volgo ad se omnis intromittit. Abstine istac tu manum.
<pl. truc.  945>	 Iam hercle cum magno malo tu vapula vir strenuos.
<pl. truc.  946>	 Dedi ego huic aurum. At ego argentum. eat apale puram.
<pl. truc.  947>	 At ego oves et lanam, et alia multa quae poscet dabo.
<pl. truc.  948>	 meliust te minis certare mecum quam minaciis.
<pl. truc.  949>	 ecastor mortalis, mi Strabax, perge obsecro.
<pl. truc.  950>	 Stultus atque insanus damnis certant: nos salvae sumus.
<pl. truc.  951>	 Age prior prompta aliquid. Immo tu prior perde et peri.
<pl. truc.  952>	 Em tibi talentum argenti. Philippices est, tene tibi.
<pl. truc.  953>	 Tanto melior, noster esto---sed de vostro vivito.
<pl. truc.  954>	 Vbi est quod tu das? solve zonam, provocator. quid times?
<pl. truc.  955>	 Tu , hic ego habito: non cum zona ego ambulo:
<pl. truc.  956>	 pecua ad hanc collo in crumina ego obligata defero.
<pl. truc.  957>	 quid dedi! ut discinxi hominem. Immo ego vero, qui dedi.
<pl. truc.  958>	 I intro, amabo, i, tu eris mecum; tum tu eris mecum quidem.
<pl. truc.  959>	 Quid tu? quid ais? cum hocin eris? ego ero posterior, qui dedi?
<pl. truc.  960>	 Tu dedisti iam, hic daturust: ictuc habeo, hoc expeto.
<pl. truc.  961>	 verum utrique mos geratur amborum ex sententia.
<pl. truc.  962>	 Fiat. ut rem gnatam video, hoc accipiundumst quod datur.
<pl. truc.  963>	 Meum quidem te lectum certe occupare non sinam.
<pl. truc.  964>	 Lepide ecastor aucupavi atque ex mea sententia,
<pl. truc.  965>	 meamque ut rem video bene gestam, vostram rursum bene geram:
<pl. truc.  966>	 romabo si quis animatust facere, faciat ut sciam.
<pl. truc.  967>	 Veneris causa adplaudite: eius haec in tutelast fabula.
<pl. truc.  968>	 spectatores, bene valete, plaudite atque exurgite.
