<juv. 1.1> Semper ego auditor tantum? numquamne reponam
<juv. 1.2> vexatus totiens rauci Theseide Cordi?
<juv. 1.3> inpune ergo mihi recitaverit ille togatas,
<juv. 1.4> hic elegos? inpune diem consumpserit ingens
<juv. 1.5> Telephus aut summi plena iam margine libri
<juv. 1.6> scriptus et in tergo necdum finitus Orestes?
<juv. 1.7> nota magis nulli domus est sua quam mihi lucus
<juv. 1.8> Martis et Aeoliis vicinum rupibus antrum
<juv. 1.9> Vulcani. Quid agant venti, quas torqueat umbras
<juv. 1.10> Aeacus, unde alius furtivae devehat aurum
<juv. 1.11> pelliculae, quantas iaculetur Monychus ornos,
<juv. 1.12> Frontonis platani convulsaque marmora clamant
<juv. 1.13> semper et adsiduo ruptae lectore columnae:
<juv. 1.14> expectes eadem a summo minimoque poeta,
<juv. 1.15> et nos ergo manum ferulae subduximus, et nos
<juv. 1.16> consilium dedimus Sullae, privatus ut altum
<juv. 1.17> dormiret; stulta est clementia, cum tot ubique
<juv. 1.18> vatibus occurras, periturae parcere chartae.
<juv. 1.19> cur tamen hoc potius libeat decurrere campo
<juv. 1.20> per quem magnus equos Auruncae flexit alumnus,
<juv. 1.21> si vacat ac placidi rationem admittitis, edam.
<juv. 1.22> Cum tener uxorem ducat spado, Mevia Tuscum
<juv. 1.23> figat aprum et nuda teneat venabula mamma,
<juv. 1.24> patricios omnis opibus cum provocet unus
<juv. 1.25> quo tondente gravis iuveni mihi barba sonabat,
<juv. 1.26> cum pars Niliacae plebis, cum verna Canopi
<juv. 1.27> Crispinus Tyrias umero revocante lacernas
<juv. 1.28> ventilet aestivum digitis sudantibus aurum,
<juv. 1.29> nec sufferre queat maioris pondera gemmae,
<juv. 1.30> difficile est saturam non scribere, nam quis iniquae
<juv. 1.31> tam patiens urbis, tam ferreus, ut teneat se,
<juv. 1.32> causidici nova cum veniat lectica Mathonis
<juv. 1.33> plena ipso, post hunc magni delator amici
<juv. 1.34> et cito rapturus de nobilitate comesa
<juv. 1.35> quod superest, quem Massa timet, quem munere palpat
<juv. 1.36> Carus et a trepido Thymele summissa Latino?
<juv. 1.37> cum te summoveant qui testamenta merentur
<juv. 1.38> noctibus, in caelum quos evenit optima summi
<juv. 1.39> nunc via processus, vetulae vesica beatae?
<juv. 1.40> unciolam Proculeius habet, sed Gillo deuncem,
<juv. 1.41> partes quisque suas ad mensuram inguinis heres,
<juv. 1.42> accipiat sane mercedem sanguinis, et sic
<juv. 1.43> palleat ut nudis pressit qui calcibus anguem
<juv. 1.44> aut Lugudunensem rhetor dicturus ad aram.
<juv. 1.45> Quid referam quanta siccum iecur ardeat ira,
<juv. 1.46> cum populum gregibus comitum premit hic spoliator
<juv. 1.47> pupilli prostantis et hic damnatus inani
<juv. 1.48> iudicio? quid enim salvis infamia nummis?
<juv. 1.49> exul ab octava Marius bibit et fruitur dis
<juv. 1.50> iratis, at tu victrix provincia ploras.
<juv. 1.51> Haec ego non credam Venusina digna lucerna?
<juv. 1.52> haec ego non agitem? sed quid magis Heracleas
<juv. 1.53> aut Diomedeas aut mugitum labyrinthi
<juv. 1.54> et mare percussum puero fabrumque volantem,
<juv. 1.55> cum leno accipiat moechi bona, si capiendi
<juv. 1.56> ius nullum uxori, doctus spectare lacunar,
<juv. 1.57> doctus et ad calicem vigilanti stertere naso?
<juv. 1.58> cum fas esse putet curam sperare cohortis
<juv. 1.59> qui bona donavit praesepibus et caret omni
<juv. 1.60> maiorum censu, dum pervolat axe citato
<juv. 1.61> Flaminiam puer Automedon? nam lora tenebat
<juv. 1.62> ipse, lacernatae cum se iactaret amicae.
<juv. 1.63> Nonne libet medio ceras inplere capaces
<juv. 1.64> quadrivio, cum iam sexta cervice feratur
<juv. 1.65> hinc atque inde patens ac nuda paene cathedra
<juv. 1.66> et multum referens de Maecenate supino
<juv. 1.67> signator falsi, qui se lautum atque beatum
<juv. 1.68> exiguis tabulis et gemma fecerit uda?
<juv. 1.69> Occurrit matrona potens, quae molle Calenum
<juv. 1.70> porrectura viro miscet sitiente rubetam
<juv. 1.71> instituitque rudes melior Lucusta propinquas
<juv. 1.72> per famam et populum nigros efferre maritos,
<juv. 1.73> aude aliquid brevibus Gyaris et carcere dignum,
<juv. 1.74> si vis esse aliquid; probitas laudatur et alget.
<juv. 1.75> criminibus debent hortos praetoria mensas,
<juv. 1.76> argentum vetus et stantem extra pocula caprum,
<juv. 1.77> quem patitur dormire nurus corruptor avarae,
<juv. 1.78> quem sponsae turpes et praetextatus adulter?
<juv. 1.79> si natura negat, facit indignatio versum
<juv. 1.80> qualemcumque potest, quales ego vel Cluvienus.
<juv. 1.81> Ex quo Deucalion nimbis tollentibus aequor
<juv. 1.82> navigio montem ascendit sortesque poposcit,
<juv. 1.83> paulatimque anima caluerunt mollia saxa
<juv. 1.84> et maribus nudas ostendit Pyrrha puellas,
<juv. 1.85> quidquid agunt homines, votum timor ira voluptas
<juv. 1.86> gaudia discursus, nostri farrago libelli est.
<juv. 1.87> et quando uberior vitiorum copia? quando
<juv. 1.88> maior avaritiae patuit sinus? alea quando
<juv. 1.89> hos animos? neque enim loculis comitantibus itur
<juv. 1.90> ad casum tabulae, posita sed luditur arca.
<juv. 1.91> proelia quanta illic dispensatore videbis
<juv. 1.92> armigero! simplexne furor sestertia centum
<juv. 1.93> perdere et horrenti tunicam non reddere servo?
<juv. 1.94> quis totidem erexit villas, quis fercula septem
<juv. 1.95> secreto cenavit avus? nunc sportula primo
<juv. 1.96> limine parva sedet turbae rapienda togatae;
<juv. 1.97> ille tamen faciem prius inspicit et trepidat ne
<juv. 1.98> suppositus venias ac falso nomine poscas:
<juv. 1.99> agnitus accipies, iubet a praecone vocari
<juv. 1.100> ipsos Troiugenas, nam vexant limen et ipsi
<juv. 1.101> nobiscum, da praetori, da deinde tribuno.”
<juv. 1.102> sed libertinus prior est. prior” inquit ego adsum.
<juv. 1.103> cur timeam dubitemve locum defendere? quamvis
<juv. 1.104> natus ad Euphraten, molles quod in aure fenestrae
<juv. 1.105> arguerint, licet ipse negem, sed quinque tabernae
<juv. 1.106> quadringenta parant, quid confert purpura maior
<juv. 1.107> optandum, si Laurenti custodit in agro
<juv. 1.108> conductas Corvinus oves, ego possideo plus
<juv. 1.109> Pallante et Licinis?” expectent ergo tribuni,
<juv. 1.110> vincant divitiae, sacro ne cedat honori
<juv. 1.111> nuper in hanc urbem pedibus qui venerat albis,
<juv. 1.112> quandoquidem inter nos sanctissima divitiarum
<juv. 1.113> maiestas, etsi funesta pecunia templo
<juv. 1.114> nondum habitas, nullas nummorum ereximus aras,
<juv. 1.115> ut colitur Pax atque Fides Victoria Virtus
<juv. 1.116> quaeque salutate crepitat Concordia nido.
<juv. 1.117> Sed cum summus honor finito conputet anno,
<juv. 1.118> sportula quid referat, quantum rationibus addat,
<juv. 1.119> quid facient comites quibus hinc toga, calceus hinc est
<juv. 1.120> et panis fumusque domi? densissima centum
<juv. 1.121> quadrantes lectica petit, sequiturque maritum
<juv. 1.122> languida vel praegnas et circumducitur uxor.
<juv. 1.123> hic petit absenti nota iam callidus arte
<juv. 1.124> ostendens vacuam et clausam pro coniuge sellam
<juv. 1.125> Galla mea est” inquit, citius dimitte, moraris?
<juv. 1.126> profer, Galla, caput, noli vexare, quiescit.”
<juv. 1.127> Ipse dies pulchro distinguitur ordine rerum:
<juv. 1.128> sportula, deinde forum iurisque peritus Apollo
<juv. 1.129> atque triumphales, inter quas ausus habere
<juv. 1.130> nescio quis titulos Aegyptius atque Arabarches,
<juv. 1.131> cuius ad effigiem non tantum meiere fas est.
<juv. 1.132> vestibulis abeunt veteres lassique clientes
<juv. 1.133> votaque deponunt, quamquam longissima cenae
<juv. 1.134> spes homini; caulis miseris atque ignis emendus.
<juv. 1.135> optima silvarum interea pelagique vorabit
<juv. 1.136> rex horum, vacuisque toris cantum ipse iacebit
<juv. 1.137> nam de tot pulchris et latis orbibus et tam
<juv. 1.138> antiquis una comedunt patrimonia mensa,
<juv. 1.139> nullus iam parasitus erit. sed quis ferat istas
<juv. 1.140> luxuriae sordes? quanta est gula quae sibi totos
<juv. 1.141> ponit apros, animal propter convivia natum!
<juv. 1.142> poena tamen praesens, cum tu deponis amictus
<juv. 1.143> turgidus et crudum pavonem in balnea portas,
<juv. 1.144> hinc subitae mortes atque intestata senectus;
<juv. 1.145> it nova nec tristis per cunctas fabula cenas:
<juv. 1.146> ducitur iratis plaudendum funus amicis.
<juv. 1.147> Nil erit ulterius quod nostris moribus addat
<juv. 1.148> posteritas, eadem facient cupientque minores,
<juv. 1.149> omne in praecipiti vitium stetit, utere velis,
<juv. 1.150> totos pande sinus, dicas hic forsitan unde
<juv. 1.151> ingenium par materiae? unde illa priorum
<juv. 1.152> scribendi quodcumque animo flagrante liberet
<juv. 1.153> simplicitas? cuius non audeo dicere nomen?
<juv. 1.154> quid refert, dictis ignoscat Mucius an non?”
<juv. 1.155> pone Tigellinum: taeda lucebis in illa
<juv. 1.156> qua stantes ardent qui fixo gutture fumant,
<juv. 1.157> et latum media sulcum deducis harena.
<juv. 1.158> Qui dedit ergo tribus patruis aconita, vehatur
<juv. 1.159> pensilibus plumis atque illinc despiciat nos?
<juv. 1.160> cum veniet contra, digito compesce labellum:
<juv. 1.161> accusator erit qui verbum dixerit hic est.
<juv. 1.162> securus licet Aenean Rutulumque ferocem
<juv. 1.163> committas, nulli gravis est percussus Achilles
<juv. 1.164> aut multum quaesitus Hylas urnamque secutus:
<juv. 1.165> ense velut stricto quotiens Lucilius ardens
<juv. 1.166> infremuit, rubet auditor cui frigida mens est
<juv. 1.167> criminibus, tacita sudant praecordia culpa,
<juv. 1.168> inde ira et lacrimae. tecum prius ergo voluta
<juv. 1.169> haec animo ante tubas: galeatum sero duelli
<juv. 1.170> paenitet.” experiar quid concedatur in illos,
<juv. 1.171> quorum Flaminia tegitur cinis atque Latina.
<juv. 2.1> ultra Sauromatas fugere hinc libet et glacialem
<juv. 2.2> Oceanum, quotiens aliquid de moribus audent
<juv. 2.3> qui Curios simulant et Bacchanalia vivunt,
<juv. 2.4> indocti primum, quamquam plena omnia gypso
<juv. 2.5> Chrysippi invenias; nam perfectissimus horum,
<juv. 2.6> si quis Aristotelen similem vel Pittacon emit
<juv. 2.7> et iubet archetypos pluteum servare Cleanthas.
<juv. 2.8> frontis nulla fides; quis enim non vicus abundat
<juv. 2.9> tristibus obscaenis? castigas turpia, cum sis
<juv. 2.10> inter Socraticos notissima fossa cinaedos?
<juv. 2.11> hispida membra quidem et durae per bracchia saetae
<juv. 2.12> promittunt atrocem animum, sed podice levi
<juv. 2.13> caeduntur tumidae medico ridente mariscae.
<juv. 2.14> rarus sermo illis et magna libido tacendi
<juv. 2.15> atque supercilio brevior coma. verius ergo
<juv. 2.16> et magis ingenue Peribomius; hunc ego fatis
<juv. 2.17> inputo, qui vultu morbum incessuque fatetur.
<juv. 2.18> horum simplicitas miserabilis, his furor ipse
<juv. 2.19> dat veniam; sed peiores, qui talia verbis
<juv. 2.20> Herculis invadunt et de virtute locuti
<juv. 2.21> clunem agitant, ego te ceventem, Sexte, verebor?”
<juv. 2.22> infamis Varillus ait quo deterior te?”
<juv. 2.23> loripedem rectus derideat, Aethiopem albus;
<juv. 2.24> quis tulerit Gracchos de seditione querentes?
<juv. 2.25> quis caelum terris non misceat et mare caelo,
<juv. 2.26> si fur displiceat Verri, homicida Miloni,
<juv. 2.27> Clodius accuset moechos, Catilina Cethegum,
<juv. 2.28> in tabulam Syllae si dicant discipuli tres?
<juv. 2.29> qualis erat nuper tragico pollutus adulter
<juv. 2.30> concubitu, qui tunc leges revocabat amaras
<juv. 2.31> omnibus atque ipsis Veneri Martique timendas,
<juv. 2.32> cum tot abortivis fecundam Iulia vulvam
<juv. 2.33> solveret et patruo similes effunderet offas.
<juv. 2.34> nonne igitur iure ac merito vitia ultima fictos
<juv. 2.35> contemnunt Scauros et castigata remordent?
<juv. 2.36> Non tulit ex illis torvum Laronia quendam
<juv. 2.37> clamantem totiens ubi nunc, lex Iulia? dormis?”
<juv. 2.38> atque ita subridens: felicia tempora, quae te
<juv. 2.39> moribus opponunt. habeat iam Roma pudorem,
<juv. 2.40> tertius e caelo cecidit Cato. sed tamen unde
<juv. 2.41> haec emis, hirsuto spirant opobalsama collo
<juv. 2.42> quae tibi? ne pudeat dominum monstrare tabernae,
<juv. 2.43> quod si vexantur leges ac iura, citari
<juv. 2.44> ante omnes debet Scantinia: respice primum
<juv. 2.45> et scrutare viros; faciunt nam plura, sed illos
<juv. 2.46> defendit numerus iunctaeque umbone phalanges,
<juv. 2.47> magna inter molles concordia, non erit ullum
<juv. 2.48> exemplum in nostro tam detestabile sexu.
<juv. 2.49> Media non lambit Cluviam nec Flora Catullam:
<juv. 2.50> Hispo subit iuvenes et morbo pallet utroque.
<juv. 2.51> Numquid nos agimus causas, civilia iura
<juv. 2.52> novimus, aut ullo strepitu fora vestra movemus?
<juv. 2.53> luctantur paucae, comedunt colyphia paucae:
<juv. 2.54> vos lanam trahitis calathisque peracta refertis
<juv. 2.55> vellera, vos tenui praegnantem stamine fusum
<juv. 2.56> Penelope melius, levius torquetis Arachne,
<juv. 2.57> horrida quale facit residens in codice paelex,
<juv. 2.58> notum est cur solo tabulas inpleverit Hister
<juv. 2.59> liberto, dederit vivus cur multa puellae;
<juv. 2.60> dives erit magno quae dormit tertia lecto;
<juv. 2.61> tu nube atque tace: donant arcana cylindros.
<juv. 2.62> de nobis post haec tristis sententia fertur?
<juv. 2.63> dat veniam corvis, vexat censura columbas.”
<juv. 2.64> Fugerunt trepidi vera ac manifesta canentem
<juv. 2.65> Stoicidae; quid enim falsi Laronia? sed quid
<juv. 2.66> non facient alii, cum tu multicia sumas,
<juv. 2.67> Cretice, et hanc vestem populo mirante perores
<juv. 2.68> in Proculas et Pollittas? est moecha Fabulla,
<juv. 2.69> damnetur, si vis, etiam Carfinia: talem
<juv. 2.70> non sumet damnata togam. sed Iulius ardet,
<juv. 2.71> aestuo.” nudus agas: minus est insania turpis,
<juv. 2.72> en habitum quo te leges ac iura ferentem
<juv. 2.73> vulneribus crudis populus modo victor, et illud
<juv. 2.74> montanum positis audiret vulgus aratris.
<juv. 2.75> quid non proclames, in corpore iudicis ista
<juv. 2.76> si videas? quaero an deceant multicia testem,
<juv. 2.77> acer et indomitus libertatisque magister,
<juv. 2.78> Cretice, perluces. dedit hanc contagio labem
<juv. 2.79> et dabit in plures, sicut grex totus in agris
<juv. 2.80> unius scabie cadit et porrigine porci
<juv. 2.81> uvaque conspecta livorem ducit ab uva.
<juv. 2.82> Foedius hoc aliquid quandoque audebis amictu;
<juv. 2.83> nemo repente fuit turpissimus, accipient te
<juv. 2.84> paulatim qui longa domi redimicula sumunt
<juv. 2.85> frontibus et toto posuere monilia collo,
<juv. 2.86> atque bonam tenerae placant abdomine porcae
<juv. 2.87> et magno cratere deam; sed more sinistro
<juv. 2.88> exagitata procul non intrat femina limen:
<juv. 2.89> solis ara deae maribus patet, ite profanae,”
<juv. 2.90> clamatur, nullo gemit hic tibicina cornu.”
<juv. 2.91> talia secreta coluerunt orgia taeda
<juv. 2.92> Cecropiam soliti Baptae lassare Cotyton.
<juv. 2.93> ille supercilium madida fuligine tinctum
<juv. 2.94> obliqua producit acu pingitque trementis
<juv. 2.95> attolens oculos; vitreo bibit ille priapo,
<juv. 2.96> reticulumque comis aura tum ingentibus implet
<juv. 2.97> caerulea indutus scutulata aut galbina rasa,
<juv. 2.98> et per Iunonem domini iurante ministro;
<juv. 2.99> ille tenet speculum, pathici gestamen Othonis,
<juv. 2.100> Actoris Aurunci spolium, quo se ille videbat
<juv. 2.101> armatum, cum iam tolli vexilla iuberet,
<juv. 2.102> res memoranda novis annalibus atque recenti
<juv. 2.103> historia, speculum civilis sarcina belli;
<juv. 2.104> nimirum summi ducis est occidere Galbam
<juv. 2.105> et curare cutem; summi constantia civis
<juv. 2.106> Bebriacis campis spolium adfectare Palati,
<juv. 2.107> et pressum in faciem digitis extendere panem,
<juv. 2.108> quod nec in Assyrio pharetrata Samiramis orbe,
<juv. 2.109> maesta nec Actiaca fecit Cleopatra carina,
<juv. 2.110> hic nullus verbis pudor aut reverentia mensae,
<juv. 2.111> hic turpis Cybeles et fracta voce loquendi
<juv. 2.112> libertas et crine senex fanaticus albo
<juv. 2.113> sacrorum antistes, rarum ac memorabile magni
<juv. 2.114> gutturis exemplum conducendusque magister,
<juv. 2.115> quid tamen expectant, Phrygio quos tempus erat iam
<juv. 2.116> more supervacuam cultris abrumpere carnem?
<juv. 2.117> Quadringenta dedit Gracchus sestertia dotem
<juv. 2.118> cornicini, sive hic recto cantaverat aere;
<juv. 2.119> signatae tabulae, dictum feliciter,” ingens
<juv. 2.120> cena sedet, gremio iacuit nova nupta mariti.
<juv. 2.121> o proceres, censore opus est an haruspice nobis?
<juv. 2.122> scilicet horreres maioraque monstra putares,
<juv. 2.123> si mulier vitulum vel si bos ederet agnum?
<juv. 2.124> segmenta et longos habitus et flammea sumit
<juv. 2.125> arcano qui sacra ferens nutantia loro
<juv. 2.126> sudavit clupeis ancilibus. o pater urbis,
<juv. 2.127> unde nefas tantum Latiis pastoribus? unde
<juv. 2.128> haec tetigit, Gradive, tuos urtica nepotes?
<juv. 2.129> traditur ecce viro clarus genere atque opibus vir,
<juv. 2.130> nec galeam quassas, nec terram cuspide pulsas,
<juv. 2.131> nec quereris patri? vade ergo et cede severi
<juv. 2.132> iugeribus campi, quem neglegis. Officium cras
<juv. 2.133> primo sole mihi peragendum in valle Quirini.”
<juv. 2.134> quae causa officii?” quid quaeris? nubit amicus
<juv. 2.135> nec multos adhibet.” liceat modo vivere, fient,
<juv. 2.136> fient ista palam, cupient et in acta referri,
<juv. 2.137> interea tormentum ingens nubentibus haeret
<juv. 2.138> quod nequeant parere et partu retinere maritos,
<juv. 2.139> sed melius, quod nil animis in corpora iuris
<juv. 2.140> natura indulget: steriles moriuntur, et illis
<juv. 2.141> turgida non prodest condita pyxide Lyde,
<juv. 2.142> nec prodest agili palmas praebere luperco.
<juv. 2.143> Vicit et hoc monstrum tunicati fuscina Gracchi,
<juv. 2.144> lustravitque fuga mediam gladiator harenam
<juv. 2.145> et Capitolinis generosior et Marcellis
<juv. 2.146> et Catuli Paulique minoribus et Fabiis et
<juv. 2.147> omnibus ad podium spectantibus, his licet ipsum
<juv. 2.148> admoveas cuius tunc munere retia misit.
<juv. 2.149> Esse aliquos manes et subterranea regna
<juv. 2.150> Cocytum et Stygio ranas in gurgite nigras,
<juv. 2.151> atque una transire vadum tot milia cumba
<juv. 2.152> nec pueri credunt, nisi qui nondum aere lavantur.
<juv. 2.153> sed tu vera puta: Curius quid sentit et ambo
<juv. 2.154> Scipiadae, quid Fabricius manesque Camilli,
<juv. 2.155> quid Cremerae legio et Cannis consumpta iuventus,
<juv. 2.156> tot bellorum animae, quotiens hinc talis ad illos
<juv. 2.157> umbra venit? cuperent lustrari, si qua darentur
<juv. 2.158> sulpura cum taedis et si foret umida laurus,
<juv. 2.159> illic heu miseri traducimur. arma quidem ultra
<juv. 2.160> litora Iuvernae promovimus et modo captas
<juv. 2.161> Orcadas ac minima contentos nocte Britannos;
<juv. 2.162> sed quae nunc populi fiunt victoris in urbe,
<juv. 2.163> non faciunt illi quos vicimus, et tamen unus
<juv. 2.164> Armenius Zalaces cunctis narratur ephebis
<juv. 2.165> mollior ardenti sese indulsisse tribuno.
<juv. 2.166> aspice quid faciant commercia: venerat obses,
<juv. 2.167> hic fiunt homines, nam si mora longior urbem
<juv. 2.168> indulsit pueris, non umquam derit amator,
<juv. 2.169> mittentur bracae cultelli frena flagellum;
<juv. 2.170> sic praetextatos referunt Artaxata mores.
<juv. 3.1> Quamvis digressu veteris confusus amici
<juv. 3.2> laudo tamen, vacuis quod sedem figere Cumis
<juv. 3.3> destinet atque unum civem donare Sibyllae.
<juv. 3.4> ianua Baiarum est et gratum litus amoeni
<juv. 3.5> secessus, ego vel Prochytam praepono Suburae;
<juv. 3.6> nam quid tam miserum, tam solum vidimus, ut non
<juv. 3.7> deterius credas horrere incendia, lapsus
<juv. 3.8> tectorum adsiduos ac mille pericula saevae
<juv. 3.9> urbis et Augusto recitantes mense poetas?
<juv. 3.10> Sed dum tota domus raeda componitur una,
<juv. 3.11> substitit ad veteres arcus madidamque Capenam,
<juv. 3.12> hic, ubi nocturnae Numa constituebat amicae,
<juv. 3.13> nunc sacri fontis nemus et delubra locantur
<juv. 3.14> Iudaeis, quorum cophinus faenumque supellex
<juv. 3.15> (omnis enim populo mercedem pendere iussa est
<juv. 3.16> arbor et eiectis mendicat silva Camenis).
<juv. 3.17> in vallem Egeriae descendimus et speluncas
<juv. 3.18> dissimiles veris, quanto praesentius esset
<juv. 3.19> numen aquis, viridi si margine clauderet undas
<juv. 3.20> herba, nec ingentium violarent marmora tofum.
<juv. 3.21> Hic tunc Vmbricius quando artibus,” inquit, honestis
<juv. 3.22> nullus in urbe locus, nulla emolumenta laborum,
<juv. 3.23> res hodie minor est here quam fuit atque eadem cras
<juv. 3.24> deteret exiguis aliquid, proponimus illuc
<juv. 3.25> ire, fatigatas ubi Daedalus exuit alas,
<juv. 3.26> dum nova canities, dum prima et recta senectus,
<juv. 3.27> dum superest Lachesi quod torqueat et pedibus me
<juv. 3.28> porto meis nullo dextram subeunte bacillo.
<juv. 3.29> cedamus patria, vivant Artorius istic
<juv. 3.30> et Catulus, maneant qui nigrum in candida vertunt,
<juv. 3.31> quis facile est aedem conducere flumina portus,
<juv. 3.32> siccandam eluviem, portandum ad busta cadaver,
<juv. 3.33> et praebere caput domina venale sub hasta,
<juv. 3.34> quondam hi cornicines et municipalis harenae
<juv. 3.35> perpetui comites notaeque per oppida buccae
<juv. 3.36> munera nunc edunt et, verso pollice vulgus
<juv. 3.37> cum iubet, occidunt populariter; inde reversi
<juv. 3.38> conducunt foricas, et cur non omnia, cum sint
<juv. 3.39> quales ex humili magna ad fastigia rerum
<juv. 3.40> extollit quotiens voluit Fortuna iocari?
<juv. 3.41> Quid Romae faciam? mentiri nescio: librum,
<juv. 3.42> si malus est, nequeo laudare et poscere; motus
<juv. 3.43> astrorum ignoro; funus promittere patris
<juv. 3.44> nec volo nec possum; ranarum viscera numquam
<juv. 3.45> inspexi; ferre ad nuptam quae mittit adulter,
<juv. 3.46> quae mandat, norunt alii; me nemo ministro
<juv. 3.47> fur erit, atque ideo nulli comes exeo tamquam
<juv. 3.48> mancus et extinctae corpus non utile dextrae,
<juv. 3.49> quis nunc diligitur nisi conscius et cui fervens
<juv. 3.50> aestuat occultis animus semperque tacendis?
<juv. 3.51> nil tibi se debere putat, nil conferet umquam,
<juv. 3.52> participem qui te secreti fecit honesti:
<juv. 3.53> carus erit Verri qui Verrem tempore quo vult
<juv. 3.54> accusare potest, tanti tibi non sit opaci
<juv. 3.55> omnis harena Tagi quodque in mare volvitur aurum,
<juv. 3.56> ut somno careas ponendaque praemia sumas
<juv. 3.57> tristis, et a magno semper timearis amico.
<juv. 3.58> Quae nunc divitibus gens acceptissima nostris
<juv. 3.59> et quos praecipue fugiam, properabo fateri,
<juv. 3.60> nec pudor opstabit. non possum ferre, Quirites,
<juv. 3.61> Graecam urbem; quamvis quota portio faecis Achaei?
<juv. 3.62> iam pridem Syrus in Tiberim defluxit Orontes,
<juv. 3.63> et linguam et mores et cum tibicine chordas
<juv. 3.64> obliquas nec non gentilia tympana secum
<juv. 3.65> vexit et ad circum iussas prostare puellas.
<juv. 3.66> ite, quibus grata est picta lupa barbara mitra!
<juv. 3.67> rusticus ille tuus sumit trechedipna, Quirine,
<juv. 3.68> et ceromatico fert niceteria collo,
<juv. 3.69> hic alta Sicyone, ast hic Amydone relicta,
<juv. 3.70> hic Andro, ille Samo, hic Trallibus aut Alabandis
<juv. 3.71> Esquilias dictumque petunt a vimine collem,
<juv. 3.72> viscera magnarum domuum dominique futuri,
<juv. 3.73> ingenium velox, audacia perdita, sermo
<juv. 3.74> promptus et Isaeo torrentior: ede quid illum
<juv. 3.75> esse putes? quemvis hominem secum attulit ad nos:
<juv. 3.76> grammaticus rhetor geometres pictor aliptes
<juv. 3.77> augur schoenobates medicus magus: omnia novit
<juv. 3.78> Graeculus esuriens; in caelum iusseris ibit.
<juv. 3.79> in summa non Maurus erat neque Sarmata nec Thrax
<juv. 3.80> qui sumpsit pinnas, mediis sed natus Athenis.
<juv. 3.81> Horum ego non fugiam conchylia? me prior ille
<juv. 3.82> signabit fultusque toro meliore recumbet,
<juv. 3.83> advectus Romam quo pruna et cottona vento?
<juv. 3.84> usque adeo nihil est, quod nostra infantia caelum
<juv. 3.85> hausit Aventini baca nutrita Sabina?
<juv. 3.86> Quid quod adulandi gens prudentissima laudat
<juv. 3.87> sermonem indocti, faciem deformis amici,
<juv. 3.88> et longum invalidi collum cervicibus aequat
<juv. 3.89> Herculis Antaeum procul a tellure tenentis,
<juv. 3.90> miratur vocem angustam, qua deterius nec
<juv. 3.91> ille sonat quo mordetur gallina marito?
<juv. 3.92> haec eadem licet et nobis laudare, sed illis
<juv. 3.93> creditur, an melior, cum Thaida sustinet aut cum
<juv. 3.94> uxorem comoedus agit vel Dorida nullo
<juv. 3.95> cultam palliolo? mulier nempe ipsa videtur,
<juv. 3.96> non persona, loqui; vacua et plana omnia dicas
<juv. 3.97> infra ventriculum et tenui distantia rima.
<juv. 3.98> nec tamen Antiochus nec erit mirabilis illic
<juv. 3.99> aut Stratocles aut cum molli Demetrius Haemo:
<juv. 3.100> natio comoeda est. rides, maiore caehinno
<juv. 3.101> concutitur; flet, si lacrimas conspexit amici,
<juv. 3.102> nec dolet; igniculum brumae si tempore poscas,
<juv. 3.103> accipit endromidem; si dixeris aestuo, sudat.
<juv. 3.104> non sumus ergo pares: melior, qui semper et omni
<juv. 3.105> nocte dieque potest aliena sumere vultum
<juv. 3.106> a facie, iactare manus, laudare paratus,
<juv. 3.107> si bene ructavit, si rectum minxit amicus,
<juv. 3.108> si trulla inverso crepitum dedit aurea fundo.
<juv. 3.109> Praeterea sanctum nihil est neque ab inguine tutum,
<juv. 3.110> non matrona Laris, non filia virgo, neque ipse
<juv. 3.111> sponsus levis adhuc, non filius ante pudicus;
<juv. 3.112> horum si nihil est, aviam resupinat amici,
<juv. 3.114> et quoniam coepit Graecorum mentio, transi
<juv. 3.115> gymnasia atque audi facinus maioris abollae.
<juv. 3.116> Stoicus occidit Baream delator amicum
<juv. 3.117> discipulumque senex, ripa nutritus in illa,
<juv. 3.118> ad quam Gorgonei delapsa est pinna caballi.
<juv. 3.119> non est Romano cuiquam locus hic, ubi regnat
<juv. 3.120> Protogenes aliquis vel Diphilus aut Hermarchus,
<juv. 3.121> qui gentis vitio numquam partitur amicum,
<juv. 3.122> solus habet, nam cum facilem stillavit in aurem
<juv. 3.123> exiguum de naturae patriaeque veneno,
<juv. 3.124> limine summoveor, perierunt tempora longi
<juv. 3.125> servitii; nusquam minor est iactura clientis.
<juv. 3.126> Quod porro officium, ne nobis blandiar, aut quod
<juv. 3.127> pauperis hic meritum, si curet nocte togatus
<juv. 3.128> currere, cum praetor lictorem impellat et ire
<juv. 3.129> praecipitem iubeat dudum vigilantibus orbis,
<juv. 3.130> ne prior Albinam et Modiam collega salutet?
<juv. 3.131> divitis hic servo claudit latus ingenuorum
<juv. 3.132> filius; alter enim quantum in legione tribuni
<juv. 3.133> accipiunt donat Calvinae vel Catienae,
<juv. 3.134> ut semel aut iterum super illam palpitet; at tu,
<juv. 3.135> cum tibi vestiti facies scorti placet, haeres
<juv. 3.136> et dubitas alta Chionen deducere sella,
<juv. 3.137> da testem Romae tam sanctum quam fuit hospes
<juv. 3.138> numinis Idaei, procedat vel Numa vel qui
<juv. 3.139> servavit trepidam flagranti ex aede Minervam:
<juv. 3.140> protinus ad censum, de moribus ultima fiet
<juv. 3.141> quaestio. quot pascit servos? quot possidet agri
<juv. 3.142> iugera? quam multa magnaque paropside cenat?”
<juv. 3.143> quantum quisque sua nummorum servat in arca,
<juv. 3.144> tantum habet et fidei, iures licet et Samothracum
<juv. 3.145> et nostrorum aras, contemnere fulmina pauper
<juv. 3.146> creditur atque deos dis ignoscentibus ipsis.
<juv. 3.147> Quid quod materiam praebet causasque iocorum
<juv. 3.148> omnibus hic idem, si foeda et scissa lacerna,
<juv. 3.149> si toga sordidula est et rupta calceus alter
<juv. 3.150> pelle patet, vel si consuto vulnere crassum
<juv. 3.151> atque recens linum ostendit non una cicatrix?
<juv. 3.152> nil habet infelix paupertas durius in se,
<juv. 3.153> quam quod ridiculos homines facit. exeat, inquit,
<juv. 3.154> si pudor est, et de pulvino surgat equestri
<juv. 3.155> cuius res legi non sufficit, et sedeant hic
<juv. 3.156> lenonum pueri quocumque ex fornice nati;
<juv. 3.157> hic plaudat nitidi praeconis filius inter
<juv. 3.158> pinnirapi cultos iuvenes iuvenesque lanistae:
<juv. 3.159> sic libitum vano, qui nos distinxit, Othoni.
<juv. 3.160> quis gener hic placuit censu minor atque puellae
<juv. 3.161> sarcinulis impar? quis pauper scribitur heres?
<juv. 3.162> quando in consilio est aedilibus? agmine facto
<juv. 3.163> debuerant olim tenues migrasse Quirites.
<juv. 3.164> Haut facile emergunt quorum virtutibus opstat
<juv. 3.165> res angusta domi, sed Romae durior illis
<juv. 3.166> conatus: magno hospitium miserabile, magno
<juv. 3.167> servorum ventres, et frugi cenula magno,
<juv. 3.168> fictilibus cenare pudet, quod turpe negabis
<juv. 3.169> translatus subito ad Marsos mensamque Sabellam
<juv. 3.170> contentusque illic Veneto duroque cucullo.
<juv. 3.171> Pars magna Italiae est, si verum admittimus, in qua
<juv. 3.172> nemo togam sumit nisi mortuus, ipsa dierum
<juv. 3.173> festorum herboso colitur si quando theatro
<juv. 3.174> maiestas tandemque redit ad pulpita notum
<juv. 3.175> exodium, cum personae pallentis hiatum
<juv. 3.176> in gremio matris formidat rusticus infans,
<juv. 3.177> aequales habitus illic similesque videbis
<juv. 3.178> orchestram et populum, clari velamen honoris
<juv. 3.179> sufficiunt tunicae summis aedilibus albae,
<juv. 3.180> hic ultra vires habitus nitor, hic aliquid plus
<juv. 3.181> quam satis est interdum aliena sumitur arca.
<juv. 3.182> commune id vitium est, hic vivimus ambitiosa
<juv. 3.183> paupertate omnes, quid te moror? omnia Romae
<juv. 3.184> cum pretio, quid das, ut Cossum aliquando salutes,
<juv. 3.185> ut te respiciat clauso Veiento labello?
<juv. 3.186> ille metit barbam, crinem hic deponit amati;
<juv. 3.187> plena domus libis venalibus; accipe, et istud
<juv. 3.188> fermentum tibi habe: praestare tributa clientes
<juv. 3.189> cogimur et cultis augere peculia servis.
<juv. 3.190> Quis timet aut timuit gelida Praeneste ruinam
<juv. 3.191> aut positis nemorosa inter iuga Volsiniis aut
<juv. 3.192> simplicibus Gabiis aut proni Tiburis arce?
<juv. 3.193> nos urbem colimus tenui tibicine fultam
<juv. 3.194> magna parte sui; nam sic labentibus obstat
<juv. 3.195> vilicus et, veteris rimae cum texit hiatum,
<juv. 3.196> securos pendente iubet dormire ruina,
<juv. 3.197> vivendum est illic ubi nulla incendia, nulli
<juv. 3.198> nocte metus, iam poscit aquam, iam frivola transfert
<juv. 3.199> Vcalegon, tabulata tibi iam tertia fumant:
<juv. 3.200> tu nescis; nam si gradibus trepidatur ab imis,
<juv. 3.201> ultimus ardebit quem tegula sola tuetur
<juv. 3.202> a pluvia, molles ubi reddunt ova columbae,
<juv. 3.203> lectus erat Codro Procula minor, urceoli sex
<juv. 3.204> ornamentum abaci nec non et parvulus infra
<juv. 3.205> cantharus et recubans sub eodem marmore Chiron,
<juv. 3.206> iamque vetus graecos servabat cista libellos
<juv. 3.207> et divina opici rodebant carmina mures,
<juv. 3.208> nil habuit Codrus, quis enim negat? et tamen illud
<juv. 3.209> perdidit infelix totum nihil, ultimus autem
<juv. 3.210> aerumnae est cumulus, quod nudum et frusta rogantem
<juv. 3.211> nemo cibo, nemo hospitio tectoque iuvabit.
<juv. 3.212> Si magna Asturici cecidit domus, horrida mater,
<juv. 3.213> pullati proceres, differt vadimonia praetor,
<juv. 3.214> tum gemimus casus urbis, tunc odimus ignem,
<juv. 3.215> ardet adhuc, et iam accurrit qui marmora donet,
<juv. 3.216> conferat inpensas; hic nuda et candida signa,
<juv. 3.217> hic aliquid praeclarum Euphranoris et Polycliti,
<juv. 3.218> hic Asianorum vetera ornamenta deorum,
<juv. 3.219> hic libros dabit et forulos mediamque Minervam,
<juv. 3.220> hic modium argenti, meliora ac plura reponit
<juv. 3.221> Persicus, orborum lautissimus et merito iam
<juv. 3.222> suspectus tamquam ipse suas incenderit aedes.
<juv. 3.223> Si potes avelli circensibus, optima Sorae
<juv. 3.224> aut Fabrateriae domus aut Frusinone paratur
<juv. 3.225> quanti nunc tenebras unum conducis in annum.
<juv. 3.226> hortulus hic puteusque brevis nec reste movendus
<juv. 3.227> in tenuis plantas facili diffunditur haustu,
<juv. 3.228> vive bidentis amans et culti vilicus horti,
<juv. 3.229> unde epulum possis centum dare Pythagoreis.
<juv. 3.230> est aliquid, quocumque loco, quocumque recessu
<juv. 3.231> unius sese dominum fecisse lacertae.
<juv. 3.232> Plurimus hic aeger moritur vigilando (set ipsum
<juv. 3.233> languorem peperit cibus inperfectus et haerens
<juv. 3.234> ardenti stomacho), nam quae meritoria somnum
<juv. 3.235> admittunt? magnis opibus dormitur in urbe.
<juv. 3.236> inde caput morbi, raedarum transitus arto
<juv. 3.237> vicorum in flexu et stantis convicia mandrae
<juv. 3.238> eripient somnum Druso vitulisque marinis.
<juv. 3.239> si vocat officium, turba cedente vehetur
<juv. 3.240> dives et ingenti curret super ora Liburna
<juv. 3.241> atque obiter leget aut scribet vel dormiet intus;
<juv. 3.242> namque facit somnum clausa lectica fenestra,
<juv. 3.243> ante tamen veniet: nobis properantibus opstat
<juv. 3.244> unda prior, magno populus premit agmine lumbos
<juv. 3.245> qui sequitur; ferit hic cubito, ferit assere duro
<juv. 3.246> alter, at hic tignum capiti incutit, ille metretam.
<juv. 3.247> pinguia crura luto, planta mox undique magna
<juv. 3.248> calcor, et in digito clavus mihi militis haeret.
<juv. 3.249> Nonne vides quanto celebretur sportula fumo?
<juv. 3.250> centum convivae, sequitur sua quemque culina.
<juv. 3.251> Corbulo vix ferret tot vasa ingentia, tot res
<juv. 3.252> inpositas capiti, quas recto vertice portat
<juv. 3.253> servulus infelix et cursu ventilat ignem,
<juv. 3.254> scinduntur tunicae sartae modo, longa coruscat
<juv. 3.255> serraco veniente abies, atque altera pinum
<juv. 3.256> plaustra vehunt; nutant alte populoque minantur.
<juv. 3.257> nam si procubuit qui saxa Ligustica portat
<juv. 3.258> axis et eversum fudit super agmina montem,
<juv. 3.259> quid superest de corporibus? quis membra, quis ossa
<juv. 3.260> invenit? obtritum vulgi perit omne cadaver
<juv. 3.261> more animae, domus interea secura patellas
<juv. 3.262> iam lavat et bucca foculum excitat et sonat unctis
<juv. 3.263> striglibus et pleno componit lintea guto.
<juv. 3.264> haec inter pueros varie properantur, at ille
<juv. 3.265> iam sedet in ripa taetrumque novicius horret,
<juv. 3.266> porthmea nec sperat caenosi gurgitis alnum
<juv. 3.267> infelix nec habet quem porrigat ore trientem.
<juv. 3.268> Respice nunc alia ac diversa pericula noctis:
<juv. 3.269> quod spatium tectis sublimibus unde cerebrum
<juv. 3.270> testa ferit, quotiens rimosa et curta fenestris
<juv. 3.271> vasa cadant, quanto percussum pondere signent
<juv. 3.272> et laedant silicem, possis ignavus haberi
<juv. 3.273> et subiti casus inprovidus, ad cenam si
<juv. 3.274> intestatus eas: adeo tot fata, quot illa
<juv. 3.275> nocte patent vigiles te praetereunte fenestrae.
<juv. 3.276> ergo optes votumque feras miserabile tecum,
<juv. 3.277> ut sint contentae patulas defundere pelves.
<juv. 3.278> Ebrius ac petulans, qui nullum forte cecidit,
<juv. 3.279> dat poenas, noctem patitur lugentis amicum
<juv. 3.280> Pelidae, cubat in faciem, mox deinde supinus;
<juv. 3.282> somnum rixa facit, sed quamvis improbus annis
<juv. 3.283> atque mero fervens, cavet hunc, quem coccina laena
<juv. 3.284> vitari iubet et comitum longissimus ordo,
<juv. 3.285> multum praeterea flammarum et aenea lampas;
<juv. 3.286> me, quem luna solet deducere vel breve lumen
<juv. 3.287> candelae, cuius dispenso et tempero filum,
<juv. 3.288> contemnit, miserae cognosce prohoemia rixae,
<juv. 3.289> si rixa est, ubi tu pulsas, ego vapulo tantum,
<juv. 3.290> stat contra starique iubet: parere necesse est;
<juv. 3.291> nam quid agas, cum te furiosus cogat et idem
<juv. 3.292> fortior? unde venis? , exclamat, cuius aceto,
<juv. 3.293> cuius conche tumes? quis tecum sectile porrum
<juv. 3.294> sutor et elixi vervecis labra comedit?
<juv. 3.295> nil mihi respondes? aut dic aut accipe calcem.
<juv. 3.296> ede ubi consistas; in qua te quaero proseucha?”
<juv. 3.297> dicere si temptes aliquid tacitusve recedas,
<juv. 3.298> tantumdem est: feriunt pariter, vadimonia deinde
<juv. 3.299> irati faciunt, libertas pauperis haec est:
<juv. 3.300> pulsatus rogat et pugnis concisus adorat
<juv. 3.301> ut liceat paucis cum dentibus inde reverti.
<juv. 3.302> Nec tamen haec tantum metuas, nam qui spoliet te
<juv. 3.303> non derit clausis domibus, postquam omnis ubique
<juv. 3.304> fixa catenatae siluit compago tabernae.
<juv. 3.305> interdum et ferro subitus grassator agit rem;
<juv. 3.306> armato quotiens tutae custode tenentur
<juv. 3.307> et Pomptina palus et Gallinaria pinus,
<juv. 3.308> sic inde huc omnes tamquam ad vivaria currunt
<juv. 3.309> qua fornace graves, qua non incude catenae?
<juv. 3.310> maximus in vinclis ferri modus, ut timeas ne
<juv. 3.311> vomer deficiat, ne marrae et sarcula desint.
<juv. 3.312> felices proavorum atavos, felicia dicas
<juv. 3.313> saecula quae quondam sub regibus atque tribunis
<juv. 3.314> viderunt uno contentam carcere Romam.
<juv. 3.315> His alias poteram et pluris subnectere causas;
<juv. 3.316> sed iumenta vocant et sol inclinat, eundum est;
<juv. 3.317> nam mihi commota iam dudum mulio virga
<juv. 3.318> adnuit. ergo vale nostri memor, et quotiens te
<juv. 3.319> Roma tuo refici properantem reddet Aquino,
<juv. 3.320> me quoque ad Helvinam Cererem vestramque Dianam
<juv. 3.321> converte a Cumis, saturarum ego, ni pudet illas,
<juv. 3.322> auditor gelidos veniam caligatus in agros.”
<juv. 4.1> Ecce iterum Crispinus, et est mihi saepe vocandus
<juv. 4.2> ad partes, monstrum nulla virtute redemptum
<juv. 4.3> a vitiis, aegrae solaque libidine fortes
<juv. 4.4> deliciae; viduas tantum aspernatus. adulter,
<juv. 4.5> quid refert igitur, quantis iumenta fatiget
<juv. 4.6> porticibus, quanta nemorum vectetur in umbra,
<juv. 4.7> iugera quot vicina foro, quas emerit aedes?
<juv. 4.9> incestus, cum quo nuper vittata iacebat
<juv. 4.10> sanguine adhuc vivo terram subitura sacerdos.
<juv. 4.11> Sed nunc de factis levioribus, et tamen alter
<juv. 4.12> si fecisset idem, caderet sub iudice morum;
<juv. 4.13> nam quod turpe bonis Titio Seioque, decebat
<juv. 4.14> Crispinum: quid agas, cum dira et foedior omni
<juv. 4.15> crimine persona est? mullum sex milibus emit,
<juv. 4.16> aequantem sane paribus sestertia libris,
<juv. 4.17> ut perhibent qui de magnis maiora loquuntur,
<juv. 4.18> consilium laudo artificis, si munere tanto
<juv. 4.19> praecipuam in tabulis ceram senis abstulit orbi;
<juv. 4.20> est ratio ulterior, magnae si misit amicae,
<juv. 4.21> quae vehitur clauso latis specularibus antro,
<juv. 4.22> nil tale expectes: emit sibi. multa videmus
<juv. 4.23> quae miser et frugi non fecit Apicius; hoc tu,
<juv. 4.24> succinctus patria quondam, Crispine, papyro?
<juv. 4.25> hoc pretio squamas? potuit fortasse minoris
<juv. 4.26> piscator quam piscis emi; provincia tanti
<juv. 4.27> vendit agros, sed maiores Apulia vendit,
<juv. 4.28> qualis tunc epulas ipsum gluttisse putamus
<juv. 4.29> induperatorem, cum tot sestertia, partem
<juv. 4.30> exiguam et modicae sumptam de margine cenae,
<juv. 4.31> purpureus magni ructarit scurra Palati,
<juv. 4.32> iam princeps equitum, magna qui voce solebat
<juv. 4.33> vendere municipes fracta de merce siluros?
<juv. 4.34> incipe, Calliope, licet et considere, non est
<juv. 4.35> cantandum, res vera agitur, narrate, puellae
<juv. 4.36> Pierides; prosit mihi vos dixisse puellas.
<juv. 4.37> Cum iam semianimum laceraret Flavius orbem
<juv. 4.38> ultimus et calvo serviret Roma Neroni,
<juv. 4.39> incidit Hadriaci spatium admirabile rhombi
<juv. 4.40> ante domum Veneris, quam Dorica sustinet Ancon,
<juv. 4.41> implevitque sinus; nec enim minor haeserat illis
<juv. 4.42> quos operit glacies Maeotica ruptaque tandem
<juv. 4.43> solibus effundit torrentis ad ostia Ponti
<juv. 4.44> desidia tardos et longo frigore pingues,
<juv. 4.45> destinat hoc monstrum cumbae Unique magister
<juv. 4.46> pontifici summo, quis enim proponere talem
<juv. 4.47> aut emere auderet, cum plena et litora multo
<juv. 4.48> delatore forent? dispersi protinus algae
<juv. 4.49> inquisitores agerent cum remige nudo
<juv. 4.50> non dubitaturi fugitivum dicere piscem
<juv. 4.51> depastumque diu vivaria Caesaris, inde
<juv. 4.52> elapsum veterem ad dominum debere reverti,
<juv. 4.53> si quid Palfurio, si credimus Armillato,
<juv. 4.54> quidquid conspicuum pulchrumque est aequore toto,
<juv. 4.55> res fisci est, ubicumque natat, donabitur ergo,
<juv. 4.56> ne pereat. Iam letifero cedente pruinis
<juv. 4.57> autumno, iam quartanam sperantibus aegris
<juv. 4.58> stridebat deformis hiems praedamque recentem
<juv. 4.59> servabat, tamen hic properat, velut urgueat Auster,
<juv. 4.60> utque lacus suberant, ubi quamquam diruta servat
<juv. 4.61> ignem Troianum et Vestam colit Alba minorem,
<juv. 4.62> obstitit intranti miratrix turba parumper,
<juv. 4.63> ut cessit, facili patuerunt cardine valvae;
<juv. 4.64> exclusi spectant admissa obsonia patres.
<juv. 4.65> itur ad Atriden. tum Picens accipe,” dixit,
<juv. 4.66> privatis maiora focis, genialis agatur
<juv. 4.67> iste dies, propera stomachum laxare sagina,
<juv. 4.68> et tua servatum consume in saecula rhombum.
<juv. 4.69> ipse capi voluit.” quid apertius? et tamen illi
<juv. 4.70> surgebant cristae; nihil est quod credere de se
<juv. 4.71> non possit cum laudatur dis aequa potestas.
<juv. 4.72> sed derat pisci patinae mensura, vocantur
<juv. 4.73> ergo in consilium proceres, quos oderat ille,
<juv. 4.74> in quorum facie miserae magnaeque sedebat
<juv. 4.75> pallor amicitiae, primus clamante Liburno
<juv. 4.76> currite, iam sedit” rapta properabat abolla
<juv. 4.77> Pegasus, attonitae positus modo vilicus urbi.
<juv. 4.78> anne aliud tum praefecti? quorum optimus atque
<juv. 4.79> interpres legum sanctissimus omnia, quamquam
<juv. 4.80> temporibus diris, tractanda putabat inermi
<juv. 4.81> iustitia, venit et Crispi iucunda senectus,
<juv. 4.82> cuius erant mores qualis facundia, mite
<juv. 4.83> ingenium, maria ac terras populosque regenti
<juv. 4.84> quis comes utilior, si clade et peste sub illa
<juv. 4.85> saevitiam damnare et honestum adferre liceret
<juv. 4.86> consilium? sed quid violentius aure tyranni,
<juv. 4.87> cum quo de pluviis aut aestibus aut nimboso
<juv. 4.88> vere locuturi fatum pendebat amici?
<juv. 4.89> illa igitur numquam derexit bracchia contra
<juv. 4.90> torrentem, nec civis erat qui libera posset
<juv. 4.91> verba animi proferre et vitam inpendere vero.
<juv. 4.92> sic multas hiemes atque octogensima vidit
<juv. 4.93> solstitia, his armis illa quoque tutus in aula.
<juv. 4.94> Proximus eiusdem properabat Acilius aevi
<juv. 4.95> cum iuvene indigno quem mors tam saeva maneret
<juv. 4.96> et domini gladiis tam festinata; sed olim
<juv. 4.97> prodigio par est in nobilitate senectus,
<juv. 4.98> unde fit ut malim fraterculus esse gigantis.
<juv. 4.99> profuit ergo nihil misero, quod comminus ursos
<juv. 4.100> figebat Numidas Albana nudus harena
<juv. 4.101> venator, quis enim iam non intellegat artes
<juv. 4.102> patricias? quis priscum illud miratur acumen.
<juv. 4.103> Brute, tuum? facile est barbato inponere regi.
<juv. 4.104> Nec melior vultu quamvis ignobilis ibat
<juv. 4.105> Rubrius, offensae veteris reus atque tacendae,
<juv. 4.106> et tamen inprobior saturam scribente cinaedo.
<juv. 4.107> Montani quoque venter adest abdomine tardus,
<juv. 4.108> et matutino sudans Crispinus amomo
<juv. 4.109> quantum vix redolent duo funera, saevior illo
<juv. 4.110> Pompeius tenui iugulos aperire susurro,
<juv. 4.111> et qui vulturibus servabat viscera Dacis
<juv. 4.112> Fuscus marmorea meditatus proelia villa,
<juv. 4.113> et cum mortifero prudens Veiento Catullo,
<juv. 4.114> qui numquam visae flagrabat amore puellae,
<juv. 4.115> grande et conspicuum nostro quoque tempore monstrum,
<juv. 4.116> caecus adulator, dirusque a ponte satelles
<juv. 4.117> dignus Aricinos qui mendicaret ad axes
<juv. 4.118> blandaque devexae iactaret basia raedae.
<juv. 4.119> nemo magis rhombum stupuit; nam plurima dixit
<juv. 4.120> in laevum conversus, at illi dextra iacebat
<juv. 4.121> belua, sic pugnas Cilicis laudabat et ictus
<juv. 4.122> et pegma et pueros inde ad velaria raptos.
<juv. 4.123> Non cedit Veiento, set ut fanaticus oestro
<juv. 4.124> percussus, Bellona, tuo divinat et ingens
<juv. 4.125> omen habes,” inquit, magni clarique triumphi.
<juv. 4.126> regem aliquem capies, aut de temone Britanno
<juv. 4.127> excidet Arviragus. peregrina est belua, cernis
<juv. 4.128> erectas in terga sudes?” hoc defuit unum
<juv. 4.129> Fabricio, patriam ut rhombi memoraret et annos.
<juv. 4.130> Quidnam igitur censes? conciditur?” absit ab illo
<juv. 4.131> dedecus hoc,” Montanus ait, testa alta paretur,
<juv. 4.132> quae tenui muro spatiosum colligat orbem,
<juv. 4.133> debetur magnus patinae subitusque Prometheus,
<juv. 4.134> argillam atque rotam citius properate; sed ex hoc
<juv. 4.135> tempore iam, Caesar, figuli tua castra sequantur.”
<juv. 4.136> vicit digna viro sententia, noverat ille
<juv. 4.137> luxuriam inperii veterem noctesque Neronis
<juv. 4.138> iam medias aliamque famem, cum pulmo Falerno
<juv. 4.139> arderet, nulli maior fuit usus edendi
<juv. 4.140> tempestate mea; Circeis nata forent an
<juv. 4.141> Lucrinum ad saxum Rutupinove edita fundo
<juv. 4.142> ostrea callebat primo deprendere morsu,
<juv. 4.143> et semel aspecti litus dicebat echini.
<juv. 4.144> Surgitur et misso proceres exire iubentur
<juv. 4.145> consilio, quos Albanam dux magnus in arcem
<juv. 4.146> traxerat attonitos et festinare coactos
<juv. 4.147> tamquam de Chattis aliquid torvisque Sygambris
<juv. 4.148> dicturus, tamquam ex diversis partibus orbis
<juv. 4.149> anxia praecipiti venisset epistula pinna.
<juv. 4.150> Atque utinam his potius nugis tota illa dedisset
<juv. 4.151> tempora saevitiae, claras quibus abstulit urbi
<juv. 4.152> inlustresque animas impune et vindice nullo,
<juv. 4.153> sed periit postquam cerdonibus esse timendus
<juv. 4.154> coeperat; hoc nocuit Lamiarum caede madenti.
<juv. 5.1> Si te propositi nondum pudet atque eadem est mens,
<juv. 5.2> ut bona summa putes aliena vivere quadra;
<juv. 5.3> si potes illa pati quae nec Sarmentus iniquas
<juv. 5.4> Caesaris ad mensas nec vilis Gabba tulisset,
<juv. 5.5> quamvis iurato metuam tibi credere testi.
<juv. 5.6> ventre nihil novi frugalius; hoc tamen ipsum
<juv. 5.7> defecisse puta, quod inani sufficit alvo:
<juv. 5.8> nulla crepido vacat? nusquam pons et tegetis pars
<juv. 5.9> dimidia brevior? tantine iniuria cenae,
<juv. 5.10> tam ieiuna fames, cum possit honestius illic
<juv. 5.11> et tremere et sordes farris mordere canini?
<juv. 5.12> Primo fige loco, quod tu discumbere iussus
<juv. 5.13> mercedem solidam veterum capis officiorum,
<juv. 5.14> fructus amicitiae magnae cibus; inputat hunc rex,
<juv. 5.15> et quamvis rarum tamen inputat. ergo duos post
<juv. 5.16> si libuit menses neglectum adhibere clientem,
<juv. 5.17> tertia ne vacuo cessaret culcita lecto,
<juv. 5.18> una simus,” ait. votorum summa! quid ultra
<juv. 5.19> quaeris? habet Trebius propter quod rumpere somnum
<juv. 5.20> debeat et ligulas dimittere, sollicitus ne
<juv. 5.21> tota salutatrix iam turba peregerit orbem,
<juv. 5.22> sideribus dubiis aut illo tempore quo se
<juv. 5.23> frigida circumagunt pigri serraca Bootae.
<juv. 5.24> Qualis cena tamen! vinum quod sucida nolit
<juv. 5.25> lana pati: de conviva Corybanta videbis.
<juv. 5.26> iurgia proludunt, sed mox et pocula torques
<juv. 5.27> saucius et rubra deterges vulnera mappa,
<juv. 5.28> inter vos quotiens libertorumque cohortem
<juv. 5.29> pugna Saguntina fervet commissa lagona.
<juv. 5.30> ipse capillato diffusum consule potat,
<juv. 5.31> calcatamque tenet bellis socialibus uvam,
<juv. 5.32> cardiaco numquam cyathum missurus amico;
<juv. 5.33> cras bibet Albanis aliquid de montibus aut de
<juv. 5.34> Setinis, cuius patriam titulumque senectus
<juv. 5.35> delevit multa veteris fuligine testae,
<juv. 5.36> quale coronati Thrasea Helvidiusque bibebant
<juv. 5.37> Brutorum et Cassi natalibus. Ipse capaces
<juv. 5.38> Heliadum crustas et inaequales berullo
<juv. 5.39> Virro tenet phialas: tibi non committitur aurum,
<juv. 5.40> vel si quando datur, custos adfixus ibidem,
<juv. 5.41> qui numeret gemmas, ungues observet acutos.
<juv. 5.42> da veniam, praeclara illi laudatur iaspis;
<juv. 5.43> nam Virro, ut multi, gemmas ad pocula transfert
<juv. 5.44> a digitis, quas in vaginae fronte solebat
<juv. 5.45> ponere zelotypo iuvenis praelatus Iarbae.
<juv. 5.46> tu Beneventani sutoris nomen habentem
<juv. 5.47> siccabis calicem nasorum quattuor ac iam
<juv. 5.48> quassatum et rupto poscentem sulpura vitro.
<juv. 5.49> Si stomachus domini fervet vinoque ciboque,
<juv. 5.50> frigidior Geticis petitur decocta pruinis.
<juv. 5.51> non eadem vobis poni modo vina querebar:
<juv. 5.52> vos aliam potatis aquam, tibi pocula cursor
<juv. 5.53> Gaetulus dabit aut nigri manus ossea Mauri
<juv. 5.54> et cui per mediam nolis occurrere noctem,
<juv. 5.55> clivosae veheris dum per monumenta Latinae:
<juv. 5.56> flos Asiae ante ipsum, pretio maiore paratus
<juv. 5.57> quam fuit et Tulli census pugnacis et Anci
<juv. 5.58> et, ne te teneam, Romanorum omnia regum
<juv. 5.59> frivola. quod cum ita sit, tu Gaetulum Ganymedem
<juv. 5.60> respice, cum sities. nescit tot milibus emptus
<juv. 5.61> pauperibus miscere puer; set forma, set aetas
<juv. 5.62> digna supercilio, quando ad te pervenit ille?
<juv. 5.63> quando rogatus adest calidae gelidaeque minister?
<juv. 5.64> quippe indignatur veteri parere clienti,
<juv. 5.65> quodque aliquid poscas et quod se stante recumbas.
<juv. 5.67> ecce alius quanto porrexit murmure panem
<juv. 5.68> vix fractum, solidae iam mucida frusta farinae,
<juv. 5.69> quae genuinum agitent, non admittentia morsum;
<juv. 5.70> sed tener et niveus mollique siligine fictus
<juv. 5.71> servatur domino, dextram cohibere memento,
<juv. 5.72> salva sit artoptae reverentia, finge tamen te
<juv. 5.73> inprobulum, superest illic qui ponere cogat:
<juv. 5.74> vis tu consuetis, audax conviva, canistris
<juv. 5.75> impleri panisque tui novisse colorem?”
<juv. 5.76> scilicet hoc fuerat, propter quod saepe relicta
<juv. 5.77> coniuge per montem adversum gelidasque cucurri
<juv. 5.78> Esquilias, fremeret saeva cum grandine vernus
<juv. 5.79> Iuppiter et multo stillaret paenula nimbo.”
<juv. 5.80> Aspice quam longo distinguat pectore lancem
<juv. 5.81> quae fertur domino squilla, et quibus undique saepta
<juv. 5.82> asparagis qua despiciat convivia cauda,
<juv. 5.83> dum venit excelsi manibus sublata ministri.
<juv. 5.84> set tibi dimidio constrictus cammarus ovo
<juv. 5.85> ponitur exigua feralis cena patella.
<juv. 5.86> ipse Venafrano piscem perfundit: at hic qui
<juv. 5.87> pallidus adfertur misero tibi caulis olebit
<juv. 5.88> lanternam; illud enim vestris datur alveolis quod
<juv. 5.89> canna Micipsarum prora subvexit acuta,
<juv. 5.90> propter quod Romae cum Boccare nemo lavatur,
<juv. 5.91> quod tutos etiam facit a serpentibus atris.
<juv. 5.92> Mullus erit domini, quem misit Corsica vel quem
<juv. 5.93> Tauromenitanae rupes, quando omne peractum est
<juv. 5.94> et iam defecit nostrum mare, dum gula saevit,
<juv. 5.95> retibus adsiduis penitus scrutante macello
<juv. 5.96> proxima, nec patimur Tyrrhenum crescere piscem,
<juv. 5.97> instruit ergo focum provincia, sumitur illinc
<juv. 5.98> quod captator emat Laenas, Aurelia vendat.
<juv. 5.99> Virroni muraena datur, quae maxima venit
<juv. 5.100> gurgite de Siculo; nam dum se continet Auster,
<juv. 5.101> dum sedet et siccat madidas in carcere pinnas,
<juv. 5.102> contemnunt mediam temeraria lina Charybdim.
<juv. 5.103> vos anguilla manet longae cognata colubrae,
<juv. 5.104> aut glacie aspersus maculis Tiberinus, et ipse
<juv. 5.105> vernula riparum, pinguis torrente cloaca.
<juv. 5.106> et solitus mediae cryptam penetrare Suburae.
<juv. 5.107> Ipsi pauca velim, facilem si praebeat aurem.
<juv. 5.108> nemo petit, modicis quae mittebantur amicis
<juv. 5.109> a Seneca, quae Piso bonus, quae Cotta solebat
<juv. 5.110> largiri; namque et titulis et fascibus olim
<juv. 5.111> maior habebatur donandi gloria, solum
<juv. 5.112> poscimus ut cenes civiliter, hoc face et esto,
<juv. 5.113> esto, ut nunc multi, dives tibi, pauper amicis.”
<juv. 5.114> Anseris ante ipsum magni iecur, anseribus par
<juv. 5.115> altilis, et flavi dignus ferro Meleagri
<juv. 5.116> spumat aper. post hunc tradentur tubera, si ver
<juv. 5.117> tunc erit et facient optata tonitrua cenas
<juv. 5.118> maiores. tibi habe frumentum,” Alledius inquit,
<juv. 5.119> o Libye, disiunge boves, dum tubera mittas.”
<juv. 5.120> Structorem interea, nequa indignatio desit,
<juv. 5.121> saltantem spectes et chironomunta volanti
<juv. 5.122> cultello, donec peragat dictata magistri
<juv. 5.123> omnia; nec minimo sane discrimine refert,
<juv. 5.124> quo gestu lepores et quo gallina secetur.
<juv. 5.125> duceris planta velut ictus ab Hercule Cacus
<juv. 5.126> et ponere foris, si quid temptaveris umquam
<juv. 5.127> hiscere, tamquam habeas tria nomina, quando propinat
<juv. 5.128> Virro tibi, sumitve tuis contacta labellis
<juv. 5.129> pocula? quis vestrum temerarius usque adeo, quis
<juv. 5.130> perditus, ut dicat regi bibe”? plurima sunt quae
<juv. 5.131> non audent homines perfusa dicere laena.
<juv. 5.132> quadringenta tibi si quis deus aut similis dis
<juv. 5.133> et melior fatis donaret homuncio, quantus,
<juv. 5.134> ex nihilo, quantus fieres Virronis amicus!
<juv. 5.135> da Trebio, pone ad Trebium. vis, frater, ab ipsis
<juv. 5.136> ilibus?” o nummi, vobis hunc praestat honorem,
<juv. 5.137> vos estis fratres, dominus tamen et domini rex
<juv. 5.138> si vis tu fieri, nullus tibi parvolus aula
<juv. 5.139> luserit Aeneas nec filia dulcior illo;
<juv. 5.140> iucundum et carum sterilis facit uxor amicum.
<juv. 5.141> sed tua nunc Mycale pariat licet et pueros tres
<juv. 5.142> in gremium patris fundat semel, ipse loquaci
<juv. 5.143> gaudebit nido, viridem thoraca iubebit
<juv. 5.144> adferri minimasque nuces assemque rogatum,
<juv. 5.145> ad mensam quotiens parasitus venerit infans.
<juv. 5.146> Vilibus ancipites fungi ponentur amicis,
<juv. 5.147> boletus domino, set quales Claudius edit
<juv. 5.148> ante illum uxoris, post quem nihil amplius edit.
<juv. 5.149> Virro sibi et reliquis Virronibus illa iubebit
<juv. 5.150> poma dari, quorum solo pascaris odore,
<juv. 5.151> qualia perpetuus Phaeacum autumnus habebat,
<juv. 5.152> credere quae possis subrepta sororibus Afris:
<juv. 5.153> tu scabie frueris mali, quod in aggere rodit
<juv. 5.154> qui tegitur parma et galea, metuensque flagelli
<juv. 5.155> discit ab hirsuta iaculum torquere capella.
<juv. 5.156> Forsitan inpensae Virronem parcere credas,
<juv. 5.157> hoc agit ut doleas; nam quae comoedia, mimus
<juv. 5.158> quis melior plorante gula? ergo omnia fiunt,
<juv. 5.159> si nescis, ut per lacrimas effundere bilem
<juv. 5.160> cogaris pressoque diu stridere molari.
<juv. 5.161> tu tibi liber homo et regis conviva videris:
<juv. 5.162> captum te nidore suae putat ille culinae;
<juv. 5.163> nec male coniectat: quis enim tam nudus, ut illum
<juv. 5.164> bis ferat, Etruscum puero si contigit aurum
<juv. 5.165> vel nodus tantum et signum de paupere loro?
<juv. 5.166> spes bene cenandi vos decipit: ecce dabit iam
<juv. 5.167> semesum leporem atque aliquid de clunibus apri,
<juv. 5.168> ad nos iam veniet minor altilis.” inde parato
<juv. 5.169> intactoque omnes et stricto pane tacetis.
<juv. 5.170> ille sapit qui te sic utitur, omnia ferre
<juv. 5.171> si potes, et debes, pulsandum vertice raso
<juv. 5.172> praebebis quandoque caput, nec dura timebis
<juv. 5.173> flagra pati, his epulis et tali dignus amico.
<juv. 6.1> Credo Pudicitiam Saturno rege moratam
<juv. 6.2> in terris visamque diu, cum frigida parvas
<juv. 6.3> praeberet spelunca domos ignemque Laremque
<juv. 6.4> et pecus et dominos communi clauderet umbra,
<juv. 6.5> silvestrem montana torum cum sterneret uxor
<juv. 6.6> frondibus et culmo vicinarumque ferarum
<juv. 6.7> pellibus, haut similis tibi, Cynthia, nec tibi, cuius
<juv. 6.8> turbavit nitidos extinctus passer ocellos,
<juv. 6.9> sed potanda ferens infantibus ubera magnis
<juv. 6.10> et saepe horridior glandem ructante marito.
<juv. 6.11> quippe aliter tunc orbe novo caeloque recenti
<juv. 6.12> vivebant homines, qui rupto robore nati
<juv. 6.13> compositive luto nullos habuere parentes.
<juv. 6.14> multa Pudicitiae veteris vestigia forsan
<juv. 6.15> aut aliqua exstiterint et sub Iove, set Iove nondum
<juv. 6.16> barbato, nondum Graecis iurare paratis
<juv. 6.17> per caput alterius, cum furem nemo timeret
<juv. 6.18> caulibus et pomis, et aperto viveret horto.
<juv. 6.19> paulatim deinde ad superos Astraea recessit
<juv. 6.20> hac comite, atque duae pariter fugere sorores.
<juv. 6.21> Anticum et vetus est alienum, Postume, lectum
<juv. 6.22> concutere atque sacri genium contemnere fulcri.
<juv. 6.23> omne aliud crimen mox ferrea protulit aetas:
<juv. 6.24> viderunt primos argentea saecula moechos.
<juv. 6.25> conventum tamen et pactum et sponsalia nostra
<juv. 6.26> tempestate paras, iamque a tonsore magistro
<juv. 6.27> pecteris, et digito pignus fortasse dedisti,
<juv. 6.28> certe sanus eras; uxorem, Postume, ducis?
<juv. 6.29> dic, qua Tisiphone, quibus exagitare colubris?
<juv. 6.30> ferre potes dominam salvis tot restibus ullam,
<juv. 6.31> cum pateant altae caligantesque fenestrae,
<juv. 6.32> cum tibi vicinum se praebeat Aemilius pons?
<juv. 6.33> aut si de multis nullus placet exitus, illud
<juv. 6.34> nonne putas melius, quod tecum pusio dormit?
<juv. 6.35> pusio qui noctu non litigat, exigit a te
<juv. 6.36> nulla iacens illic munuscula nec queritur quod
<juv. 6.37> et lateri parcas nec quantum iussit anheles.
<juv. 6.38> Sed placet Vrsidio lex Iulia, tollere dulcem
<juv. 6.39> cogitat heredem, cariturus turture magno
<juv. 6.40> mullorumque iubis et captatore macello.
<juv. 6.41> quid fieri non posse putes, si iungitur ulla
<juv. 6.42> Vrsidio? si moechorum notissimus olim
<juv. 6.43> stulta maritali iam porrigit ora capistro,
<juv. 6.44> quem totiens texit perituri cista Latini?
<juv. 6.45> quid quod et antiquis uxor de moribus illi
<juv. 6.46> quaeritur? o medici, nimiam pertundite venam,
<juv. 6.47> delicias hominis! Tarpeium limen adora
<juv. 6.48> pronus et auratam Iunoni caede iuvencam,
<juv. 6.49> si tibi contigerit capitis matrona pudici.
<juv. 6.50> paucae adeo Cereris vittas contingere dignae,
<juv. 6.51> quarum non timeat pater oscula: necte coronam
<juv. 6.52> postibus et densos per limina tende corymbos.
<juv. 6.53> unus Hiberinae vir sufficit? ocius illud
<juv. 6.54> extorquebis, ut haec oculo contenta sit uno.
<juv. 6.55> magna tamen fama est cuiusdam rure paterno
<juv. 6.56> viventis? vivat Gabiis ut vixit in agro,
<juv. 6.57> vivat Fidenis, et agello cedo paterno,
<juv. 6.58> quis tamen adfirmat nil actum in montibus aut in
<juv. 6.59> speluncis? adeo senuerunt Iuppiter et Mars?
<juv. 6.60> Porticibusne tibi monstratur femina voto
<juv. 6.61> digna tuo? cuneis an habent spectacula totis
<juv. 6.62> quod securus ames quodque inde excerpere possis?
<juv. 6.63> chironomon Ledam molli saltante Bathyllo
<juv. 6.64> Tuccia vesicae non imperat, Apula gannit
<juv. 6.65> sicut in amplexu subito et miserabile longum;
<juv. 6.66> attendit Thymele: Thymele tunc rustica discit.
<juv. 6.67> Ast aliae, quotiens aulaea recondita cessant
<juv. 6.68> et vacuo clusoque sonant fora sola theatro,
<juv. 6.69> atque a plebeis longe Megalesia, tristes
<juv. 6.70> personam thyrsumque tenent et subligar Acci.
<juv. 6.71> Vrbicus exodio risum movet Atellanae
<juv. 6.72> gestibus Autonoes; hunc diligit Aelia pauper,
<juv. 6.73> solvitur his magno comoedi fibula, sunt quae
<juv. 6.74> Chrysogonum cantare vetent, Hispulla tragoedo
<juv. 6.75> gaudet: an expectas ut Quintilianus ametur?
<juv. 6.76> accipis uxorem de qua citharoedus. Echion
<juv. 6.77> aut Glaphyrus fiat pater Ambrosiusque choraules.
<juv. 6.78> longa per angustos figamus pulpita vicos,
<juv. 6.79> ornentur postes et grandi ianua lauro,
<juv. 6.80> ut testudineo tibi, Lentule, conopeo
<juv. 6.81> nobilis Euryalum aut murmillonem exprimat infans.
<juv. 6.82> Nupta senatori comitata est Eppia ludum
<juv. 6.83> ad Pharon et Nilum famosaque moenia Lagi,
<juv. 6.84> prodigia et mores urbis damnante Canopo.
<juv. 6.85> inmemor illa domus et coniugis atque sororis
<juv. 6.86> nil patriae indulsit, plorantesque improba natos,
<juv. 6.87> utque magis stupeas, ludos Paridemque reliquit,
<juv. 6.88> sed quamquam in magnis opibus plumaque paterna
<juv. 6.89> et segmentatis dormisset parvula cunis,
<juv. 6.90> contempsit pelagus; famam contempserat olim,
<juv. 6.91> cuius apud molles minima est iactura cathedras.
<juv. 6.92> Tyrrhenos igitur fluctus lateque sonantem
<juv. 6.93> pertulit Ionium constanti pectore, quamvis
<juv. 6.94> mutandum totiens esset mare. iusta pericli
<juv. 6.95> si ratio est et honesta, timent pavidoque gelantur
<juv. 6.96> pectore nec tremulis possunt insistere plantis:
<juv. 6.97> fortem animum praestant rebus quas turpiter audent,
<juv. 6.98> si iubeat coniunx, durum est conscendere navem;
<juv. 6.99> tunc sentina gravis, tunc summus vertitur aer.
<juv. 6.100> quae moechum sequitur, stomacho valet, illa maritum
<juv. 6.101> convomit, haec inter nautas et prandet et errat
<juv. 6.102> per puppem et duros gaudet tractare rudentis.
<juv. 6.103> Qua tamen exarsit forma, qua capta iuventa
<juv. 6.104> Eppia? quid vidit propter quod ludia dici
<juv. 6.105> sustinuit? nam Sergiolus iam radere guttur
<juv. 6.106> coeperat et secto requiem sperare lacerto;
<juv. 6.107> praeterea multa in facie deformia, sicut
<juv. 6.108> attritus galea mediisque in naribus ingens
<juv. 6.109> gibbus, et acre malum semper stillantis ocelli,
<juv. 6.110> sed gladiator erat; facit hoc illos Hyacinthos,
<juv. 6.111> hoc pueris patriaeque, hoc praetulit illa sorori
<juv. 6.112> atque viro: ferrum est quod amant, hic Sergius idem
<juv. 6.113> accepta rude coepisset Veiento videri.
<juv. 6.114> Quid privata domus, quid fecerit Eppia, curas?
<juv. 6.115> respice rivales divorum, Claudius audi
<juv. 6.116> quae tulerit, dormire virum cum senserat uxor,
<juv. 6.117> ausa Palatino tegetem praeferre cubili,
<juv. 6.118> sumere nocturnos meretrix Augusta cucullos
<juv. 6.119> linquebat comite ancilla non amplius una.
<juv. 6.120> sed nigrum flavo crinem abscondente galero
<juv. 6.121> intravit calidum veteri centone lupanar
<juv. 6.122> et cellam vacuam atque suam; tunc nuda papillis
<juv. 6.123> prostitit auratis titulum mentita Lyciscae
<juv. 6.124> ostenditque tuum, generose Britannice, ventrem,
<juv. 6.125> excepit blanda intrantis atque aera poposcit;
<juv. 6.127> mox lenone suas iam dimittente puellas
<juv. 6.128> tristis abit, et quod potuit tamen ultima cellam
<juv. 6.129> clausit, adhuc ardens rigidae tentigine volvae,
<juv. 6.130> et lassata viris necdum satiata recessit,
<juv. 6.131> obscurisque genis turpis fumoque lucernae
<juv. 6.132> foeda lupanaris tulit ad pulvinar odorem.
<juv. 6.133> Hippomanes carmenque loquar coctumque venenum
<juv. 6.134> privignoque datum? faciunt graviora coactae
<juv. 6.135> imperio sexus minimumque libidine peccant.
<juv. 6.136> Optima set quare Censennia teste marito? ”
<juv. 6.137> bis quingena dedit: tanti vocat ille pudicam.
<juv. 6.138> nec pharetris Veneris macer est aut lampade fervet:
<juv. 6.139> inde faces ardent, veniunt a dote sagittae,
<juv. 6.140> libertas emitur; coram licet innuat atque
<juv. 6.141> rescribat: vidua est, locuples quae nupsit avaro.
<juv. 6.142> Cur desiderio Bibulae Sertorius ardet?”
<juv. 6.143> si verum excutias, facies, non uxor amatur.
<juv. 6.144> tres rugae subeant et se cutis arida laxet,
<juv. 6.145> fiant obscuri dentes oculique minores:
<juv. 6.146> collige sarcinulas,” dicet libertus, et exi.
<juv. 6.147> iam gravis es nobis, et saepe emungeris, exi
<juv. 6.148> ocius” et propera, sicco venit altera naso.”
<juv. 6.149> interea calet et regnat poscitque maritum
<juv. 6.150> pastores et ovem Canusinam ulmosque Falernas;
<juv. 6.151> quantulum in hoc? pueros omnes, ergastula tota;
<juv. 6.152> quodque domi non est, sed habet, vicinus, ematur.
<juv. 6.153> mense quidem brumae, quo iam mercator Iason
<juv. 6.154> clausus et armatis opstat casa candida nautis,
<juv. 6.155> grandia tolluntur crystallina, maxima rursus
<juv. 6.156> myrrhina, deinde adamans notissimus et Beronices
<juv. 6.157> in digito factus pretiosior: hunc dedit olim
<juv. 6.158> barbarus incestae, dedit hunc Agrippa sorori,
<juv. 6.159> observant ubi festa mero pede sabbata reges
<juv. 6.160> et vetus indulget senibus clementia porcis.
<juv. 6.161> Nullane de tantis gregibus tibi digna videtur? ”
<juv. 6.162> sit formosa decens dives fecunda, vetustos
<juv. 6.163> porticibus disponat avos, intactior omni
<juv. 6.164> crinibus effusis bellum dirimente Sabina,
<juv. 6.165> rara avis in terris nigroque simillima cycno:
<juv. 6.166> quis feret uxorem cui constant omnia? malo,
<juv. 6.167> malo Venusinam quam te, Cornelia, mater
<juv. 6.168> Gracchorum, si cum magnis virtutibus adfers
<juv. 6.169> grande supercilium et numeras in dote triumphos,
<juv. 6.170> tolle tuum, precor, Hannibalem victumque Syphacem
<juv. 6.171> in castris et cum tota Carthagine migra.
<juv. 6.172> Parce, precor, Paean, et tu, dea, pone sagittas;
<juv. 6.173> nil pueri faciunt, ipsam configite matrem,”
<juv. 6.174> Amphion clamat; sed Paean contrahit arcum,
<juv. 6.175> extulit ergo greges natorum ipsumque parentem,
<juv. 6.176> dum sibi nobilior Latonae gente videtur
<juv. 6.177> atque eadem scrofa Niobe fecundior alba.
<juv. 6.178> quae tanti gravitas, quae forma, ut se tibi semper
<juv. 6.179> imputet? huius enim rari summique voluptas
<juv. 6.180> nulla boni, quotiens animo corrupta superbo
<juv. 6.181> plus aloes quam mellis habet, quis deditus autem
<juv. 6.182> usque adeo est, ut non illam quam laudibus effert
<juv. 6.183> horreat inque diem septenis oderit horis?
<juv. 6.184> Quaedam parva quidem, sed non toleranda maritis,
<juv. 6.185> nam quid rancidius, quam quod se non putat ulla
<juv. 6.186> formosam nisi quae de Tusca Graecula facta est,
<juv. 6.187> de Sulmonensi mera Cecropis? omnia Graece,
<juv. 6.188> cum sit turpe magis nostris nescire Latine;
<juv. 6.189> hoc sermone pavent, hoc iram gaudia curas,
<juv. 6.190> hoc cuncta effundunt animi secreta: quid ultra?
<juv. 6.191> concumbunt Graece, dones tamen ista puellis
<juv. 6.192> tune etiam, quam sextus et octogensimus annus
<juv. 6.193> pulsat, adhuc Graece? non est hic sermo pudicus
<juv. 6.194> in vetula: quotiens lascivum intervenit illud
<juv. 6.195> ζωὴ καὶ ψυχή, modo sub lodice relictis
<juv. 6.196> uteris in turba, quod enim non excitet inguen
<juv. 6.197> vox blanda et nequam? digitos habet, ut tame omnes
<juv. 6.198> subsidant pinnae, dicas haec mollius Haemo
<juv. 6.199> quamquam et Carpophoro, facies tua conputat annos.
<juv. 6.200> Si tibi legitimis pactam iunctamque tabellis
<juv. 6.201> non es amaturus, ducendi nulla videtur
<juv. 6.202> causa, nec est quare cenam et mustacea perdas
<juv. 6.203> labente officio crudis donanda, nec illud
<juv. 6.204> quod prima pro nocte datur, cum lance beata
<juv. 6.205> Dacicus et scripto radiat Germanicus auro.
<juv. 6.206> si tibi simplicitas uxoria, deditus uni
<juv. 6.207> est animus, summitte caput cervice parata
<juv. 6.208> ferre iugum, nullam invenies quae parcat amanti:
<juv. 6.209> ardeat ipsa licet, tormentis gaudet amantis
<juv. 6.210> et spoliis; igitur longe minus utilis illi
<juv. 6.211> uxor, quisquis erit bonus optandusque maritus.
<juv. 6.212> nil umquam invita donabis coniuge, vendes
<juv. 6.213> hac opstante nihil, nihil, haec si nolet, emetur.
<juv. 6.214> haec dabit affectus: ille excludatur amicus
<juv. 6.215> iam senior, cuius barbam tua ianua vidit.
<juv. 6.216> testandi cum sit lenonibus atque lanistis
<juv. 6.217> libertas et iuris idem contingat harenae,
<juv. 6.218> non unus tibi rivalis dictabitur heres.
<juv. 6.219> Pone crucem servo.” meruit quo crimine servus
<juv. 6.220> supplicium? quis testis adest? quis detulit? audi;
<juv. 6.221> nulla umquam de morte hominis cunctatio longa est.”
<juv. 6.222> o demens, ita servus homo est? nil fecerit, esto:
<juv. 6.223> hoc volo, sic iubeo, sit pro ratione voluntas.”
<juv. 6.224> imperat ergo viro. set mox haec regna relinquit
<juv. 6.225> permutatque domos et flammea conterit, inde
<juv. 6.226> avolat et spreti repetit vestigia lecti;
<juv. 6.227> ornatas paulo ante fores, pendentia linquit
<juv. 6.228> vela domus et adhuc virides in limine ramos.
<juv. 6.229> sic crescit numerus, sic fiunt octo mariti
<juv. 6.230> quinque per autumnos, titulo res digna sepulchri.
<juv. 6.231> Desperanda tibi salva concordia socru,
<juv. 6.232> illa docet spoliis nudi gaudere mariti,
<juv. 6.233> illa docet missis a corruptore tabellis
<juv. 6.234> nil rude nec simplex rescribere, decipit illa
<juv. 6.235> custodes aut aere domat; tunc corpore sano
<juv. 6.236> advocat Archigenen onerosaque pallia iactat.
<juv. 6.237> abditus interea latet et secretus adulter,
<juv. 6.238> inpatiensque morae silet et praeputia ducit.
<juv. 6.239> scilicet expectas ut tradat mater honestos
<juv. 6.240> atque alios mores quam quos habet? utile porro
<juv. 6.241> filiolam turpi vetulae producere turpem.
<juv. 6.242> Nulla fere causa est in qua non femina litem
<juv. 6.243> moverit. accusat Manilia, si rea non est.
<juv. 6.244> conponunt ipsae per se formantque libellos,
<juv. 6.245> principium atque locos Celso dictare paratae.
<juv. 6.246> Endromidas Tyrias et femineum ceroma
<juv. 6.247> quis nescit, vel quis non vidit vulnera pali,
<juv. 6.248> quem cavat adsiduis rudibus scutoque lacessit
<juv. 6.249> atque omnes implet numeros dignissima prorsus
<juv. 6.250> Florali matrona tuba, nisi si quid in illo
<juv. 6.251> pectore plus agitat veraeque paratur harenae,
<juv. 6.252> quem praestare potest mulier galeata pudorem,
<juv. 6.253> quae fugit a sexu? vires amat: haec tamen ipsa
<juv. 6.254> vir nollet fieri, nam quantula nostra voluptas!
<juv. 6.255> quale decus, rerum si coniugis auctio fiat,
<juv. 6.256> balteus et manicae et cristae crurisque sinistri
<juv. 6.257> dimidium tegimen! vel, si diversa movebit
<juv. 6.258> proelia, tu felix ocreas vendente puella.
<juv. 6.259> hae sunt quae tenui sudant in cyclade, quarum
<juv. 6.260> delicias et panniculus bombycinus urit.
<juv. 6.261> aspice quo fremitu monstratos perferat ictus
<juv. 6.262> et quanto galeae curvetur pondere, quanta
<juv. 6.263> poplitibus sedeat quam denso fascia libro,
<juv. 6.264> et ride positis scaphium cum sumitur armis.
<juv. 6.265> dicite vos, neptes Lepidi caecive Metelli
<juv. 6.266> Gurgitis aut Fabii, quae ludia sumpserit umquam
<juv. 6.267> hos habitus, quando ad palum gemat uxor Asyli.
<juv. 6.268> Semper habet lites alternaque iurgia lectus
<juv. 6.269> in quo nupta iacet; minimum dormitur in illo.
<juv. 6.270> tum gravis illa viro, tunc orba tigride peior,
<juv. 6.271> cum simulat gemitus occulti conscia facti;
<juv. 6.272> aut odit pueros aut ficta paelice plorat,
<juv. 6.273> uberibus semper lacrimis semperque paratis
<juv. 6.274> in statione sua atque expectantibus illam,
<juv. 6.275> quo iubeat manare modo; tu credis amorem,
<juv. 6.276> tu tibi tunc, uruca, places fletumque labellis
<juv. 6.277> exorbes, quae scripta et quot lecture tabellas,
<juv. 6.278> si tibi zelotypae retegantur scrinia moechae!
<juv. 6.279> sed iacet in servi complexibus aut equitis. dic,
<juv. 6.280> dic aliquem sodes hic, Quintiliane, colorem.”
<juv. 6.281> haeremus. dic ipsa.” olim convenerat,” inquit,
<juv. 6.282> ut faceres tu quod velles, nec non ego possem
<juv. 6.283> indulgere mihi. clames licet et mare caelo
<juv. 6.284> confundas, homo sum.” nihil est audacius illis
<juv. 6.285> deprensis: iram atque animos a crimine sumunt.
<juv. 6.286> Unde haec monstra tamen vel quo de fonte, requiris?
<juv. 6.287> praestabat castas humilis fortuna Latinas
<juv. 6.288> quondam, nec vitiis contingi parva sinebant
<juv. 6.289> tecta labor somnique breves et vellere Tusco
<juv. 6.290> vexatae duraeque manus ac proximus urbi
<juv. 6.291> Hannibal et stantes Collina turre mariti,
<juv. 6.292> nunc patimur longae pacis mala, saevior armis
<juv. 6.293> luxuria incubuit victumque ulciscitur orbem,
<juv. 6.294> nullum crimen abest facinusque libidinis, ex quo
<juv. 6.295> paupertas Romana perit, hinc fluxit ad istos
<juv. 6.296> et Sybaris colles, hinc et Rhodos et Miletos
<juv. 6.297> atque coronatum et petulans madidumque Tarentum
<juv. 6.298> prima peregrinos obscaena pecunia mores
<juv. 6.299> intulit, et turpi fregerunt saecula luxu
<juv. 6.300> divitiae molles, quid enim Venus ebria curat?
<juv. 6.301> inguinis et capitis quae sint discrimina, nescit
<juv. 6.302> grandia quae mediis iam noctibus ostrea mordet,
<juv. 6.303> cum perfusa mero spumant unguenta Falerno,
<juv. 6.304> cum bibitur concha, cum iam vertigine tectum
<juv. 6.305> ambulat et geminis exsurgit mensa lucernis.
<juv. 6.306> I nunc et dubita, qua sorbeat aera sanna
<juv. 6.307> Tullia, quid dicat notae collactea Maurae
<juv. 6.308> Maura, Pudicitiae veterem cum praeterit aram.
<juv. 6.309> noctibus hic ponunt lecticas, micturiunt hic
<juv. 6.310> effigiemque deae longis siphonibus implent
<juv. 6.311> inque vices equitant ac Luna teste moventur;
<juv. 6.312> inde domos abeunt: tu calcas luce reversa
<juv. 6.313> coniugis urinam magnos visurus amicos.
<juv. 6.314> Nota bonae secreta deae, cum tibia lumbos
<juv. 6.315> incitat et cornu pariter vinoque feruntur
<juv. 6.316> attonitae crinemque rotant ululantque Priapi
<juv. 6.317> maenades. o quantus tunc illis mentibus ardor
<juv. 6.318> concubitus, quae vox saltante libidine, quantus
<juv. 6.319> ille meri veteris per crura madentia torrens!
<juv. 6.320> lenonum ancillas posita Saufeia corona
<juv. 6.321> provocat ac tollit pendentis praemia coxae;
<juv. 6.322> ipsa Medullinae fluctum crisantis adorat:
<juv. 6.323> palma inter dominas, virtus natalibus aequa,
<juv. 6.324> nil ibi per ludum simulabitur, omnia fient
<juv. 6.325> ad verum, quibus incendi iam frigidus aevo
<juv. 6.326> Laomedontiades et Nestoris hirnea possit,
<juv. 6.327> tunc prurigo morae inpatiens, tum femina simplex,
<juv. 6.328> ac pariter toto repetitus clamor ab antro
<juv. 6.329> iam fas est, admitte viros.” si dormit adulter,
<juv. 6.330> illa iubet sumpto iuvenem properare cucullo;
<juv. 6.331> si nihil est, servis incurritur; abstuleris spem
<juv. 6.332> servorum, veniet conductus aquarius; hic si
<juv. 6.333> quaeritur et desunt homines, mora nulla per ipsam,
<juv. 6.334> quo minus imposito clunem summittat asello.
<juv. 6.335> atque utinam ritus veteres et publica saltem
<juv. 6.336> his intacta malis agerentur sacra! sed omnes
<juv. 6.337> noverunt Mauri atque. Indi quae psaltria penem
<juv. 6.338> maiorem, quam sunt duo Caesaris Anticatones,
<juv. 6.339> illuc, testiculi sibi conscius unde fugit mus,
<juv. 6.340> intulerit, ubi velari pictura iubetur
<juv. 6.341> quaecumque alterius sexus imitata figuras.
<juv. 6.342> Et quis tune hominum contemptor numinis? aut quis
<juv. 6.343> simpuvium ridere Numae nigrumque catinum
<juv. 6.344> et Vaticano fragiles de monte patellas
<juv. 6.345> ausus erat? sed nunc ad quas non Clodius aras?
<juv. 6.349> iamque eadem summis pariter minimisque libido,
<juv. 6.350> nec melior, silicem pedibus quae conterit atrum,
<juv. 6.351> quam quae longorum vehitur cervice Syrorum.
<juv. 6.352> Ut spectet ludos, conducit Ogulnia vestem,
<juv. 6.353> conducit comites sellam cervical amicas
<juv. 6.354> nutricem et flavam cui det mandata puellam,
<juv. 6.355> haec tamen argenti superest quodcumque paterni
<juv. 6.356> levibus athletis et vasa novissima donat;
<juv. 6.357> multis res angusta domi, sed nulla pudorem
<juv. 6.358> paupertatis habet nec se metitur ad illum
<juv. 6.359> quem dedit haec posuitque modum, tamen utile quid sit
<juv. 6.360> prospiciunt aliquando viri, frigusque famemque
<juv. 6.361> formica tandem quidam expavere magistra:
<juv. 6.362> prodiga non sentit pereuntem femina censum.
<juv. 6.363> ac velut exhausta redivivus pullulet arca
<juv. 6.364> nummus et e pleno tollatur semper acervo,
<juv. 6.365> non umquam re putant quanti sibi gaudia constent.
<juv. 6.O 1> In quacumque domo vivit luditque professus
<juv. 6.O 2> obscenum, tremula promittit et omnia dextra,
<juv. 6.O 3> invenies omnis turpes similesque cinaedis.
<juv. 6.O 4> his violare cibos sacraeque adsistere mensae
<juv. 6.O 5> permittunt, et vasa iubent frangenda lavari,
<juv. 6.O 6> cum colocyntha bibit vel cum barbata chelidon.
<juv. 6.O 7> purior ergo tuis laribus meliorque lanista,
<juv. 6.O 8> in cuius numero longe migrare iubetur
<juv. 6.O 9> psellus ab Eupholio; quid quod nec retia turpi
<juv. 6.O 10> iunguntur tunicae, nec cella ponit eadem
<juv. 6.O 11> munimenta umeri pulsatamque arma tridentem
<juv. 6.O 12> qui nudus pugnare solet? pars ultima ludi
<juv. 6.O 13> accipit has animas aliusque in carcere nervos,
<juv. 6.O 14> sed tibi communem calicem facit uxor et illis,
<juv. 6.O 15> cum quibus Albanum Surrentinumque recuset
<juv. 6.O 16> flava ruinosi lupa degustare sepulchri,
<juv. 6.O 17> horum consiliis nubunt subitaeque recedunt,
<juv. 6.O 18> his languentem animum servant et seria vitae,
<juv. 6.O 19> his clunem atque latus discunt vibrare magistris,
<juv. 6.O 20> quicquid praeterea scit qui docet, haud tamen illi
<juv. 6.O 21> semper habenda fides: oculos fuligine pascit
<juv. 6.O 22> distinctus croceis et reticulatus adulter,
<juv. 6.O 23> suspectus tibi sit quanto vox mollior et quo
<juv. 6.O 24> saepius in teneris haerebit dextera lumbis,
<juv. 6.O 25> hic erit in lecto fortissimus: exuit illic
<juv. 6.O 26> personam docili Thais saltata Triphallo.
<juv. 6.O 27> quem rides? aliis hunc mimum! sponsio fiat:
<juv. 6.O 28> purum te contendo virum, contendo: fateris?
<juv. 6.O 29> an vocat ancillas tortoris pergula?” Novi
<juv. 6.O 30> consilia et veteres quaecumque monetis amici:
<juv. 6.O 31> pone seram, cohibe.” sed quis custodiat ipsos
<juv. 6.O 32> custodes, qui nunc lascivae furta puellae
<juv. 6.O 33> hac mercede silent? crimen commune tacetur:
<juv. 6.O 34> prospicit hoc prudens et ab illis incipit uxor
<juv. 6.366> Sunt quas eunuchi inbelles ac mollia semper
<juv. 6.367> oscula delectent et desperatio barbae
<juv. 6.368> et quod abortivo non est opus. illa voluptas
<juv. 6.369> summa tamen, quod iam calida matura iuventa
<juv. 6.370> inguina traduntur medicis, iam pectine nigro;
<juv. 6.371> ergo expectatos ac iussos crescere primum
<juv. 6.372> testiculos, postquam coeperunt esse bilibres,
<juv. 6.373> tonsoris damno tantum rapit Heliodorus.
<juv. 6.373a> mangonum pueros vera ac miserabilis urit
<juv. 6.373b> debilitas, follisque pudet cicerisque relicti.
<juv. 6.374> conspicuus longe cunctisque notabilis intrat
<juv. 6.375> balnea nec dubie custodem vitis et horti
<juv. 6.376> provocat a domina factus spado, dormiat ille
<juv. 6.377> cum domina, sed tu iam durum, Postume, iamque
<juv. 6.378> tondendum eunucho Bromium committere noli.
<juv. 6.379> Si gaudet cantu, nullius fibula durat
<juv. 6.380> vocem vendentis praetoribus, organa semper
<juv. 6.381> in manibus, densi radiant testudine tota
<juv. 6.382> sardonyches; crispo numerantur pectine chordae,
<juv. 6.383> quo tener Hedymeles operas dedit: hunc tenet, hoc se
<juv. 6.384> solatur, gratoque indulget basia plectro.
<juv. 6.385> quaedam de numero Lamiarum ac nominis Appi
<juv. 6.386> et farre et vino Ianum Vestamque rogabat,
<juv. 6.387> an Capitolinam deberet Pollio quercum
<juv. 6.388> sperare et fidibus promittere, quid faceret plus
<juv. 6.389> aegrotante viro, medicis quid tristibus erga
<juv. 6.390> filiolum? stetit ante aram nec turpe putavit
<juv. 6.391> pro cithara velare caput dictataque verba
<juv. 6.392> pertulit, ut mos est, et aperta palluit agna.
<juv. 6.393> dic mihi nunc quaeso, die, antiquissime divom,
<juv. 6.394> respondes his, Iane pater? magna otia caeli;
<juv. 6.395> non est, quod video, non est quod agatur aput vos.
<juv. 6.396> haec de comoedis te consulit, illa tragoedum
<juv. 6.397> commendare volet, varicosus fiet haruspex.
<juv. 6.398> Sed cantet potius quam totam pervolet urbem
<juv. 6.399> audax et coetus possit quae ferre virorum
<juv. 6.400> cumque paludatis ducibus praesente marito
<juv. 6.401> ipsa loqui recta facie siccisque mamillis.
<juv. 6.402> haec eadem novit quid toto fiat in orbe, quid Seres,
<juv. 6.403> quid Thraces agant, secreta novercae
<juv. 6.404> et pueri, quis amet, quis diripiatur adulter;
<juv. 6.405> dicet quis viduam praegnatem fecerit et quo
<juv. 6.406> mense, quibus verbis concumbat quaeque, modis quot.
<juv. 6.407> instantem regi Armenio Partimque cometen
<juv. 6.408> prima videt, famam rumoresque illa recentis
<juv. 6.409> excipit ad portas, quosdam facit; isse Niphaten
<juv. 6.410> in populos magnoque illic cuncta arva teneri
<juv. 6.411> diluvio, nutare urbes, subsidere terras
<juv. 6.412> quocumque in trivio cuicumque est obvia, narrat.
<juv. 6.413> Nec tamen id vitium magis intolerabile quam quae
<juv. 6.414> vicinos humiles rapere et concidere loris
<juv. 6.415> exorata solet, nam si latratibus alti
<juv. 6.416> rumpuntur somni, fustes huc ocius,” inquit,
<juv. 6.417> adferte” atque illis dominum iubet ante feriri,
<juv. 6.418> deinde canem, gravis occursu, taeterrima vultu.
<juv. 6.419> balnea nocte subit, conchas et castra moveri
<juv. 6.420> nocte iubet, magno gaudet sudare tumultu,
<juv. 6.421> cum lassata gravi ceciderunt bracchia massa,
<juv. 6.422> callidus et cristae digitos inpressit aliptes
<juv. 6.423> ac summum dominae femur exclamare coegit,
<juv. 6.424> convivae miseri interea somnoque fameque
<juv. 6.425> urguentur. tandem illa venit rubicundula, totum
<juv. 6.426> oenophorum sitiens, plena quod tenditur urna
<juv. 6.427> admotum pedibus, de quo sextarius alter
<juv. 6.428> ducitur ante cibum rabidam facturus orexim,
<juv. 6.429> dum redit et loto terram ferit intestino,
<juv. 6.430> marmoribus rivi properant, aurata Falernum
<juv. 6.431> pelvis olet; nam sic tamquam alta in dolia longus
<juv. 6.432> deciderit serpens, bibit et vomit, ergo maritus
<juv. 6.433> nauseat atque oculis bilem substringit opertis.
<juv. 6.434> Illa tamen gravior, quae cum discumbere coepit,
<juv. 6.435> laudat Vergilium, periturae ignoscit Elissae,
<juv. 6.436> committit vates et comparat, inde Maronem
<juv. 6.437> atque alia parte in trutina suspendit Homerum.
<juv. 6.438> cedunt grammatici, vincuntur rhetores, omnis
<juv. 6.439> turba tacet, nec causidicus nec praeco loquetur,
<juv. 6.440> altera nec mulier; verborum tanta cadit vis,
<juv. 6.441> tot pariter pelves ac tintinnabula dicas
<juv. 6.442> pulsari, iam nemo tubas, nemo aera fatiget:
<juv. 6.443> una laboranti poterit succurrere Lunae,
<juv. 6.444> inponit finem sapiens et rebus honestis;
<juv. 6.445> nam quae docta nimis cupit et facunda videri,
<juv. 6.446> crure tenus medio tunicas succingere debet,
<juv. 6.447> caedere Silvano porcum, quadrante lavari.
<juv. 6.448> non habeat matrona, tibi quae iuncta recumbit,
<juv. 6.449> dicendi genus aut curvum sermone rotato
<juv. 6.450> torqueat enthymema, nec historias sciat omnes,
<juv. 6.451> sed quaedam ex libris et non intellegat, odi
<juv. 6.452> hanc ego quae repetit volvitque Palaemonis artem
<juv. 6.453> servata semper lege et ratione loquendi
<juv. 6.454> ignotosque mihi tenet antiquaria versus
<juv. 6.455> nec curanda viris opicae castigat amicae
<juv. 6.456> verba; soloecismum liceat fecisse marito.
<juv. 6.457> Nil non permittit mulier sibi, turpe putat nil,
<juv. 6.458> cum virides gemmas collo circumdedit et cum
<juv. 6.459> auribus extentis magnos commisit elenchos;
<juv. 6.460> intolerabilis nihil est quam femina dives.
<juv. 6.461> interea foeda aspectu ridendaque multo
<juv. 6.462> pane tumet facies aut pinguia Poppaeana
<juv. 6.463> spirat, et hinc miseri viscantur labra mariti:
<juv. 6.464> ad moechum lota veniunt cute. quando videri
<juv. 6.465> vult formosa domi? moechis foliata parantur,
<juv. 6.466> his emitur quidquid graciles huc mittitis Indi.
<juv. 6.467> tandem aperit vultum et tectoria prima reponit;
<juv. 6.468> incipit agnosci, atque illo lacte fovetur
<juv. 6.469> propter quod secum comites educit asellas
<juv. 6.470> exul Hyperboreum si dimittetur ad axem.
<juv. 6.471> sed quae mutatis inducitur atque fovetur
<juv. 6.472> tot medicaminibus coctaeque siliginis offas
<juv. 6.473> accipit et madidae, facies dicetur an ulcus?
<juv. 6.474> Est pretium curae penitus cognoscere toto
<juv. 6.475> quid faciant agitentque die. si nocte maritus
<juv. 6.476> aversus iacuit, periit libraria, ponunt
<juv. 6.477> cosmetae tunicas, tarde venisse Liburnus
<juv. 6.478> dicitur et poenas alieni pendere somni
<juv. 6.479> cogitur; hic frangit ferulas, rubet ille flagello,
<juv. 6.480> hic scutica; sunt quae tortoribus annua praestent.
<juv. 6.481> verberat atque obiter faciem linit, audit amicas,
<juv. 6.482> aut latum pictae vestis considerat aurum,
<juv. 6.483> et caedit, longi relegit transversa diurni
<juv. 6.484> et caedit, donec lassis caedentibus exi”
<juv. 6.485> intonet horrendum iam cognitione peracta.
<juv. 6.486> Praefectura domus Sicilia non mitior aula;
<juv. 6.487> nam si constituit solitoque decentius optat
<juv. 6.488> ornari et properat iamque experiatur in hortis
<juv. 6.489> aut aput Isiacae potius sacraria lenae,
<juv. 6.490> disponit crinem laceratis ipsa capillis
<juv. 6.491> nuda umero Psecas infelix nudisque mamillis.
<juv. 6.492> altior hic quare cincinnus? ”taurea punit
<juv. 6.493> continuo flexi crimen facinusque capilli.
<juv. 6.494> quid Psecas admisit? quaenam est hic culpa puellae,
<juv. 6.495> si tibi displicuit nasus tuus? altera laevum
<juv. 6.496> extendit pectitque comas et volvit in orbem.
<juv. 6.497> est in consilio materna admotaque lanis
<juv. 6.498> emerita quae cessat acu; sententia prima
<juv. 6.499> huius erit, post hanc aetate atque arte minores
<juv. 6.500> censebunt, tamquam famae discrimen agatur
<juv. 6.501> aut animae: tanta est quaerendi cura decoris,
<juv. 6.502> tot premit ordinibus, tot adhuc conpagibus altum
<juv. 6.503> aedificat caput; Andromachen a fronte videbis;
<juv. 6.504> post minor est, credas aliam, cedo si breve parvi
<juv. 6.505> sortita est lateris spatium breviorque videtur
<juv. 6.506> virgine Pygmaea nullis adiuta cothurnis
<juv. 6.507> et levis erecta consurgit ad oscula planta.
<juv. 6.508> nulla viri cura interea nec mentio fiet
<juv. 6.509> damnorum. vivit tamquam vicina mariti,
<juv. 6.510> hoc solo propior quod amicos coniugis odit
<juv. 6.511> et servos, gravis est rationibus. Ecce furentis
<juv. 6.512> Bellonae matrisque deum chorus intrat et ingens
<juv. 6.513> semivir, obscaeno facies reverenda minori,
<juv. 6.514> mollia qui rapta secuit genitalia testa
<juv. 6.515> iam pridem, cui rauca cohors, cui tympana cedunt,
<juv. 6.516> plebeia et Phrygia vestitur bucca tiara.
<juv. 6.517> grande sonat metuique iubet Septembris et Austri
<juv. 6.518> adventum, nisi se centum lustraverit ovis
<juv. 6.519> et xerampelinas veteres donaverit ipsi,
<juv. 6.520> ut quidquid subiti et magni discriminis instat
<juv. 6.521> in tunicas eat et totum semel expiet annum,
<juv. 6.522> hibernum fracta glacie descendet in amnem,
<juv. 6.523> ter matutino Tiberi mergetur et ipsis
<juv. 6.524> verticibus timidum caput abluet, inde superbi
<juv. 6.525> totum regis agrum nuda ac tremibunda cruentis
<juv. 6.526> erepet genibus; si candida iusserit Io,
<juv. 6.527> ibit ad Aegypti finem calidaque petitas
<juv. 6.528> a Meroe portabit aquas ut spargat in aede
<juv. 6.529> Isidis, antiquo quae proxima surgit ovili.
<juv. 6.530> credit enim ipsius dominae se voce moneri:
<juv. 6.531> en animam et mentem cum qua di nocte loquantur!
<juv. 6.532> ergo hic praecipuum summumque meretur honorem,
<juv. 6.533> qui grege linigero circumdatus et grege calvo
<juv. 6.534> plangentis populi currit derisor Anulus.
<juv. 6.535> ille petit veniam, quotiens non abstinet uxor
<juv. 6.536> concubitu sacris observandisque diebus
<juv. 6.537> magnaque debetur violato poena cadurco
<juv. 6.538> et movisse caput visa est argentea serpens;
<juv. 6.539> illius lacrimae meditataque murmura praestant
<juv. 6.540> ut veniam culpae non abnuat, ansere magno
<juv. 6.541> scilicet et tenui popano corruptus, Osiris.
<juv. 6.542> Cum dedit ille locum, cophino faenoque relicto
<juv. 6.543> arcanam Iudaea tremens mendicat in aurem,
<juv. 6.544> interpres legum Solymarum et magna sacerdos
<juv. 6.545> arboris ac summi fida internuntia caeli.
<juv. 6.546> implet et illa manum, set parcius; aere minuto
<juv. 6.547> qualiacumque voles Iudaei somnia vendunt.
<juv. 6.548> Spondet amatorem tenerum vel divitis orbi
<juv. 6.549> testamentum ingens calidae pulmone columbae
<juv. 6.550> tractato Armenius vel Commagenus haruspex;
<juv. 6.551> pectora pullorum rimabitur, exta catelli,
<juv. 6.552> interdum et pueri; faciet quod deferat ipse.
<juv. 6.553> Chaldaeis set maior erit fiducia: quidquid
<juv. 6.554> dixerit astrologus, credent a fonte relatum
<juv. 6.555> Hammonis, quoniam Delphis oracula cessant
<juv. 6.556> et genus humanum damnat caligo futuri,
<juv. 6.557> praecipuus tamen est horum, qui saepius exul,
<juv. 6.560> inde fides artis, sonuit si dextera ferro
<juv. 6.561> laevaque, si longe castrorum in carcere mansit,
<juv. 6.562> nemo mathematicus genium indemnatus habebit,
<juv. 6.563> sed qui paene perit, cui vix in Cyclada mitti
<juv. 6.564> contigit et parva tandem caruisse Seripho.
<juv. 6.565> Consulit ictericae lento de funere matris,
<juv. 6.566> ante tamen de te Tanaquil tua, quando sororem
<juv. 6.567> efferat et patruos, an sit victurus adulter
<juv. 6.568> post ipsam: quid enim maius dare numina possunt?
<juv. 6.569> haec tamen ignorat quid sidus triste minetur
<juv. 6.570> Saturni, quo laeta Venus se proferat astro,
<juv. 6.571> quis mensis damnis, quae dentur tempora lucro:
<juv. 6.572> illius occursus etiam vitare memento,
<juv. 6.573> in cuius manibus ceu pinguia sucina tritas
<juv. 6.574> cernis ephemeridas, quae nullum consulit et iam
<juv. 6.575> consulitur, quae castra viro patriamque petente
<juv. 6.576> non ibit pariter numeris revocata Thrasylli.
<juv. 6.577> ad primum lapidem vectari cum placet, hora
<juv. 6.578> sumitur ex libro; si prurit frictus ocelli
<juv. 6.579> angulus, inspecta genesi collyria poscit;
<juv. 6.580> aegra licet iaceat, capiendo nulla videtur
<juv. 6.581> aptior hora cibo nisi quam dederit Petosiris.
<juv. 6.582> Si mediocris erit, spatium lustrabit utrimque
<juv. 6.583> metarum et sortes ducet frontemque manumque
<juv. 6.584> praebebit vati crebrum poppysma roganti,
<juv. 6.585> divitibus responsa dabit Phryx augur, et Indus
<juv. 6.586> conductus, dabit astrorum mundique peritus
<juv. 6.587> atque aliquis senior qui publica fulgura condit:
<juv. 6.588> plebeium in circo positum est et in aggere fatum;
<juv. 6.589> quae nudis longum ostendit cervicibus aurum
<juv. 6.590> consulit ante falas delphinorumque columnas
<juv. 6.591> an saga vendenti nubat caupone relicto.
<juv. 6.592> Hae tamen et partus subeunt discrimen et omnis
<juv. 6.593> nutricis tolerant fortuna urguente labores;
<juv. 6.594> sed iacet aurato vix ulla puerpera lecto,
<juv. 6.595> tantum artes huius, tantum medicamina possunt,
<juv. 6.596> quae steriles facit atque homines in ventre necandos
<juv. 6.597> conducit. gaude, infelix, atque ipse bibendum
<juv. 6.598> porrige quidquid erit; nam si distendere vellet
<juv. 6.599> et vexare uterum pueris salientibus, esses
<juv. 6.600> Aethiopis fortasse pater, mox decolor heres
<juv. 6.601> impleret tabulas numquam tibi mane videndus.
<juv. 6.602> Transeo suppositos et gaudia votaque saepe
<juv. 6.603> ad spurcos decepta lacus, atque inde petitos
<juv. 6.604> pontifices, salios Scaurorum nomina falso
<juv. 6.605> corpore laturos, stat Fortuna inproba noctu
<juv. 6.606> adridens nudis infantibus; hos fovet omni
<juv. 6.607> involvitque sinu, domibus tunc porrigit altis
<juv. 6.608> secretumque sibi mimum parat; hos amat, his se
<juv. 6.609> ingerit utque suos semper producit alumnos.
<juv. 6.610> Hic magicos adfert cantus, hic Thessala vendit
<juv. 6.611> philtra, quibus valeat mentem vexare mariti
<juv. 6.612> et solea pulsare natis: quod desipis, inde est,
<juv. 6.613> inde animi caligo et magna oblivio rerum
<juv. 6.614> quas modo gessisti. tamen hoc tolerabile, si non
<juv. 6.615> et furere incipias ut avunculus ille Neronis,
<juv. 6.616> cui totam tremuli frontem Caesonia pulli
<juv. 6.617> infudit. quae non faciet quod principis uxor?
<juv. 6.618> ardebant cuncta et fracta conpage ruebant,
<juv. 6.619> non aliter quam si fecisset Iuno maritum
<juv. 6.620> insanum, minus ergo nocens erit Agrippinae
<juv. 6.621> boletus, siquidem unius praecordia pressit
<juv. 6.622> ille senis tremulumque caput descendere iussit
<juv. 6.623> in caelum et longa manantia labra saliva;
<juv. 6.624> haec poscit ferrum atque ignes, haec potio torquet,
<juv. 6.625> haec lacerat mixtos equitum cum sanguine patres.
<juv. 6.626> tanti partus equae, tanti una venefica constat.
<juv. 6.627> Oderunt natos de paelice: nemo repugnet,
<juv. 6.628> nemo vetet, iam iam privignum occidere fas est.
<juv. 6.629> vos ego, pupilli, moneo, quibus amplior est res,
<juv. 6.630> custodite animas et nulli credite mensae:
<juv. 6.631> livida materno fervent adipata veneno.
<juv. 6.632> mordeat ante aliquis quidquid porrexerit illa
<juv. 6.633> quae peperit, timidus praegustet pocula papas.
<juv. 6.634> Fingimus haec altum satura sumente cothurnum
<juv. 6.635> scilicet, et finem egressi legemque priorum
<juv. 6.636> grande Sophocleo carmen bacchamur hiatu,
<juv. 6.637> montibus ignotum Rutulis caeloque Latino?
<juv. 6.638> nos utinam vani. set clamat Pontia feci,
<juv. 6.639> confiteor, puerisque meis aconita paravi,
<juv. 6.640> quae deprensa patent; facinus tamen ipsa peregi.”
<juv. 6.641> tune duos una, saevissima vipera, cena?
<juv. 6.642> tune duos? septem, si septem forte fuissent! ”
<juv. 6.643> Credamus tragicis quidquid de Colchide torva
<juv. 6.644> dicitur et Procne; nil contra conor. et illae
<juv. 6.645> grandia monstra suis audebant temporibus, sed
<juv. 6.646> non propter nummos; minor admiratio summis
<juv. 6.647> debetur monstris, quotiens facit ira nocentes
<juv. 6.648> hunc sexum et rabie iecur incendente feruntur
<juv. 6.649> praecipites, ut saxa iugis abrupta, quibus mons
<juv. 6.650> subtrahitur clivoque latus pendente recedit:
<juv. 6.651> illam ego non tulerim, quae conputat et scelus ingens
<juv. 6.652> sana facit, spectant subeuntem fata mariti
<juv. 6.653> Alcestim, et similis si permutatio detur,
<juv. 6.654> morte viri cupiant animam servare catellae.
<juv. 6.655> occurrent multae tibi Belides atque Eriphylae
<juv. 6.656> mane, Clytaemestram nullus non vicus habebit,
<juv. 6.657> hoc tantum refert, quod Tyndaris illa bipennem
<juv. 6.658> insulsam et fatuam dextra laevaque tenebat,
<juv. 6.659> at nunc res agitur tenui pulmone rubetae;
<juv. 6.660> sed tamen et ferro, si praegustarit Atrides
<juv. 6.661> Pontica ter victi cautus medicamina regis.
<juv. 7.1> Et spes et ratio studiorum in Caesare tantum;
<juv. 7.2> solus enim tristes hac tempestate Camenas
<juv. 7.3> respexit, cum iam celebres notique poetae
<juv. 7.4> balneolum Gabiis, Romae conducere furnos
<juv. 7.5> temptarent, nec foedum alii nec turpe putarent
<juv. 7.6> praecones fieri, cum desertis Aganippes
<juv. 7.7> vallibus esuriens migraret in atria Clio;
<juv. 7.8> nam si Pieria quadrans tibi nullus in umbra
<juv. 7.9> ostendatur, ames nomen victumque Machaerae
<juv. 7.10> et vendas potius commissa quod auctio vendit
<juv. 7.11> stantibus, oenophorum tripedes armaria cistas,
<juv. 7.12> Alcitheon Pacti, Thebas et Terea Fausti.
<juv. 7.13> hoc satius quam si dicas sub iudice vidi”
<juv. 7.14> quod non vidisti, faciant equites Asiani
<juv. 7.16> altera quos nudo traducit Gallia talo.
<juv. 7.17> Nemo tamen studiis indignum ferre laborem
<juv. 7.18> cogetur posthac, nectit quicumque canoris
<juv. 7.19> eloquium vocale modis laurumque momordit.
<juv. 7.20> hoc agite, o iuvenes, circumspicit et stimulat vos
<juv. 7.21> materiamque sibi ducis indulgentia quaerit,
<juv. 7.22> si qua aliunde putas rerum expectanda tuarum
<juv. 7.23> praesidia atque ideo croceae membrana tabellae
<juv. 7.24> impletur, lignorum aliquid posce ocius et quae
<juv. 7.25> componis dona Veneris, Telesine, marito,
<juv. 7.26> aut clude et positos tinea pertunde libellos,
<juv. 7.27> frange miser calamum vigilataque proelia dele,
<juv. 7.28> qui facis in parva sublimia carmina cella,
<juv. 7.29> ut dignus venias hederis et imagine macra.
<juv. 7.30> spes nulla ulterior; didicit iam dives avarus
<juv. 7.31> tantum admirari, tantum laudare disertos,
<juv. 7.32> ut pueri Iunonis avem. sed defluit aetas
<juv. 7.33> et pelagi patiens et cassidis atque ligonis.
<juv. 7.34> taedia tunc subeunt animos, tunc seque suamque
<juv. 7.35> Terpsichoren odit facunda et nuda senectus.
<juv. 7.36> Accipe nunc artes ne quid tibi conferat iste
<juv. 7.37> quem colis et Musarum et Apollinis aede relicta,
<juv. 7.38> ipse facit versus, atque uni cedit Homero
<juv. 7.39> propter mille annos, et si dulcedine famae
<juv. 7.40> succensus recites, maculosas commodat aedes;
<juv. 7.41> haec longe ferrata domus servire iubetur,
<juv. 7.42> in qua sollicitas imitatur ianua portas,
<juv. 7.43> scit dare libertos extrema in parte sedentis
<juv. 7.44> ordinis et magnas comitum disponere voces:
<juv. 7.45> nemo dabit regum quanti subsellia constant
<juv. 7.46> et quae conducto pendent anabathra tigillo,
<juv. 7.47> quaeque reportandis posita est orchestra cathedris.
<juv. 7.48> nos tamen hoc agimus tenuique in pulvere sulcos
<juv. 7.49> ducimus et litus sterili versamus aratro,
<juv. 7.50> nam si discedas, laqueo tenet ambitiosi
<juv. 7.52> scribendi cacoethes et aegro in corde senescit.
<juv. 7.53> Sed vatem egregium, cui non sit publica vena,
<juv. 7.54> qui nil expositum soleat deducere nec qui
<juv. 7.55> communi feriat carmen triviale moneta,
<juv. 7.56> hunc, qualem nequeo monstrare et sentio tantum,
<juv. 7.57> anxietate carens animus facit, omnis acerbi
<juv. 7.58> inpatiens, cupidus silvarum aptusque bibendis
<juv. 7.59> fontibus Aonidum. neque enim cantare sub antro
<juv. 7.60> Pierio thyrsumque potest contingere maesta
<juv. 7.61> paupertas atque aeris inops, quo nocte dieque
<juv. 7.62> corpus eget: satur est cum dicit Horatius euhoe!”
<juv. 7.63> quis locus ingenio, nisi cum se carmine solo
<juv. 7.64> vexant et dominis Cirrhae Nysaeque feruntur
<juv. 7.65> pectora vestra duas non admittentia curas?
<juv. 7.66> magnae mentis opus, nec de lodice paranda
<juv. 7.67> attonitae, currus et equos faciesque deorum
<juv. 7.68> aspicere et qualis Rutulum confundat Erinys.
<juv. 7.69> nam si Vergilio puer et tolerabile desset
<juv. 7.70> hospitium, caderent omnes a crinibus hydri,
<juv. 7.71> surda nihil gemeret grave bucina: poscimus ut sit
<juv. 7.72> non minor antiquo Rubrenus Lappa cothurno,
<juv. 7.73> cuius et alveolos et laenam pignerat Atreus?
<juv. 7.74> non habet infelix Numitor quod mittat amico:
<juv. 7.75> Quintillae quod donet habet, nec defuit illi
<juv. 7.76> unde emeret multa pascendum carne leonem
<juv. 7.77> iam domitum; constat leviori belua sumptu
<juv. 7.78> nimirum et capiunt plus intestina poetae.
<juv. 7.79> Contentus fama iaceat Lucanus in hortis
<juv. 7.80> marmoreis, et Serrano tenuique Saleio
<juv. 7.81> gloria quantalibet quid erit, si gloria tantum est?
<juv. 7.82> curritur ad vocem iucundam et carmen amicae
<juv. 7.83> Thebaidos, laetam cum fecit Statius urbem
<juv. 7.84> promisitque diem: tanta dulcedine captos
<juv. 7.85> adficit ille animos tantaque libidine volgi
<juv. 7.86> auditur; sed cum fregit subsellia versu,
<juv. 7.87> esurit, intactam Paridi nisi vendit Agauen.
<juv. 7.88> ille et militiae multis largitur honorem,
<juv. 7.89> semenstri digitos vatum circumligat auro:
<juv. 7.90> quod non dant proceres, dabit histrio; tu Camerinos
<juv. 7.91> et Baream, tu nobilium magna atria curas?
<juv. 7.92> praefectos Pelopea facit, Philomela tribunos.
<juv. 7.93> haut tamen invideas vati quem pulpita pascunt:
<juv. 7.94> quis tibi Maecenas, quis nunc erit aut Proculeius
<juv. 7.95> aut Fabius? quis Cotta iterum, quis Lentulus alter?
<juv. 7.96> tunc par ingenio pretium, tunc utile multis
<juv. 7.97> pallere et vinum toto nescire Decembri.
<juv. 7.98> Vester porro labor fecundior, historiarum
<juv. 7.99> scriptores? perit hic plus temporis atque olei plus.
<juv. 7.100> nullo quippe modo millensima pagina surgit
<juv. 7.101> omnibus et crescit multa damnosa papyro;
<juv. 7.102> sic ingens rerum numerus iubet atque operum lex.
<juv. 7.103> quae tamen inde seges? terrae quis fructus apertae?
<juv. 7.104> quis dabit historico quantum daret acta legenti?
<juv. 7.105> Sed genus ignavum, quod lecto gaudet et umbra.”
<juv. 7.106> dic igitur quid causidicis civilia praestent
<juv. 7.107> officia et magno comites in fasce libelli.
<juv. 7.108> ipsi magna sonant, sed tum cum creditor audit
<juv. 7.109> praecipue, vel si tetigit latus acrior illo
<juv. 7.110> qui venit ad dubium grandi cum codice nomen.
<juv. 7.111> tunc inmensa cavi spirant mendacia folles
<juv. 7.112> conspuiturque sinus: veram deprendere messem
<juv. 7.113> si libet, hinc centum patrimonia causidicorum,
<juv. 7.114> parte alia solum russati pone Lacertae.
<juv. 7.115> consedere duces, surgis tu pallidus Aiax
<juv. 7.116> dicturus dubia pro libertate bubulco
<juv. 7.117> iudice, rumpe miser tensum iecur, ut tibi lasso
<juv. 7.118> Agantur virides, scalarum gloria, palmae.
<juv. 7.119> quod vocis pretium? siccus petasunculus et vas
<juv. 7.120> pelamydum aut veteres, Maurorum epimenia, bulbi,
<juv. 7.121> aut vinum Tiberi devectum, quinque lagonae.
<juv. 7.122> si quater egisti, si contigit aureus unus,
<juv. 7.123> inde cadunt partes ex foedere pragmaticorum.
<juv. 7.124> Aemilio dabitur quantum licet, et melius nos
<juv. 7.125> egimus; huius enim stat currus aeneus, alti
<juv. 7.126> quadriiuges in vestibulis, atque ipse feroci
<juv. 7.127> bellatore sedens curvatum hastile minatur
<juv. 7.128> eminus et statua meditatur proelia lusca.
<juv. 7.129> sic Pedo conturbat, Matho deficit, exitus hic est
<juv. 7.130> Tongilii, magno cum rhinocerote lavari
<juv. 7.131> qui solet et vexat lutulenta balnea turba,
<juv. 7.132> perque forum iuvenes longo premit assere Maedos
<juv. 7.133> empturus pueros argentum murrina villas;
<juv. 7.134> spondet enim Tyrio stlattaria purpura filo.
<juv. 7.135> et tamen est illis hoc utile: purpura vendit
<juv. 7.136> causidicum, vendunt amethystina; convenit illi
<juv. 7.137> et strepitu et facie maioris vivere census,
<juv. 7.138> sed finem inpensae non servat prodiga Roma.
<juv. 7.139> Fidimus eloquio? Ciceroni nemo ducentos
<juv. 7.140> nunc dederit nummos, nisi fulserit anulus ingens.
<juv. 7.141> respicit haec primum qui litigat, an tibi servi
<juv. 7.142> octo, decem comites, an post te sella, togati
<juv. 7.143> ante pedes, ideo conducta Paulus agebat
<juv. 7.144> sardonyche, atque ideo pluris quam Gallus agebat,
<juv. 7.145> quam Basilus. rara in tenui facundia panno.
<juv. 7.146> quando licet Basilo flentem producere matrem?
<juv. 7.147> quis bene dicentem Basilum ferat? accipiat te
<juv. 7.148> Gallia vel potius nutricula causidicorum
<juv. 7.149> Africa, si placuit mercedem ponere linguae.
<juv. 7.150> Declamare doces? o ferrea pectora Vetti,
<juv. 7.151> cum perimit saevos classis numerosa tyrannos.
<juv. 7.152> nam quaecumque sedens modo legerat, haec eadem stans,
<juv. 7.153> perferet atque eadem cantabit versibus isdem;
<juv. 7.154> occidit miseros crambe repetita magistros,
<juv. 7.155> quis color et quod sit causae genus atque ubi summa
<juv. 7.156> quaestio, quae veniant diversa e parte sagittae,
<juv. 7.157> nosse volunt omnes, mercedem solvere nemo
<juv. 7.158> mercedem appellas? quid enim scio?” culpa docentis
<juv. 7.159> scilicet arguitur, quod laevae parte mamillae
<juv. 7.160> nil salit Arcadico iuveni, cuius mihi sexta
<juv. 7.161> quaque die miserum dirus caput Hannibal inplet,
<juv. 7.162> quidquid id est de quo deliberat, an petat urbem
<juv. 7.163> a Cannis, an post nimbos et fulmina cautus
<juv. 7.164> circumagat madidas a tempestate cohortes.
<juv. 7.165> quantum vis stipulare et protinus accipe: quid do
<juv. 7.166> ut totiens illum pater audiat? haec alii sex
<juv. 7.167> vel plures uno conclamant ore sophistae
<juv. 7.168> et veras agitant lites raptore relicto;
<juv. 7.169> fusa venena silent, malus ingratusque maritus
<juv. 7.170> et quae iam veteres sanant mortaria caecos.
<juv. 7.171> Ergo sibi dabit ipse rudem, si nostra movebunt
<juv. 7.172> consilia, et vitae diversum iter ingredietur
<juv. 7.173> ad pugnam qui rhetorica descendit ab umbra,
<juv. 7.174> summula ne pereat qua vilis tessera venit
<juv. 7.175> frumenti; quippe haec merces lautissima. tempta
<juv. 7.176> Chrysogonus quanti doceat vel Polio quanti
<juv. 7.177> lautorum pueros: artem scindes Theodori
<juv. 7.178> Balnea sescentis et pluris porticus in qua
<juv. 7.179> gestetur dominus quotiens pluit—anne serenum
<juv. 7.180> expectet spargatve luto iumenta recenti?
<juv. 7.181> hic potius, namque hic mundae nitet ungula mulae.
<juv. 7.182> parte alia longis Numidarum fulta columnis
<juv. 7.183> surgat et algentem rapiat cenatio solem,
<juv. 7.184> qualiacumque domus, veniet qui fercula docte
<juv. 7.185> conponat, veniet qui pulmentaria condit.
<juv. 7.186> hos inter sumptus sestertia Quintiliano,
<juv. 7.187> ut multum, duo sufficient; res nulla minoris
<juv. 7.188> constabit patri quam filius. "unde igitur tot
<juv. 7.189> Quintilianus habet saltus?" exempla novorum
<juv. 7.190> fatorum transi: felix et pulcer et acer,
<juv. 7.191> felix et sapiens et nobilis et generosus
<juv. 7.192> adpositam nigrae lunam subtexit alutae;
<juv. 7.193> felix orator quoque maximus et iaculator,
<juv. 7.194> et si perfrixit, cantat bene. distat enim quae
<juv. 7.195> sidera te excipiant modo primos incipientem
<juv. 7.196> edere vagitus et adhuc a matre rubentem.
<juv. 7.197> si Fortuna volet, fies de rhetore consul;
<juv. 7.198> si volet haec eadem, fiet de consule rhetor.
<juv. 7.199> Ventidius quid enim? quid Tullius? anne aliud quam
<juv. 7.200> sidus et occulti miranda potentia fati?
<juv. 7.201> servis regna dabunt, captivis fata triumphum.
<juv. 7.202> felix ille tamen corvo quoque rarior albo.
<juv. 7.203> paenituit multos vanae sterilisque cathedrae,
<juv. 7.204> sicut Thrasimachi probat exitus atque Secundi
<juv. 7.205> Carrinatis; et hunc inopem vidistis, Athenae,
<juv. 7.206> nil praeter gelidas ausae conferre cicutas.
<juv. 7.207> di, maiorum umbris tenuem et sine pondere terram
<juv. 7.208> spirantisque crocos et in urna perpetuum ver,
<juv. 7.209> qui praeceptorem sancti voluere parentis
<juv. 7.210> esse loco. metuens virgae iam grandis Achilles
<juv. 7.211> cantabat patriis in montibus et cui non tunc
<juv. 7.212> eliceret risum citharoedi cauda magistri;
<juv. 7.213> sed Rufum atque alios caedit sua quemque iuventus,
<juv. 7.214> Rufum, quem totiens Ciceronem Allobroga dixit.
<juv. 7.215> Quis gremio Celadi doctique Palaemonis adfert
<juv. 7.216> quantum grammaticus meruit labor? et tamen ex hoc
<juv. 7.217> quodcumque est, minus est autem quam rhetoris aera,
<juv. 7.218> discipuli custos praemordet acoenonoetus
<juv. 7.219> et qui dispensat frangit sibi. cede, Palaemon,
<juv. 7.220> et patere inde aliquid decrescere, non aliter quam
<juv. 7.221> institor hibernae tegetis niveique cadurci,
<juv. 7.222> dummodo non pereat mediae quod noctis ab hora
<juv. 7.223> sedisti, qua nemo faber, qua nemo sederet
<juv. 7.224> qui docet obliquo lanam deducere ferro;
<juv. 7.225> dummodo non pereat totidem olfecisse lucernas
<juv. 7.226> quot stabant pueri, cum totus decolor esset
<juv. 7.227> Flaccus et haereret nigro fuligo Maroni.
<juv. 7.228> Rara tamen merces quae cognitione tribuni
<juv. 7.229> non egeat. sed vos saevas inponite leges,
<juv. 7.230> ut praeceptori verborum regula constet,
<juv. 7.231> ut legat historias, auctores noverit omnes
<juv. 7.232> tamquam ungues digitosque suos, ut forte rogatus
<juv. 7.233> dum petit aut thermas aut Phoebi balnea, dicat
<juv. 7.234> nutricem Anchisae, nomen patriamque novercae
<juv. 7.235> Anchemoli, dicat quot Acestes vixerit annis,
<juv. 7.236> quot Siculi Phrygibus vini donaverit urnas;
<juv. 7.237> exigite ut mores teneros ceu pollice ducat,
<juv. 7.238> ut si quis cera voltum facit; exigite ut sit
<juv. 7.239> et pater ipsius coetus, ne turpia ludant,
<juv. 7.240> ne faciant vicibus; non est leve tot puerorum
<juv. 7.241> observare manus oculosque in fine trementis,
<juv. 7.242> haec,” inquit, cura, sed cum se verterit annus,
<juv. 7.243> accipe, victori populus quod postulat, aurum.”
<juv. 8.1> Stemmata quid faciunt? quid prodest, Pontice, longo
<juv. 8.2> sanguine censeri, pictos ostendere vultus
<juv. 8.3> maiorum et stantis in curribus Aemilianos
<juv. 8.4> et Curios iam dimidios umerosque minorem
<juv. 8.5> Corvinum et Galbam auriculis nasoque carentem?
<juv. 8.6> quis fructus generis tabula iactare capaci
<juv. 8.7> Corvinum, posthac multa contingere virga
<juv. 8.8> fumosos equitum cum dictatore magistros,
<juv. 8.9> si coram Lepidis male vivitur? effigies quo
<juv. 8.10> tot bellatorum, si luditur alea pernox
<juv. 8.11> ante Numantinos, si dormire incipis ortu
<juv. 8.12> Luciferi, quo signa duces et castra movebant?
<juv. 8.13> cur Allobrogicis et magna gaudeat ara
<juv. 8.14> natus in Herculeo Fabius lare, si cupidus, si
<juv. 8.15> vanus et Euganea quantumvis mollior agna,
<juv. 8.16> si tenerum attritus Catinensi pumice lumbum
<juv. 8.17> squalentis traducit avos, emptorque veneni
<juv. 8.18> frangenda miseram funestat imagine gentem?
<juv. 8.19> tota licet veteres exornent undique cerae
<juv. 8.20> atria, nobilitas sola est atque unica virtus.
<juv. 8.21> Paulus vel Cossus vel Drusus moribus esto,
<juv. 8.22> hos ante effigies maiorum pone tuorum,
<juv. 8.23> praecedant ipsas illi te consule virgas.
<juv. 8.24> prima mihi debes animi bona. sanctus haberi
<juv. 8.25> iustitiaeque tenax factis dictisque mereris?
<juv. 8.26> agnosco procerem: salve Gaetulice, seu tu
<juv. 8.27> Silanus, quocumque alio de sanguine rarus
<juv. 8.28> civis et egregius patriae contingis ovanti,
<juv. 8.29> exclamare libet, populus quod clamat Osiri
<juv. 8.30> invento. quis enim generosum dixerit hunc qui
<juv. 8.31> indignus genere et praeclaro nomine tantum
<juv. 8.32> insignis? nanum cuiusdam Atlanta vocamus,
<juv. 8.33> Aethiopem Cycnum, pravam extortamque puellam
<juv. 8.34> Europen; canibus pigris scabicque vetusta
<juv. 8.35> levibus et siccae lambentibus ora lucernae
<juv. 8.36> nomen erit pardus tigris leo, si quid adhuc est
<juv. 8.37> quod fremat in terris violentius; ergo cavebis
<juv. 8.38> et metues ne tu sic Creticus aut Camerinus.
<juv. 8.39> His ego quem monui? tecum est mihi sermo, Rubelli
<juv. 8.40> Blande, tumes alto Drusorum stemmate, tamquam
<juv. 8.41> feceris ipse aliquid propter quod nobilis esses,
<juv. 8.42> ut te conciperet quae sanguine fulget Iuli,
<juv. 8.43> non quae ventoso conducta sub aggere texit,
<juv. 8.44> vos humiles,” inquis, volgi pars ultima nostri,
<juv. 8.45> quorum nemo queat patriam monstrare parentis;
<juv. 8.46> ast ego Cecropides.” vivas et originis huius
<juv. 8.47> gaudia longa feras, tamen ima plebe Quiritem
<juv. 8.48> facundum invenies: solet hic defendere causas
<juv. 8.49> nobilis indocti; veniet de plebe togata
<juv. 8.50> qui iuris nodos et legum aenigmata solvat;
<juv. 8.51> hinc petit Euphraten iuvenis domitique Batavi
<juv. 8.52> custodes aquilas, armis industrius. at tu
<juv. 8.53> nil nisi Cecropides, truncoque simillimus Hermae:
<juv. 8.54> nullo quippe alio vineis discrimine quam quod
<juv. 8.55> illi marmoreum caput est, tua vivit imago.
<juv. 8.56> Dic mihi, Teucrorum proles: animalia muta
<juv. 8.57> quis generosa putet nisi fortia? nempe volucrem
<juv. 8.58> sic laudamus equum, facili cui plurima palma
<juv. 8.59> fervet et exultat rauco victoria circo;
<juv. 8.60> nobilis hic, quocumque venit de gramine, cuius
<juv. 8.61> clara fuga ante alios et primus in aequore pulvis,
<juv. 8.62> sed venale pecus Coryphaei posteritas et
<juv. 8.63> Hirpini, si rara iugo victoria sedit;
<juv. 8.64> nil ibi maiorum respectus, gratia nulla
<juv. 8.65> umbrarum; dominos pretiis mutare iubentur
<juv. 8.66> exiguis, trito ducunt epiraedia collo
<juv. 8.67> segnipedes dignique molam versare nepotes,
<juv. 8.68> ergo ut miremur te, non tua, privum aliquid da,
<juv. 8.69> quod possim titulis incidere praeter honores
<juv. 8.70> quos illis damus ac dedimus, quibus omnia debes.
<juv. 8.71> Haec satis ad iuvenem quem nobis fama superbum
<juv. 8.72> tradit et inflatum plenumque Nerone propinquo;
<juv. 8.73> rarus enim ferme sensus communis in illa
<juv. 8.74> fortuna, sed te censeri laude tuorum,
<juv. 8.75> Pontice, noluerim sic ut nihil ipse futurae
<juv. 8.76> laudis agas. miserum est aliorum incumbere famae,
<juv. 8.77> ne conlapsa ruant subductis tecta columnis,
<juv. 8.78> stratus humi palmes viduas desiderat ulmos.
<juv. 8.79> esto bonus miles, tutor bonus, arbiter idem
<juv. 8.80> integer; ambiguae si quando citabere testis
<juv. 8.81> incertaeque rei, Phalaris licet imperet ut sis
<juv. 8.82> falsus et admoto dictet periuria tauro,
<juv. 8.83> summum crede nefas animam praeferre pudori,
<juv. 8.84> et propter vitam vivendi perdere causas,
<juv. 8.85> dignus morte perit, cenet licet ostrea centum
<juv. 8.86> Gaurana et Cosmi toto mergatur aeno.
<juv. 8.87> Expectata diu tandem provincia cum te
<juv. 8.88> rectorem accipiet, pone irae frena modumque,
<juv. 8.89> pone et avaritiae, miserere inopum sociorum:
<juv. 8.90> ossa vides rerum vacuis exucta medullis;
<juv. 8.91> respice quid moneant leges, quid curia mandet,
<juv. 8.92> praemia quanta bonos maneant, quam fulmine iusto
<juv. 8.93> et Capito et Numitor ruerint damnante senatu,
<juv. 8.94> piratae Cilicum, sed quid damnatio confert?
<juv. 8.95> praeconem, Chaerippe, tuis circumspice pannis,
<juv. 8.96> cum Pansa eripiat quidquid tibi Natta reliquit
<juv. 8.97> iamque tace; furor est post omnia perdere naulum.
<juv. 8.98> Non idem gemitus olim neque vulnus erat par
<juv. 8.99> damnorum sociis florentibus et modo victis,
<juv. 8.100> plena domus tunc omnis, et ingens stabat acervus
<juv. 8.101> nummorum, Spartana chlamys, conchylia Coa,
<juv. 8.102> et cum Parrhasii tabulis signisque Myronis
<juv. 8.103> Phidiacum vivebat ebur, nec non Polycliti
<juv. 8.104> multus ubique labor, rarae sine Mentore mensae,
<juv. 8.105> inde Dolabella Antonius, inde
<juv. 8.106> sacrilegus Verres referebant navibus altis
<juv. 8.107> occulta spolia et plures de pace triumphos,
<juv. 8.108> nunc sociis iuga pauca boum, grex parvus equarum,
<juv. 8.109> et pater armenti capto eripietur agello,
<juv. 8.110> ipsi deinde Lares, si quod spectabile signum,
<juv. 8.111> si quis in aedicula deus unicus; haec etenim sunt
<juv. 8.112> pro summis, iam sunt haec maxima, despicias tu
<juv. 8.113> forsitan inbellis Rhodios unctamque Corinthon;
<juv. 8.114> despicias merito: quid resinata iuventus
<juv. 8.115> cruraque totius facient tibi levia gentis?
<juv. 8.116> horrida vitanda est Hispania, Gallicus axis
<juv. 8.117> Illyricumque latus; parce et messoribus illis
<juv. 8.118> qui saturant urbem circo scaenaeque vacantem;
<juv. 8.119> quanta autem inde feres tam dirae praemia culpae,
<juv. 8.120> cum tenuis nuper Marius discinxerit Afros?
<juv. 8.121> curandum in primis ne magna iniuria fiat
<juv. 8.122> fortibus et miseris, tollas licet omne quod usquam est
<juv. 8.123> auri atque argenti: scutum gladiumque relinques,
<juv. 8.125> Quod modo proposui, non est sententia: verum est,
<juv. 8.126> credite me vobis folium recitare Sibyllae,
<juv. 8.127> si tibi sancta cohors comitum, si nemo tribunal
<juv. 8.128> vendit acersccomes, si nullum in coniuge crimen
<juv. 8.129> nec per conventus et cuncta per oppida curvis
<juv. 8.130> unguibus ire parat nummos raptura Celaeno,
<juv. 8.131> tum licet a Pico numeres genus, altaque si te
<juv. 8.132> nomina delectant, omnem Titanida pugnam
<juv. 8.133> inter maiores ipsumque Promethea ponas,.
<juv. 8.134> de quocumque voles proavum tibi sumito libro.
<juv. 8.135> quod si praecipitem rapit ambitio atque libido,
<juv. 8.136> si frangis virgas sociorum in sanguine, si te
<juv. 8.137> delectant hebetes lasso lictore secures,
<juv. 8.138> incipit ipsorum contra te stare parentum
<juv. 8.139> nobilitas claramque facem praeferre pudendis.
<juv. 8.140> omne animi vitium tanto conspectus in se
<juv. 8.141> crimen habet, quanto maior qui peccat habetur,
<juv. 8.142> quo mihi te solitum falsas signare tabellas
<juv. 8.143> in templis quae fecit avus statuamque parentis
<juv. 8.144> ante triumphalem? quo, si nocturnus adulter
<juv. 8.145> tempora Santonico velas adoperta cucullo?
<juv. 8.146> Praeter maiorum cineres atque ossa volucri
<juv. 8.147> carpento rapitur pinguis Lateranus, et ipse.
<juv. 8.148> ipse rotam adstringit sufflamine mulio consul.
<juv. 8.149> nocte quidem, sed Luna videt, sed sidera testes
<juv. 8.150> intendunt oculos, finitum tempus honoris
<juv. 8.151> cum fuerit, clara Lateranus luce flagellum
<juv. 8.152> sumet et occursum numquam trepidabit amici
<juv. 8.153> iam senis ac virga prior annuet, atque maniplos
<juv. 8.154> solvet et infundet iumentis hordea lassis.
<juv. 8.155> interea, dum lanatas robumque iuvencum
<juv. 8.156> more Numae caedit, Iovis ante altaria iurat
<juv. 8.157> solam Eponam et facies olida ad praesepia pictas.
<juv. 8.158> sed cum pervigiles placet instaurare popinas,
<juv. 8.159> obvius adsiduo Syrophoenix unctus amomo
<juv. 8.160> currit, Idymaeae Syrophoenix incola portae,
<juv. 8.161> hospitis adfectu dominum regemque salutat,
<juv. 8.162> et cum venali Cyane succincta lagona.
<juv. 8.163> Defensor culpae dicet mihi fecimus et nos
<juv. 8.164> haec iuvenes.” esto, desisti nempe nec ultra
<juv. 8.165> fovisti errorem, breve sit quod turpiter audes;
<juv. 8.166> quaedam cum prima resecentur crimina barba,
<juv. 8.167> indulge veniam pueris: Lateranus ad illos
<juv. 8.168> thermarum calices inscriptaque lintea vadit
<juv. 8.169> maturus bello Armeniae Syriaeque tuendis
<juv. 8.170> amnibus et Rheno atque Histro; praestare Neronem
<juv. 8.171> securum valet haec aetas, mitte Ostia, Caesar,
<juv. 8.172> mitte, sed in magna legatum quaere popina;
<juv. 8.173> invenies aliquo cum percussore iacentem,
<juv. 8.174> permixtum nautis et furibus ac fugitivis,
<juv. 8.175> inter carnifices et fabros sandapilarum
<juv. 8.176> et resupinati cessantia tympana galli,
<juv. 8.177> aequa ibi libertas, communia pocula, lectus
<juv. 8.178> non alius cuiquam, nec mensa remotior ulli.
<juv. 8.179> quid facias talem sortitus, Pontice, servum?
<juv. 8.180> nempe in Lucanos aut Tusca ergastula mittas.
<juv. 8.181> at vos, Troiugenae, vobis ignoscitis, et quae
<juv. 8.182> turpia cerdoni, Volesos Brutumque decebunt.
<juv. 8.183> Quid si numquam adeo foedis adeoque pudendis
<juv. 8.184> utimur exemplis, ut non peiora supersint?
<juv. 8.185> consumptis opibus vocem, Damasippe, locasti
<juv. 8.186> sipario, clamosum ageres ut Phasma Catulli.
<juv. 8.187> Laureolum velox etiam bene Lentulus egit,
<juv. 8.188> iudice me dignus vera cruce, nec tamen ipsi
<juv. 8.189> ignoscas populo; populi frons durior huius
<juv. 8.190> qui sedet et spectat triscurria patriciorum
<juv. 8.191> planipedes audit Fabios, ridere potest qui
<juv. 8.192> Mamercorum alapas. quanti sua funera vendant
<juv. 8.193> quid refert? vendunt nullo cogente Nerone,
<juv. 8.194> nec dubitant celsi praetoris vendere ludis,
<juv. 8.195> finge tamen gladios inde atque hinc pulpita poni,
<juv. 8.196> quid satius? mortem sic quisquam exhorruit, ut sit
<juv. 8.197> zelotypus Thymeles, stupidi collega Corinthi?
<juv. 8.198> res haut mira tamen citharoedo principe mimus
<juv. 8.199> nobilis, haec ultra quid erit nisi ludus? et illic
<juv. 8.200> dedecus urbis habes, nec murmillonis in armis
<juv. 8.201> nec clipeo Gracchum pugnantem aut falce supina;
<juv. 8.202> damnat enim tales habitus, sed damnat et, odit;
<juv. 8.203> nec galea faciem abscondit; movet ecce tridentem.
<juv. 8.204> postquam vibrata pendentia retia dextra
<juv. 8.205> nequiquam effudit, nudum ad spectacula voltum
<juv. 8.206> erigit et tota fugit agnoscendus harena.
<juv. 8.207> credamus tunicae, de faucibus aurea cum se
<juv. 8.208> porrigat.et longo iactetur spira galero.
<juv. 8.209> ergo ignominiam graviorem pertulit omni
<juv. 8.210> vulnere cum Graccho iussus pugnare secutor. N
<juv. 8.211> Libera si dentur populo suffragia, quis tam
<juv. 8.212> perditus ut dubitet Senecam praeferre Neroni?
<juv. 8.213> cuius supplicio non debuit una parari
<juv. 8.214> simia nec serpens unus nec culleus unus.
<juv. 8.215> par Agamemnonidae crimen, sed causa facit rem
<juv. 8.216> dissimilem: quippe ille deis auctoribus ultor
<juv. 8.217> patris erat caesi media inter pocula, sed nec
<juv. 8.218> Electrae iugulo se polluit aut Spartam
<juv. 8.219> sanguine coniugii, nullis aconita propinquis
<juv. 8.220> miscuit, in scaena numquam cantavit Orestes,
<juv. 8.221> Troica non scripsit, quid enim Verginius armis
<juv. 8.222> debuit ulcisci magis aut cum Vindice Galba,
<juv. 8.223> quod Nero tam saeva crudaque tyrannide fecit?
<juv. 8.224> haec opera atque hae sunt generosi principis artes,
<juv. 8.225> gaudentis foedo peregrina ad pulpita cantu
<juv. 8.226> prostitui Graiaeque apium meruisse coronae,
<juv. 8.227> maiorum effigies habeant insignia vocis,
<juv. 8.228> ante pedes Domiti longum tu pone Thyestae
<juv. 8.229> syrma vel Antigones vel personam Melanippes,
<juv. 8.230> et de marmoreo citharam suspende colosso.
<juv. 8.231> Quid, Catilina, tuis natalibus atque Cethegi
<juv. 8.232> inveniet quisquam sublimius? arma tamen vos
<juv. 8.233> nocturna et flammas domibus templisque paratis,
<juv. 8.234> ut bracatorum pueri Senonumque minores,
<juv. 8.235> ausi quod liceat tunica punire molesta.
<juv. 8.236> sed vigilat consul vexillaque vestra coercet;
<juv. 8.237> hic novus Arpinas, ignobilis et modo Romae
<juv. 8.238> municipalis eques, galeatum ponit ubique
<juv. 8.239> praesidium attonitis et in omni monte laborat,
<juv. 8.240> tantum igitur muros intra toga contulit illi
<juv. 8.241> Leucade, quantum
<juv. 8.242> Thessaliae campis Octavius abstulit udo
<juv. 8.243> caedibus adsiduis gladio; sed Roma parentem,
<juv. 8.244> Roma patrem patriae Ciceronem libera dixit.
<juv. 8.245> Arpinas alius Volscorum in monte solebat
<juv. 8.246> poscere mercedes alieno lassus aratro,
<juv. 8.247> nodosam post haec frangebat vertice vitem,
<juv. 8.248> si lentus pigra muniret castra dolabra;
<juv. 8.249> hic tamen et Cimbros et summa pericula rerum
<juv. 8.250> excipit et solus trepidantem protegit urbem.
<juv. 8.251> atque ideo, postquam ad Cimbros stragemque volabant
<juv. 8.252> qui numquam attigerant maiora cadavera corvi,
<juv. 8.253> nobilis ornatur lauro collega secunda.
<juv. 8.254> Plebeiae Deciorum animae, plebeia fuerunt
<juv. 8.255> nomina; pro totis legionibus hi tamen et pro
<juv. 8.256> omnibus auxiliis atque omni pube Latina
<juv. 8.257> sufficiunt dis infernis Terraeque parenti;
<juv. 8.259> Ancilla natus trabeam et diadema Quirini
<juv. 8.260> et fasces meruit, regum ultimus ille bonorum.
<juv. 8.261> prodita laxabant portarum claustra tyrannis
<juv. 8.262> exulibus iuvenes ipsius consulis et quos
<juv. 8.263> magnum aliquid dubia pro libertate deceret,
<juv. 8.264> quod miraretur cum Coclite Mucius et quae
<juv. 8.265> imperii fines Tiberinum virgo natavit:
<juv. 8.266> occulta ad patres produxit crimina servus
<juv. 8.267> matronis lugendus, at illos verbera iustis
<juv. 8.268> adficiunt poenis et legum prima securis.
<juv. 8.269> Malo pater tibi sit Thersites, dummodo tu sis
<juv. 8.270> Aeacidae similis Vulcaniaque arma capessas,
<juv. 8.271> quam te Thersitae similem producat Achilles,
<juv. 8.272> et tamen, ut longe repetas longeque revolvas
<juv. 8.273> nomen, ab infami gentem deducis asylo:
<juv. 8.274> maiorum primus, quisquis fuit ille, tuorum
<juv. 8.275> aut pastor fuit aut illud quod dicere nolo.
<juv. 9.1> Scire velim, quare totiens mihi, Naevole, tristis
<juv. 9.2> occurras, fronte obducta ceu Marsya victus,
<juv. 9.3> quid tibi cum vultu, qualem deprensus habebat
<juv. 9.4> Ravola, dum Rhodopes uda terit inguina barba?
<juv. 9.5> nos colaphum incutimus lambenti crustula servo.
<juv. 9.6> non erit hac facie miserabilior Crepereius
<juv. 9.7> Pollio, qui triplicem usuram praestare paratus
<juv. 9.8> circumit et fatuos non invenit, unde repente
<juv. 9.9> tot rugae? certe modico contentus agebas
<juv. 9.10> vernam equitem, conviva ioco mordente facetiis
<juv. 9.11> et salibus vehemens intra pomeria natis.
<juv. 9.12> omnia nunc contra: vultus gravis, horrida siccae
<juv. 9.13> silva comae, nullus tota nitor in cute, qualem
<juv. 9.14> Bruttia praestabat calidi tibi fascia visci,
<juv. 9.15> sed fruticante pilo neglecta et squalida crura.
<juv. 9.16> quid macies aegri veteris, quem tempore longo
<juv. 9.17> torret quarta dies olimque domestica febris?
<juv. 9.18> deprendas animi tormenta latentis in aegro
<juv. 9.19> corpore, deprendas et gaudia; sumit utrumque
<juv. 9.20> inde habitum facies, igitur flexisse videris
<juv. 9.21> propositum et vitae contrarius ire priori.
<juv. 9.22> nuper enim, ut repeto, fanum Isidis et Ganymedem
<juv. 9.23> Pacis et advectae secreta Palatia matris
<juv. 9.24> et Cererem (nam quo non prostat femina templo?)
<juv. 9.25> notior Aufidio moechus celebrare solebas,
<juv. 9.26> quodque taces, ipsos etiam inclinare maritos.
<juv. 9.27> Utile et hoc multis vitae genus, at mihi nullum
<juv. 9.28> inde operae pretium, pingues aliquando lacernas,
<juv. 9.29> munimenta togae, duri crassique coloris
<juv. 9.30> et male percussas textoris pectine Galli
<juv. 9.31> accipimus, tenue argentum venaeque secundae,
<juv. 9.32> fata regunt homines, fatum est et partibus illis
<juv. 9.33> quas sinus abscondit, nam si tibi sidera cessant,
<juv. 9.34> nil faciet longi mensura incognita nervi,
<juv. 9.35> quamvis te nudum spumanti Virro labello
<juv. 9.36> viderit et blandae adsidue densaeque tabellae
<juv. 9.37> sollicitent, αὐτὸς γὰρ ἐφέλκεται ἄνδρα κίναιδος.
<juv. 9.38> quod tamen ulterius monstrum quam mollis avarus?
<juv. 9.39> haec tribui, deinde illa dedi, mox plura tulisti ;
<juv. 9.40> computat, et cevet. ponatur ealculus, adsint
<juv. 9.41> cum tabula pueri; numera sestertia quinque
<juv. 9.42> omnibus in rebus: numerentur deinde labores,
<juv. 9.43> an facile et pronum est agere intra viscera penem
<juv. 9.44> legitimum atque illic hesternae occurrere cenae?
<juv. 9.45> servus erit minus ille miser qui foderit agrum,
<juv. 9.46> quam dominum; sed tu sane tenerum et puerum te
<juv. 9.47> et pulchrum et dignum cyatho caeloque putabas,
<juv. 9.48> vos humili adseculae, vos indulgebitis umquam
<juv. 9.49> cultori, iam nec morbo donare parati?
<juv. 9.50> en cui tu viridem umbellam, cui sucina mittas
<juv. 9.51> grandia, natalis quotiens redit aut madidum ver
<juv. 9.52> incipit et strata positus longaque cathedra
<juv. 9.53> munera femineis tractat secreta kalendis.
<juv. 9.54> Dic, passer, cui tot montis, tot praedia servas
<juv. 9.55> Apula, tot milvos intra tua pascua lassos?
<juv. 9.56> te Trifolinus ager fecundis vitibus implet
<juv. 9.57> suspectumque iugum Cumis et Gaurus inanis—
<juv. 9.58> nam quis plura linit victuro dolia musto?—
<juv. 9.59> quantum erat exhausti lumbos donare clientis
<juv. 9.60> iugeribus paucis? meliusne hic rusticus infans
<juv. 9.61> cum matre et casulis et conlusore catello
<juv. 9.62> cymbala pulsantis legatum fiet amici?
<juv. 9.63> improbus es cum poscis, ait. sed pensio clamat
<juv. 9.64> posce ; sed appellat puer unicus ut Polyphemi
<juv. 9.65> lata acies per quam sollers evasit Vlixes;
<juv. 9.66> alter emendus erit, namque hic non sufficit, ambo
<juv. 9.67> pascendi. quid agam bruma spirante? quid, oro,
<juv. 9.68> quid dicam scapulis puerorum aquilone Decembri
<juv. 9.69> et pedibus?  durate atque expectate cicadas ?
<juv. 9.70> Verum ut dissimili es, ut mittas cetera, quanto
<juv. 9.71> metiris pretio, quod ni tibi deditus essem
<juv. 9.72> devotusque cliens, uxor tua virgo maneret?
<juv. 9.73> scis certe quibus ista modis, quam saepe rogaris,
<juv. 9.74> et quae pollicitus, fugientem saepe puellam
<juv. 9.75> amplexu rapui; tabulas quoque ruperat et iam
<juv. 9.76> signabat: tota vix hoc ego nocte redemi
<juv. 9.77> te plorante foris; testis mihi lectulus et tu,
<juv. 9.78> ad quem pervenit lecti sonus et dominae vox.
<juv. 9.79> instabile ac dirimi coeptum et iam paene solutum
<juv. 9.80> coniugium in multis domibus servavit adulter.
<juv. 9.81> quo te circumagas? quae prima aut ultima ponas?
<juv. 9.82> nullum ergo meritum est, ingrate ac perfide, nullum,
<juv. 9.83> quod tibi filiolus vel filia nascitur ex me?
<juv. 9.84> tollis enim et libris actorum spargere gaudes
<juv. 9.85> argumenta viri. foribus suspende coronas:
<juv. 9.86> iam pater es, dedimus quod famae opponere possis,
<juv. 9.87> iura parentis habes, propter me scribens heres,
<juv. 9.88> legatum omne capis nec non et dulce caducum.
<juv. 9.89> commoda praeterea iungentur multa caducis,
<juv. 9.90> si numerum, si tres implevero.” Iusta doloris,
<juv. 9.91> Naevole, causa tui; contra tamen ille quid adfert?
<juv. 9.92> neglegit atque alium bipedem sibi quaerit asellum,
<juv. 9.93> haec soli commissa tibi celare memento
<juv. 9.94> et tacitus nostras intra te fige querellas.
<juv. 9.95> nam res mortifera est inimicus pumice levis;
<juv. 9.96> qui modo secretum commiserat, ardet et odit,
<juv. 9.97> tamquam prodiderim quidquid scio. sumere ferrum,
<juv. 9.98> fuste aperire caput, candelam adponere valvis
<juv. 9.99> non dubitat, nec contemnas aut despicias quod
<juv. 9.100> his opibus numquam cara est annona veneni.
<juv. 9.101> ergo occulta teges ut curia Martis Athenis.”
<juv. 9.102> O Corydon, Corydon, secretum divitis ullum
<juv. 9.103> esse putas? servi ut taceant, iumenta loquentur
<juv. 9.104> et canis et postes et marmora, claude fenestras,
<juv. 9.105> vela tegant rimas, iunge ostia, tollite lumen,
<juv. 9.106> e medio fac eant omnes, prope nemo recumbat:
<juv. 9.107> quod tamen ad cantum galli facit ille secundi,
<juv. 9.108> proximus ante diem caupo sciet, audiet et quae
<juv. 9.109> finxerunt pariter libarius archimagiri
<juv. 9.110> carptores. quod enim dubitant componere crimen
<juv. 9.111> in dominos, quotiens rumoribus ulciscuntur
<juv. 9.112> baltea? nec derit qui te per compita quaerat
<juv. 9.113> nolentem et miseram vinosus inebriet aurem,
<juv. 9.114> illos ergo roges quidquid paulo ante petebas
<juv. 9.115> a nobis, taceant illi. sed prodere malunt
<juv. 9.116> arcanum, quam subrepti potare Falerni
<juv. 9.117> pro populo faciens quantum Saufeia bibebat,
<juv. 9.118> vivendum recte cum propter plurima tum est his
<juv. 9.120> praecipue causis, ut linguas mancipiorum
<juv. 9.121> contemnas, nam lingua mali pars pessima servi;
<juv. 9.122> deterior tamen hic qui liber non erit illis,
<juv. 9.123> quorum animas et farre suo custodit et aere.
<juv. 9.124> Utile consilium modo, sed commune, dedisti,
<juv. 9.125> nunc mihi quid suades post damnum temporis et spes
<juv. 9.126> deceptas? festinat enim decurrere velox
<juv. 9.127> flosculus angustae miseraeque brevissima vitae
<juv. 9.128> portio; dum bibimus, dum serta unguenta puellas
<juv. 9.129> poscimus, obrepit non intellecta senectus.”
<juv. 9.130> Ne trepida, numquam pathicus tibi derit amicus
<juv. 9.131> stantibus et salvis his collibus: undique ad illos
<juv. 9.132> convenient et carpentis et navibus omnes
<juv. 9.133> qui digito scalpunt uno caput, altera maior
<juv. 9.134> spes superest; tu tantum erucis inprime dentem.
<juv. 9.135> Haec exempla para felicibus, at mea Clotho
<juv. 9.136> et Lachesis gaudent, si pascitur inguine venter,
<juv. 9.137> o parvi nostrique Lares, quos ture minuto
<juv. 9.138> aut farre et tenui soleo exorare corona,
<juv. 9.139> quando ego figam aliquid, quo sit mihi tuta senectus
<juv. 9.140> a tegete et baculo? viginti milia faenus
<juv. 9.141> pigneribus positis, argenti vascula puri,
<juv. 9.142> sed quae Fabricius censor notet, et duo fortes
<juv. 9.143> de grege Moesorum. qui me cervice locata
<juv. 9.144> securum iubeant clamoso insistere circo;
<juv. 9.145> sit mihi praeterea curvus caelator, et alter
<juv. 9.146> qui multas facies pingit cito; sufficiunt haec,
<juv. 9.147> quando ego pauper ero; votum miserabile, nec spes
<juv. 9.148> his saltem; nam cum pro me Fortuna vocatur,
<juv. 9.149> adfixit ceras illa de nave petitas,
<juv. 9.150> quae Siculos cantus effugit remige surdo.”
<juv. 10.1> omnibus in terris, quae sunt a Gadibus usque
<juv. 10.2> Auroram et Gangen, pauci dinoscere possunt
<juv. 10.3> vera bona atque illis multum diversa, remota
<juv. 10.4> erroris nebula, quid enim ratione timemus
<juv. 10.5> aut cupimus? quid tam dextro pede, concipis, ut te
<juv. 10.6> conatus non paeniteat votique peracti?
<juv. 10.7> evertere domos totas optantibus ipsis
<juv. 10.8> di faciles, nocitura toga, nocitura petuntur
<juv. 10.9> militia; torrens dicendi copia multis
<juv. 10.10> et sua mortifera est facundia, viribus ille
<juv. 10.11> confisus periit admirandisque lacertis,
<juv. 10.12> sed plures nimia congesta pecunia cura
<juv. 10.13> strangulat et cuncta exuperans patrimonia census
<juv. 10.14> quanto delphinis ballaena Britannica maior,
<juv. 10.15> temporibus diris igitur iussuque Neronis
<juv. 10.16> Longinum et magnos Senecae praedivitis hortos
<juv. 10.17> clausit et egregias Lateranorum obsidet aedes
<juv. 10.18> tota cohors: rarus venit in cenacula miles.
<juv. 10.19> pauca licet portes argenti vascula puri
<juv. 10.20> nocte iter ingressus, gladium centumque timebis
<juv. 10.21> et motae ad lunam trepidans harundinis umbram
<juv. 10.22> cantabit vacuus coram latrone viator.
<juv. 10.23> Prima fere vota et cunctis notissima templis
<juv. 10.24> divitiae, crescant ut opes, ut maxima toto
<juv. 10.25> nostra sit arca foro. sed nulla aconita bibuntur
<juv. 10.26> fictilibus: tunc illa time, cum pocula sumes
<juv. 10.27> geminata et lato Setinum ardebit in auro.
<juv. 10.28> iamne igitur laudas quod de sapientibus alter
<juv. 10.29> ridebat, quotiens de limine moverat unum
<juv. 10.30> protuleratque pedem, flebat contrarius auctor?
<juv. 10.31> sed facilis cuivis rigidi censura cachinni:
<juv. 10.32> mirandum est unde ille oculis suffecerit umor.
<juv. 10.33> perpetuo risu pulmonem agitare solebat
<juv. 10.34> Democritus, quamquam non essent urbibus illis
<juv. 10.35> praetextae trabeae fasces lectica tribunal;
<juv. 10.36> quid si vidisset praetorem curribus altis
<juv. 10.37> extantem et medii sublimem pulvere circi
<juv. 10.38> in tunica Iovis et pictae Sarrana ferentem
<juv. 10.39> ex umeris aulaea togae magnaeque coronae
<juv. 10.40> tantum orbem, quanto cervix non sufficit ulla?
<juv. 10.41> quippe tenet sudans hanc publicus et, sibi consul
<juv. 10.42> ne placeat, curru servus portatur eodem,
<juv. 10.43> da nunc et volucrem, sceptro quae surgit eburno,
<juv. 10.44> illinc cornicines, hinc praecedentia longi
<juv. 10.45> agminis officia et niveos ad frena Quirites,
<juv. 10.46> defossa in loculos quos sportula fecit amicos,
<juv. 10.47> tunc quoque materiam risus invenit ad omnis
<juv. 10.48> occursus hominum, cuius prudentia monstrat
<juv. 10.49> summos posse viros et magna exempla daturos
<juv. 10.50> vervecum in patria crassoque sub aere nasci.
<juv. 10.51> ridebat curas nec non et gaudia vulgi,
<juv. 10.52> interdum et lacrimas, cum Fortunae ipse minaci
<juv. 10.53> mandaret laqueum mediumque ostenderet unguem.
<juv. 10.54> Ergo supervacua aut quae perniciosa petuntur
<juv. 10.55> propter quae fas est genua incerare deorum!
<juv. 10.56> quosdam praecipiat subiecta potentia magnae
<juv. 10.57> invidiae, mergit longa atque insignis honorum
<juv. 10.58> pagina, descendunt statuae restemque sequuntur,
<juv. 10.59> ipsas deinde rotas bigarum inpacta securis
<juv. 10.60> caedit et inmeritis franguntur crura caballis;
<juv. 10.61> iam strident ignes, iam follibus atque caminis
<juv. 10.62> ardet adoratum populo caput et crepat ingens
<juv. 10.63> Seianus, deinde ex facie toto orbe secunda
<juv. 10.64> fiunt urceoli pelves sartago matellae.
<juv. 10.65> pone domi laurus, duc in Capitolia magnum
<juv. 10.66> cretatumque bovem! Seianus ducitur unco
<juv. 10.67> spectandus, gaudent omnes: quae labra, quis illi
<juv. 10.68> vultus erat! numquam, si quid mihi credis, amavi
<juv. 10.69> hunc hominem, sed quo cecidit sub crimine? quisnam
<juv. 10.70> delator? quibus indicibus, quo teste probavit?”
<juv. 10.71> nil horum; verbosa et grandis epistula venit
<juv. 10.72> a Capreis.” bene habet, nil plus interrogo.” Sed quid
<juv. 10.73> turba Remi? sequitur fortunam ut semper et odit
<juv. 10.74> damnatos, idem populus, si Nortia Tusco
<juv. 10.75> favisset, si oppressa foret secura senectus
<juv. 10.76> principis, hac ipsa Seianum diceret hora
<juv. 10.77> Augustum, iam pridem, ex quo suffragia nulli
<juv. 10.78> vendimus, effudit curas; nam qui dabat olim
<juv. 10.79> imperium fasces legiones omnia, nunc se
<juv. 10.80> continet atque duas tantum res anxius optat,
<juv. 10.81> panem et circenses. Perituros audio multos.”
<juv. 10.82> nil dubium, magna est fornacula.” pallidulus mi
<juv. 10.83> Bruttidius meus ad Martis fuit obvius aram;
<juv. 10.84> quam timeo, victus ne poenas exigat Aiax,
<juv. 10.85> ut male defensus.” curramus praecipites et
<juv. 10.86> dum iacet in ripa, calcemus Caesaris hostem.”
<juv. 10.87> sed videant servi, ne quis neget et pavidum in ius
<juv. 10.88> cervice obstricta dominum trahat.” Hi sermones
<juv. 10.89> tunc de Seiano, secreta haec murmura vulgi,
<juv. 10.90> visne salutari sicut Seianus, habere
<juv. 10.91> tantundem, atque illi summas donare curules,
<juv. 10.92> illum exercitibus praeponere, tutor haberi
<juv. 10.93> principis angusta Caprearum in rupe sedentis
<juv. 10.94> cum grege Chaldaeo? vis certe pila cohortes
<juv. 10.95> egregios equites et castra domestica; quidni
<juv. 10.96> haec cupias? et qui nolunt occidere quemquam,
<juv. 10.97> posse volunt, sed quae praeclara et prospera tanti,
<juv. 10.98> ut rebus laetis par sit mensura malorum?
<juv. 10.99> huius qui trahitur praetextam sumere mavis,
<juv. 10.100> an Fidenarum Gabiorumque esse potestas
<juv. 10.101> et de mensura ius dicere, vasa minora
<juv. 10.102> frangere pannosus vacuis aedilis Vlubris?
<juv. 10.103> ergo quid optandum foret ignorasse fateris
<juv. 10.104> Seianum; nam qui nimios optabat honores
<juv. 10.105> et nimias poscebat opes, numerosa parabat
<juv. 10.106> excelsae turris tabulata, unde altior esset
<juv. 10.107> casus et inpulsae praeceps inmane ruinae.
<juv. 10.108> quid Crassos, quid Pompeios evertit et illum,
<juv. 10.109> ad sua qui domitos deduxit flagra Quirites?
<juv. 10.110> summus nempe locus nulla non arte petitus,
<juv. 10.111> magnaque numinibus vota exaudita malignis.
<juv. 10.112> ad generum Cereris sine caede ac vulnere pauci
<juv. 10.113> descendunt reges et sicca morte tyranni.
<juv. 10.114> Eloquium ac famam Demosthenis aut Ciceronis
<juv. 10.115> incipit optare et totis quinquatribus optat
<juv. 10.116> quisquis adhuc uno parcam colit asse Minervam,
<juv. 10.117> quem sequitur custos augustae vernula capsae.
<juv. 10.118> eloquio sed uterque perit orator, utrumque
<juv. 10.119> largus et exundans leto dedit ingenii fons.
<juv. 10.120> ingenio manus est et cervix caesa, nec umquam
<juv. 10.121> sanguine causidici maduerunt rostra pusilli.
<juv. 10.122> o fortunatam natam me consule Romam”:
<juv. 10.123> Antoni gladios potuit contemnere, si sic
<juv. 10.124> omnia dixisset, videnda poemata malo
<juv. 10.125> quam te, conspicuae divina Philippica famae,
<juv. 10.126> volvens a prima quae proxima, saevus et illum
<juv. 10.127> exitus eripuit, quem mirabantur Athenae
<juv. 10.128> torrentem et pleni moderantem frena theatri.
<juv. 10.129> dis ille adversis genitus fatoque sinistro,
<juv. 10.130> quem pater ardentis massae fuligine lippus
<juv. 10.131> a carbone et forcipibus gladiosque paranti
<juv. 10.132> incude et luteo Vulcano ad rhetora misit.
<juv. 10.133> Bellorum exuviae, truncis adfixa tropaeis
<juv. 10.134> lorica et fracta de casside buccula pendens
<juv. 10.135> et curtum temone iugum victaeque triremis
<juv. 10.136> aplustre et summo tristis captivus in arcu
<juv. 10.137> humanis maiora bonis creduntur. ad hoc se
<juv. 10.138> Romanus Graiusque et barbarus induperator
<juv. 10.139> erexit, causas discriminis atque laboris
<juv. 10.140> inde habuit; tanto maior famae sitis est quam
<juv. 10.141> virtutis, quis enim virtutem amplectitur ipsam,
<juv. 10.142> praemia si tollas? patriam tamen obruit olim
<juv. 10.143> gloria paucorum et laudis titulique cupido
<juv. 10.144> haesuri saxis cinerum custodibus, ad quae
<juv. 10.145> discutienda valent sterilis mala robora fici,
<juv. 10.146> quandoquidem data sunt ipsis quoque fata sepulcris.
<juv. 10.147> Expende Hannibalem; quot libras in duce summo
<juv. 10.148> invenies? hic est, quem non capit Africa Mauro
<juv. 10.149> percussa oceano Niloque admota tepenti,
<juv. 10.150> rursus ad Aethiopum populos aliosque elephantos!
<juv. 10.151> additur imperiis Hispania, Pyrenaeum
<juv. 10.152> transilit; opposuit natura Alpemque nivemque:
<juv. 10.153> diducit scopulos et montem rumpit aceto,
<juv. 10.154> iam tenet Italiam, tamen ultra pergere tendit:
<juv. 10.155> acti,” inquit, nihil est, nisi Poeno milite portas
<juv. 10.156> frangimus et media vexillum pono Subura.”
<juv. 10.157> o qualis facies et quali digna tabella,
<juv. 10.158> cum Gaetula ducem portaret belua luscum!
<juv. 10.159> exitus ergo quis est? o gloria, vincitur idem
<juv. 10.160> nempe et in exilium praeceps fugit atque ibi magnus
<juv. 10.161> mirandusque cliens sedet ad praetoria regis,
<juv. 10.162> donec Bithyno libeat vigilare tyranno,
<juv. 10.163> finem animae, quae res humanas miscuit olim,
<juv. 10.164> non gladii, non saxa dabunt nec tela, sed ille
<juv. 10.165> Cannarum vindex et tanti sanguinis ultor
<juv. 10.166> anulus, i demens et saevas curre per Alpes,
<juv. 10.167> ut pueris placeas et declamatio fias!
<juv. 10.168> Unus Pellaeo iuveni non sufficit orbis;
<juv. 10.169> aestuat infelix angusto limite mundi
<juv. 10.170> ut Gyarae clausus scopulis parvaque Seripho;
<juv. 10.171> cum tamen a figulis munitam intraverit urbem,
<juv. 10.172> sarcophago contentus erit. mors sola fatetur
<juv. 10.173> quantula sint hominum corpuscula. creditur olim
<juv. 10.174> velificatus Athos et quidquid Graecia mendax
<juv. 10.175> audet in historia, constratum classibus isdem
<juv. 10.176> suppositumque rotis solidum mare, credimus altos
<juv. 10.177> defecisse amnes epotaque flumina Medo
<juv. 10.178> prandente et madidis cantat quae Sostratus alis;
<juv. 10.179> ille tamen qualis rediit Salamine relicta,
<juv. 10.180> in Corum atque Eurum solitus saevire flagellis
<juv. 10.181> barbarus Aeolio numquam hoc in carcere passos,
<juv. 10.182> ipsum conpedibus qui vinxerat Ennosigaeum:
<juv. 10.183> mitius id sane, quod non et stigmate dignum
<juv. 10.184> credidit; huic quisquam vellet servire deorum?
<juv. 10.185> sed qualis rediit? nempe una nave, cruentis
<juv. 10.186> fluctibus ac tarda per densa cadavera prora,
<juv. 10.187> has totiens optata exegit gloria poenas.
<juv. 10.188> Da spatium vitae, multos da, Iuppiter, annos ”:
<juv. 10.189> hoc recto vultu, solum hoc, et pallidus optas,
<juv. 10.190> sed quam continuis et quantis longa senectus
<juv. 10.191> plena malis! deformem et taetrum ante omnia vultum
<juv. 10.192> dissimilemque sui, deformem pro cute pellem
<juv. 10.193> pendentisque genas et talis aspice rugas
<juv. 10.194> quales, umbriferos ubi pandit Thabraca saltus,
<juv. 10.195> in vetula scalpit iam mater simia bucca.
<juv. 10.196> plurima sunt iuvenum discrimina; pulchrior ille
<juv. 10.197> hoc atque ille alio, multum hic robustior illo:
<juv. 10.198> una senum facies, cum voce trementia membra
<juv. 10.199> et iam leve caput madidique infantia nasi,
<juv. 10.200> frangendus misero gingiva panis inermi;
<juv. 10.201> usque adeo gravis uxori natisque sibique,
<juv. 10.202> ut captatori moveat fastidia Cosso,
<juv. 10.203> non eadem vini atque cibi torpente palato
<juv. 10.204> gaudia, nam coitus iam longa oblivio, vel si
<juv. 10.205> coneris, iacet exiguus cum ramice nervus
<juv. 10.206> et quamvis tota palpetur nocte, iacebit.
<juv. 10.207> anne aliquid sperare potest haec inguinis aegri
<juv. 10.208> canities? quid quod merito suspecta libido est
<juv. 10.209> quae venerem adfectat sine viribus? Aspice partis
<juv. 10.210> nunc damnum alterius, nam quae cantante voluptas,
<juv. 10.211> sit licet eximius, citharoedo sive Seleuco
<juv. 10.212> et quibus aurata mos est fulgere lacerna?
<juv. 10.213> quid refert, magni sedeat qua parte theatri
<juv. 10.214> qui vix cornicines exaudiet atque tubarum
<juv. 10.215> concentus? clamore opus est, ut sentiat auris
<juv. 10.216> quem dicat venisse puer, quot nuntiet horas.
<juv. 10.217> Praeterea minimus gelido iam in corpore sanguis
<juv. 10.218> febre calet sola, circumsilit agmine facto
<juv. 10.219> morborum omne genus, quorum si nomina quaeras,
<juv. 10.220> promptius expediam quot amaverit Opapia moechos,
<juv. 10.221> quot Themison aegros autumno occident uno,
<juv. 10.222> quot Basilus socios, quot circumscripserit Hirrus
<juv. 10.223> pupillos; quot longa viros exorbeat uno
<juv. 10.224> Maura die, quot discipulos inclinet Hamillus;
<juv. 10.225> percurram citius quot villas possideat nunc
<juv. 10.226> quo tondente gravis iuveni mihi barba sonabat.
<juv. 10.227> ille umero, hic lumbis, hic coxa debilis; ambos
<juv. 10.228> perdidit ille oculos et luscis invidet; huius
<juv. 10.229> pallida labra cibum accipiunt digitis alienis,
<juv. 10.230> ipse ad conspectum cenae diducere rictum
<juv. 10.231> suetus hiat tantum ceu pullus hirundinis, ad quem
<juv. 10.232> ore volat pleno mater ieiuna, sed omni
<juv. 10.233> membrorum damno maior dementia, quae nec
<juv. 10.234> nomina servorum nec vultum agnoscit amici
<juv. 10.235> cum quo praeterita cenavit nocte, nec illos
<juv. 10.236> quos genuit, quos eduxit, nam codice saevo
<juv. 10.237> heredes vetat esse suos, bona tota feruntur
<juv. 10.238> ad Phialen; tantum artificis valet halitus oris
<juv. 10.239> quod steterat multis in carcere fornicis annis.
<juv. 10.240> Ut vigeant sensus animi, ducenda tamen sunt
<juv. 10.241> funera natorum, rogus aspiciendus amatae
<juv. 10.242> coniugis et fratris plenaeque sororibus urnae.
<juv. 10.243> haec data poena diu viventibus, ut renovata
<juv. 10.244> semper clade domus multis in luctibus inque
<juv. 10.245> perpetuo maerore et nigra veste senescant.
<juv. 10.246> rex Pylius, magno si quicquam credis Homero,
<juv. 10.247> exemplum vitae fuit a cornice secundae,
<juv. 10.248> felix nimirum, qui tot per saecula mortem
<juv. 10.249> distulit atque suos iam dextra conputat annos,
<juv. 10.250> quique novum totiens mustum bibit. oro, parumper
<juv. 10.251> attendas quantum de legibus ipse queratur
<juv. 10.252> fatorum et nimio de stamine, cum videt acris
<juv. 10.253> Antilochi barbam ardentem, cum quaerit ab omni
<juv. 10.254> quisquis adest socius, cur haec in tempora duret
<juv. 10.255> quod facinus dignum tam longo admiserit aevo.
<juv. 10.256> haec eadem Peleus, raptum cum luget Achillem,
<juv. 10.257> atque alius cui fas Ithacum lugere natantem.
<juv. 10.258> incolumi Troia Priamus venisset ad umbras
<juv. 10.259> Assaraci magnis sollemnibus Hectore funus
<juv. 10.260> portante ac reliquis fratrum cervicibus inter
<juv. 10.261> Iliadum lacrimas, ut primos edere,planctus
<juv. 10.262> Cassandra inciperet scissaque Polyxena palla,
<juv. 10.263> si foret extinctus diverso tempore, quo non
<juv. 10.264> coeperat audaces Paris aedificare carinas,
<juv. 10.265> longa dies igitur quid contulit? omnia vidit
<juv. 10.266> eversa et flammis Asiam ferroque cadentem.
<juv. 10.267> tunc miles tremulus posita tulit arma tiara
<juv. 10.268> et ruit ante aram summi Iovis ut vetulus bos,
<juv. 10.269> qui domini cultris tenue et miserabile collum
<juv. 10.270> praebet ab ingrato iam fastiditus aratro.
<juv. 10.271> exitus ille utcumque hominis, sed torva canino
<juv. 10.272> latravit rictu quae post hunc vixerat uxor.
<juv. 10.273> Festino ad nostros et regem transeo Ponti
<juv. 10.274> et Croesum, quem vox iusti facunda Solonis
<juv. 10.275> respicere ad longae iussit spatia ultima vitae.
<juv. 10.276> exilium et carcer Minturnarumque paludes
<juv. 10.277> et mendicatus victa Carthagine panis
<juv. 10.278> hinc causas habuere; quid illo cive tulisset
<juv. 10.279> natura in terris, quid Roma beatius umquam,
<juv. 10.280> si circumducto captivorum agmine et omni
<juv. 10.281> bellorum pompa animam exhalasset opimam,
<juv. 10.282> cum de Teutonico vellet descendere curru?
<juv. 10.283> provida Pompeio dederat Campania febres
<juv. 10.284> optandas, sed multae urbes et publica vota
<juv. 10.285> vicerunt: igitur Fortuna ipsius et urbis
<juv. 10.286> servatum victo caput abstulit, hoc cruciatu
<juv. 10.287> Lentulus, hac poena caruit ceciditque Cethegus
<juv. 10.288> integer, et iacuit Catilina cadavere toto.
<juv. 10.289> Formam optat modico pueris, maiore puellis
<juv. 10.290> murmure, cum Veneris fanum videt, anxia mater
<juv. 10.291> usque ad delicias votorum. cur tamen,” inquit,
<juv. 10.292> corripias? pulchra gaudet Latona Diana.”
<juv. 10.293> sed vetat optari faciem Lucretia qualem
<juv. 10.294> ipsa habuit, cuperet Rutilae Verginia gibbum
<juv. 10.295> accipere atque suum Rutilae dare. filius autem
<juv. 10.296> corporis egregii miseros trepidosque parentes
<juv. 10.297> semper habet; rara est adeo concordia formae
<juv. 10.298> atque pudicitiae, sanctos licet horrida mores
<juv. 10.299> tradiderit domus ac veteres imitata Sabinos,
<juv. 10.300> praeterea castum ingenium vultumque modesto
<juv. 10.301> sanguine ferventem tribuat natura benigna
<juv. 10.302> larga manu (quid enim puero conferre potest plus
<juv. 10.303> custode et cum natura potentior omni?),
<juv. 10.304> non licet esse viro; nam prodiga corruptoris
<juv. 10.305> improbitas ipsos audet temptare parentes:
<juv. 10.306> tanta in muneribus fiducia, nullus ephebum
<juv. 10.307> deformem saeva castravit in arce tyrannus,
<juv. 10.308> nec praetextatum rapuit Nero loripedem nec
<juv. 10.309> strumosum atque utero pariter gibboque tumentem.
<juv. 10.310> I nunc et iuvenis specie laetare tui, quem
<juv. 10.311> maiora expectant discrimina, fiet adulter
<juv. 10.312> publicus et poenas metuet quascumque maritis
<juv. 10.313> lex irae debet, nec erit felicior astro
<juv. 10.314> Martis, ut in laqueos numquam incidat, exigit autem
<juv. 10.315> interdum ille dolor plus quam lex ulla dolori
<juv. 10.316> concessit: necat hic ferro, secat ille cruentis
<juv. 10.317> verberibus, quosdam moechos et mugilis intrat,
<juv. 10.318> sed tuus Endymion dilectae fiet adulter
<juv. 10.319> matronae, mox cum dederit Servilia nummos,
<juv. 10.320> fiet et illius quam non amat, exuet omnem
<juv. 10.321> corporis ornatum: quid enim ulla negaverit udis
<juv. 10.322> inguinibus, sive est haec Oppia sive Catulla?
<juv. 10.323> deterior totos habet illic femina mores.
<juv. 10.324> sed casto quid forma nocet?” quid profuit immo
<juv. 10.325> Hippolyto grave propositum, quid Bellorophonti?
<juv. 10.326> erubuit nempe haec ceu fastidita, repulsa,
<juv. 10.327> nec Stheneboea minus quam Cressa, excanduit, et se
<juv. 10.328> concussere ambae, mulier saevissima tunc est,
<juv. 10.329> cum stimulos odio pudor admovet. Elige quidnam
<juv. 10.330> suadendum esse putes cui nubere Caesaris uxor
<juv. 10.331> destinat? optimus hic et formosissimus idem
<juv. 10.332> gentis patriciae rapitur miser extinguendus
<juv. 10.333> Messalinae oculis; dudum sedet illa parato
<juv. 10.334> flammeolo Tyriusque palam genialis in hortis
<juv. 10.335> sternitur et ritu decies centena dabuntur
<juv. 10.336> antiquo, veniet cum signatoribus auspex.
<juv. 10.337> haec tu secreta et paucis commissa putabas?
<juv. 10.338> non nisi legitime vult nubere, quid placeat dic:
<juv. 10.339> ni parere velis, pereundum erit ante lucernas;
<juv. 10.340> si scelus admittas, dabitur mora parvula, dum res
<juv. 10.341> nota urbi et populo contingat principis aurem,
<juv. 10.342> dedecus ille domus sciet ultimus; interea tu
<juv. 10.343> obsequere imperio, si tanti vita dierum
<juv. 10.344> paucorum, quidquid levius meliusve putaris,
<juv. 10.345> praebenda est gladio pulchra haec et candida cervix.
<juv. 10.346> Nil ergo optabunt homines? si consilium vis,
<juv. 10.347> permittes ipsis expendere numinibus quid
<juv. 10.348> conveniat nobis rebusque sit utile nostris,
<juv. 10.349> nam pro iucundis aptissima quaeque dabunt di:
<juv. 10.350> carior est illis homo quam sibi. nos animorum
<juv. 10.351> inpulsu et caeca magnaque cupidine ducti
<juv. 10.352> coniugium petimus partumque uxoris; at illis
<juv. 10.353> notum qui pueri qualisque futura sit uxor.
<juv. 10.354> ut tamen et poscas aliquid voveasque sacellis
<juv. 10.355> exta et candiduli divina tomacula porci,
<juv. 10.356> orandum est ut sit mens sana in corpore sano;
<juv. 10.357> fortem posce animum mortis terrore carentem,
<juv. 10.358> qui spatium vitae extremum inter munera ponat
<juv. 10.359> naturae, qui ferre queat quoscumque labores,
<juv. 10.360> nesciat irasci, cupiat nihil et potiores
<juv. 10.361> Herculis aerumnas credat saevosque labores
<juv. 10.362> et venere et cenis et pluma Sardanapalli.
<juv. 10.363> monstro quod ipse tibi possis dare; semita certe
<juv. 10.364> tranquillae per virtutem patet unica vitae.
<juv. 10.365> nullum numen habes, si sit prudentia: nos te,
<juv. 10.366> nos facimus. Fortuna, deam caeloque locamus.
<juv. 11.1> Atticus exinde si cenat, lautus habetur,
<juv. 11.2> si Rutilus, demens, quid enim maiore cachinno
<juv. 11.3> excipitur vulgi quam pauper Apicius? omnis
<juv. 11.4> convictus, thermae, stationes, omne theatrum
<juv. 11.5> de Rutilo; nam dum valida ac iuvenalia membra
<juv. 11.6> sufficiunt galeae dumque ardent sanguine, fertur
<juv. 11.7> non cogente quidem sed nec prohibente tribuno,
<juv. 11.8> scripturas leges et regia verba lanistae.
<juv. 11.9> multos porro vides, quos saepe elusus ad ipsum
<juv. 11.10> creditor introitum solet expectare macelli,
<juv. 11.11> et quibus in solo vivendi causa palato est.
<juv. 11.12> egregius cenat meliusque miserrimus horum
<juv. 11.13> et cito casurus iam perlucente ruina,
<juv. 11.14> interea gustus elementa per omnia quaerunt
<juv. 11.15> numquam animo pretiis opstantibus; interius si
<juv. 11.16> adtendas, magis illa iuvant quae pluris emuntur.
<juv. 11.17> ergo haut difficile est perituram arcessere summam
<juv. 11.18> lancibus oppositis vel matris imagine fracta,
<juv. 11.19> et quadringentis nummis condire gulosum
<juv. 11.20> fictile; sic veniunt ad miscellanea ludi.
<juv. 11.21> refert ergo quis haec eadem paret; in Rutilo nam
<juv. 11.22> luxuria est, in Ventidio laudabile nomen
<juv. 11.23> sumit, et a censu famam trahit. Illum ego iure
<juv. 11.24> despiciam, qui scit quanto sublimior Atlans
<juv. 11.25> omnibus in Libya sit montibus, hic tamen idem
<juv. 11.26> ignoret quantum ferrata distet ab arca
<juv. 11.27> sacculus. e caelo descendit γνῶθι σεαυτόν
<juv. 11.28> figendum et memori tractandum pectore, sive
<juv. 11.29> coniugium quaeras vel sacri in parte senatus
<juv. 11.30> esse velis; neque enim loricam poscit Achillis
<juv. 11.31> Thersites, in qua se traducebat Vlixes;
<juv. 11.32> ancipitem seu tu magno discrimine causam
<juv. 11.33> protegere adfectas, te consule, dic tibi qui sis,
<juv. 11.34> orator vehemens an Curtius et Matho buccae.
<juv. 11.35> noscenda est mensura sui spectandaque rebus
<juv. 11.36> in summis minimisque, etiam cum piscis emetur,
<juv. 11.37> ne mullum cupias, cum sit tibi gobio tantum
<juv. 11.38> in loculis. quis enim te deficiente crumina
<juv. 11.39> et crescente gula manet exitus, aere paterno
<juv. 11.40> ac rebus mersis in ventrem faenoris atque
<juv. 11.41> argenti gravis et pecorum agrorumque capacem?
<juv. 11.42> talibus a dominis post cuncta novissimus exit
<juv. 11.43> anulus, et digito mendicat Pollio nudo.
<juv. 11.44> non praematuri cineres nec funus acerbum
<juv. 11.45> luxuriae, sed morte magis metuenda senectus.
<juv. 11.46> Hi plerumque gradus: conducta pecunia Romae
<juv. 11.47> et coram dominis consumitur; inde ubi paulum
<juv. 11.48> nescio quid superest et pallet faenoris auctor,
<juv. 11.49> qui vertere solum, Baias et ad ostrea currunt,
<juv. 11.50> cedere namque foro iam non est deterius quam
<juv. 11.51> Esquilias a ferventi migrare Subura;
<juv. 11.52> ille dolor solus patriam fugientibus, illa
<juv. 11.53> maestitia est, caruisse anno circensibus uno:
<juv. 11.54> sanguinis in facie non haeret gutta, morantur
<juv. 11.55> pauci ridiculum et fugientem ex urbe pudorem.
<juv. 11.56> Experiere hodie numquid pulcherrima dictu,
<juv. 11.57> Persice, non praestem vitae tibi moribus et re,
<juv. 11.58> si laudem siliquas occultus ganeo, pultes
<juv. 11.59> coram aliis dictem puero, sed in aure placentas,
<juv. 11.60> nam cum sis conviva mihi promissus, habebis
<juv. 11.61> Euandrum, venies Tirynthius aut minor illo
<juv. 11.62> hospes, et ipse tamen contingens sanguine caelum,
<juv. 11.63> alter aquis, alter flammis ad sidera missus,
<juv. 11.64> fercula nunc audi nullis ornata macellis.
<juv. 11.65> de Tiburtino veniet pinguissimus agro
<juv. 11.66> haedulus et toto grege mollior, inscius herbae
<juv. 11.67> necdum ausus virgas humilis mordere salicti,
<juv. 11.68> qui plus lactis habet quam sanguinis; et montani
<juv. 11.69> asparagi, posito quos legit vilica fuso;
<juv. 11.70> grandia praeterea tortoque calentia faeno
<juv. 11.71> ova adsunt ipsis cum matribus, et servatae
<juv. 11.72> parte anni quales fuerant in vitibus uvae,
<juv. 11.73> Signinum Syriumque pirum, de corbibus isdem
<juv. 11.74> aemula Picenis et odoris mala recentis
<juv. 11.75> nec metuenda tibi, siccatum frigore postquam
<juv. 11.76> autumnum et crudi posuere pericula suci.
<juv. 11.77> Haec olim nostri iam luxuriosa senatus
<juv. 11.78> cena fuit; Curius parvo quae legerat horto
<juv. 11.79> ipse focis brevibus ponebat holuscula, quae nunc
<juv. 11.80> squalidus in magna fastidit compede fossor,
<juv. 11.81> qui meminit calidae sapiat quid vulva popinae.
<juv. 11.82> sicci terga suis rara pendentia crate
<juv. 11.83> moris erat quondam festis servare diebus
<juv. 11.84> et natalicium cognatis ponere lardum
<juv. 11.85> accedente nova, si quam dabat hostia, carne.
<juv. 11.86> cognatorum aliquis titulo ter consulis atque
<juv. 11.87> castrorum imperiis et dictatoris honore
<juv. 11.88> functus ad has epulas solito maturius ibat,
<juv. 11.89> erectum domito referens a monte ligonem.
<juv. 11.90> cum tremerent autem Fabios durumque Catonem
<juv. 11.91> et Scauros et Fabricium, rigidique severos
<juv. 11.92> censoris mores etiam collega timeret,
<juv. 11.93> nemo inter curas et seria duxit habendum,
<juv. 11.94> qualis in Oceani fluctu testudo nataret,
<juv. 11.95> clarum Troiugenis factura et nobile fulcrum;
<juv. 11.96> sed nudo latere et parvis frons aerea lectis
<juv. 11.97> vile coronati eaput ostendebat aselli,
<juv. 11.98> ad quod lascivi ludebant ruris alumni:
<juv. 11.99> tales ergo cibi, qualis domus atque supellex.
<juv. 11.100> Tunc rudis et Graias mirari nescius artes
<juv. 11.101> urbibus eversis praedarum in parte reperta
<juv. 11.102> magnorum artificum frangebat pocula miles,
<juv. 11.103> ut phaleris gauderet equus caelataque cassis
<juv. 11.104> Romuleae simulacra ferae mansuescere iussae
<juv. 11.105> imperii fato, geminos sub rupe Quirinos,
<juv. 11.106> ac nudam effigiem clipeo venientis et hasta
<juv. 11.107> pendentisque dei perituro ostenderet hosti,
<juv. 11.108> ponebant igitur Tusco farrata catino:
<juv. 11.109> argenti quod erat, solis fulgebat in armis,
<juv. 11.110> omnia tunc, quibus invideas si lividulus sis.
<juv. 11.111> templorum quoque maiestas praesentior, et vox
<juv. 11.112> nocte fere media mediamque audita per urbem
<juv. 11.113> litore ab Oceani Gallis venientibus et dis
<juv. 11.114> officium vatis pergentibus, his monuit nos,
<juv. 11.115> hanc rebus Latiis curam praestare solebat
<juv. 11.116> fictilis et nullo violatus Iuppiter auro.
<juv. 11.117> Illa domi natas nostraque ex arbore mensas
<juv. 11.118> tempora viderunt; hos lignum stabat ad usus,
<juv. 11.119> annosam si forte nucem deiecerat Eurus,
<juv. 11.120> at nunc divitibus cenandi nulla voluptas,
<juv. 11.121> nil rhombus, nil damma sapit, putere videntur
<juv. 11.122> unguenta atque rosae, latos nisi sustinet orbes
<juv. 11.123> grande ebur et magno sublimis pardus hiatu
<juv. 11.124> dentibus ex illis quos mittit porta Syenes
<juv. 11.125> et Mauri celeres et Mauro obscurior Indus,
<juv. 11.126> et quos deposuit Nabataeo belua saltu
<juv. 11.127> iam nimios capitique graves, hinc surgit orexis,
<juv. 11.128> hinc stomacho vires; nam pes argenteus illis,
<juv. 11.129> anulus in digito quod ferreus, ergo superbum
<juv. 11.130> convivam caveo, qui me sibi comparat et res
<juv. 11.131> despicit exiguas, adeo nulla uncia nobis
<juv. 11.132> est eboris, nec tessellae nec calculus ex hac
<juv. 11.133> materia, quin ipsa manubria cultellorum
<juv. 11.134> ossea. non tamen his ulla umquam obsonia fiunt
<juv. 11.135> rancidula aut ideo peior gallina secatur.
<juv. 11.136> sed nec structor erit cui cedere debeat omnis
<juv. 11.137> pergula, discipulus Trypheri doctoris, aput quem
<juv. 11.138> sumine cum magno lepus atque aper et pygargus
<juv. 11.139> et Scythicae volucres et phoenicopterus ingens
<juv. 11.140> et Gaetulus oryx hebeti lautissima ferro
<juv. 11.141> caeditur et tota sonat ulmea cena Subura.
<juv. 11.142> nec frustum capreae subducere nec latus Afrae
<juv. 11.143> novit avis noster, tirunculus ac rudis omni
<juv. 11.144> tempore et exiguae furtis inbutus ofellae.
<juv. 11.145> plebeios calices et paucis assibus emptos
<juv. 11.146> porriget incultus puer atque a frigore tutus.
<juv. 11.147> non Phryx aut Lycius, non a mangone petitus
<juv. 11.148> quisquam erit et magno: cum posces, posce latine.
<juv. 11.149> idem habitus cunctis, tonsi rectique capilli
<juv. 11.150> atque hodie tantum propter convivia pexi.
<juv. 11.151> pastoris duri hic est filius, ille bubulci;
<juv. 11.152> suspirat longo non visam tempore matrem,
<juv. 11.153> et casulum et notos tristis desiderat haedos,
<juv. 11.154> ingenui vultus puer ingenuique pudoris,
<juv. 11.155> quales esse decet quos ardens purpura vestit,
<juv. 11.156> nec pupillares defert in balnea raucus
<juv. 11.157> testiculos, nec vellendas iam praebuit alas,
<juv. 11.158> crassa nec opposito pavidus tegit inguina guto.
<juv. 11.159> hic tibi vina dabit diffusa in montibus illis
<juv. 11.160> a quibus ipse venit, quorum sub vertice lusit;
<juv. 11.162> Forsitan expectes ut Gaditana canoro
<juv. 11.163> incipiant prurire choro plausuque probatae
<juv. 11.164> ad terram tremulo descendant clune puellae;
<juv. 11.165> spectant hoc nuptae iuxta recubante marito,
<juv. 11.166> quod pudeat narrare aliquem praesentibus ipsis,
<juv. 11.167> inritamentum veneris languentis et acres
<juv. 11.168> divitis urticae; maior tamen ista voluptas
<juv. 11.169> alterius sexus: magis ille extenditur, et mox
<juv. 11.170> auribus atque oculis concepta urina movetur.
<juv. 11.171> non capit has nugas humilis domus, audiat ille
<juv. 11.172> testarum crepitus cum verbis, nudum olido stans
<juv. 11.173> fornice mancipium quibus abstinet, ille fruatur
<juv. 11.174> vocibus obscaenis omnique libidinis arte,
<juv. 11.175> qui Lacedaemonium pytismate lubricat orbem;
<juv. 11.176> namque ibi fortunae veniam damus, alea turpis,
<juv. 11.177> turpe et adulterium mediocribus: haec eadem illi
<juv. 11.178> omnia cum faciunt, hilares nitidique vocantur,
<juv. 11.179> nostra dabunt alios hodie convivia ludos,
<juv. 11.180> conditor Iliados cantabitur atque Maronis
<juv. 11.181> altisoni dubiam facientia carmina palmam,
<juv. 11.182> quid refert, tales versus qua voce legantur?
<juv. 11.183> Sed nunc dilatis averte negotia cutis
<juv. 11.184> et gratam requiem dona tibi, quando licebit
<juv. 11.185> per totum cessare diem. non faenoris ulla
<juv. 11.186> mentio nec, prima si luce egressa reverti
<juv. 11.187> nocte solet, tacito bilem tibi contrahat uxor
<juv. 11.188> umida suspectis referens multicia rugis
<juv. 11.189> vexatasque comas et vultum auremque calentem.
<juv. 11.190> protinus ante meum quidquid dolet exue limen,
<juv. 11.191> pone domum et servos et quidquid frangitur illis
<juv. 11.192> aut perit, ingratos ante omnia pone sodales.
<juv. 11.193> Interea Megalesiacae spectacula mappae
<juv. 11.194> Idaeum sollemne colunt, similisque triumpho
<juv. 11.195> praeda caballorum praetor sedet, ac mihi pace
<juv. 11.196> inmensae nimiaeque licet si dicere plebis,
<juv. 11.197> totam hodie Romam circus capit, et fragor aurem
<juv. 11.198> percutit, eventum viridis quo colligo panni.
<juv. 11.199> nam si deficeret, maestam attonitamque videres
<juv. 11.200> hanc urbem veluti Cannarum in pulvere victis
<juv. 11.201> consulibus, spectent iuvenes, quos clamor et audax
<juv. 11.202> sponsio, quos cultae decet assedisse puellae:
<juv. 11.203> nostra bibat vernum contracta cuticula solem
<juv. 11.204> effugiatque togam, iam nunc in balnea salva
<juv. 11.205> fronte licet vadas, quamquam solida hora supersit
<juv. 11.206> ad sextam, facere hoc non possis quinque diebus
<juv. 11.207> continuis, quia sunt talis quoque taedia vitae
<juv. 11.208> magna: voluptates commendat rarior usus.
<juv. 12.1> natali, Corvine, die mihi dulcior haec lux,,
<juv. 12.2> qua festus promissa deis animalia caespes
<juv. 12.3> expectat, niveam reginae ducimus agnam,
<juv. 12.4> par vellus dabitur pugnanti Gorgone Maura;
<juv. 12.5> sed procul extensum petulans quatit hostia funem
<juv. 12.6> Tarpeio servata Iovi frontemque coruscat,
<juv. 12.7> quippe ferox vitulus templis maturus et arae
<juv. 12.8> spargendusque mero, quem iam pudet ubera matris
<juv. 12.9> ducere, qui vexat nascenti robora cornu,
<juv. 12.10> si res ampla domi similisque adfectibus esset,
<juv. 12.11> pinguior Hispulla traheretur taurus et ipsa
<juv. 12.12> mole piger nec finitima nutritus in herba,
<juv. 12.13> laeta sed ostendens Clitumni pascua sanguis
<juv. 12.14> iret et a grandi cervix ferienda ministro
<juv. 12.15> ob reditum trepidantis adhuc horrendaque passi
<juv. 12.16> nuper et incolumem sese mirantis amici.
<juv. 12.17> Nam praeter pelagi casus et fulminis ictus
<juv. 12.18> evasit: densae caelum abscondere tenebrae
<juv. 12.19> nube una subitusque antemnas inpulit ignis,
<juv. 12.20> cum se quisque illo percussum crederet et mox
<juv. 12.21> attonitus nullum conferri posse putaret
<juv. 12.22> naufragium velis ardentibus, omnia fiunt
<juv. 12.23> talia, tam graviter, si quando poetica surgit
<juv. 12.24> tempestas, genus ecce aliud discriminis audi
<juv. 12.25> et miserere iterum, quamquam sint cetera sortis
<juv. 12.26> eiusdem pars dira quidem, sed cognita multis
<juv. 12.27> et quam votiva testantur fana tabella
<juv. 12.28> plurima; pictores quis nescit ab Iside pasci?
<juv. 12.29> Accidit et nostro similis fortuna Catullo.
<juv. 12.30> cum plenus fluctu medius foret alveus et iam,
<juv. 12.31> alternum puppis latus evertentibus undis,
<juv. 12.32> arbori incertae, nullam prudentia cani
<juv. 12.33> rectoris cum ferret opem, decidere iactu
<juv. 12.34> coepit cum ventis, imitatus castora, qui se
<juv. 12.35> eunuchum ipse facit cupiens evadere damno
<juv. 12.36> testiculi; adeo medicatum intellegit inguen.
<juv. 12.37> fundite quae mea sunt,” dicebat cuncta” Catullus,
<juv. 12.38> praecipitare volens etiam pulcherrima, vestem
<juv. 12.39> purpuream teneris quoque Maecenatibus aptam,
<juv. 12.40> atque alias quarum generosi graminis ipsum
<juv. 12.41> infecit natura pecus, sed et egregius fons
<juv. 12.42> viribus occultis et Baeticus adiuvat aer.
<juv. 12.43> ille nec argentum dubitabat mittere, lances
<juv. 12.44> Parthenio factas, urnae cratera capacem
<juv. 12.45> et dignum sitiente Pholo vel coniuge Fusci;
<juv. 12.46> adde et bascaudas et mille escaria, multum
<juv. 12.47> caelati, biberat quo callidus emptor Olynthi.
<juv. 12.48> sed quis nunc alius qua mundi parte, quis audet
<juv. 12.49> argento praeferre caput rebusque salutem?
<juv. 12.52> Iactatur rerum utilium pars maxima, sed nec
<juv. 12.53> damna levant, tunc adversis urguentibus illuc
<juv. 12.54> reccidit ut malum ferro summitteret; ac se
<juv. 12.55> explicat angustum: discriminis ultima, quando
<juv. 12.56> praesidia adferimus navem factura minorem,
<juv. 12.57> i nunc et ventis animam committe dolato
<juv. 12.58> confisus ligno, digitis a morte remotus
<juv. 12.59> quattuor aut septem, si sit latissima, taedae;
<juv. 12.60> mox cum reticulis et pane et ventre lagonae,
<juv. 12.61> aspice sumendas in tempestate secures.
<juv. 12.62> Sed postquam iacuit planum mare, tempora postquam
<juv. 12.63> prospera vectoris fatumque valentius Euro
<juv. 12.64> et pelago, postquam Parcae meliora benigna
<juv. 12.65> pensa manu ducunt hilares et staminis albi
<juv. 12.66> lanificae, modica nec multum fortior aura
<juv. 12.67> ventus adest, inopi miserabilis arte cucurrit
<juv. 12.68> vestibus extentis et quod superaverat unum
<juv. 12.69> velo prora suo. iam deficientibus Austris
<juv. 12.70> spes vitae cum sole redit, tunc gratus Iulo
<juv. 12.71> atque novercali sedes praelata Lavino
<juv. 12.72> conspicitur sublimis apex, cui candida nomen
<juv. 12.73> scrofa dedit, laetis Phrygibus mirabile sumen,
<juv. 12.74> et numquam visis triginta clara mamillis.
<juv. 12.75> Tandem intrat positas inclusa per aequora moles
<juv. 12.76> Tyrrhenamque pharon porrectaque brachia rursum
<juv. 12.77> quae pelago occurrunt medio longeque relinquunt
<juv. 12.78> Italiam; non sic igitur mirabere portus
<juv. 12.79> quos natura dedit, sed trunca puppe magister
<juv. 12.80> interiora petit, Baianae pervia cumbae,
<juv. 12.81> tuti stagna sinus, gaudent ibi vertice raso
<juv. 12.82> garrula securi narrare pericula nautae.
<juv. 12.83> Ite igitur, pueri, linguis animisque faventes
<juv. 12.84> sertaque delubris et farra inponite cultris
<juv. 12.85> ac mollis ornate focos glaebamque virentem.
<juv. 12.86> iam sequar et sacro, quod praestat, rite peracto
<juv. 12.87> inde domum repetam, graciles ubi parva coronas
<juv. 12.88> accipiunt fragili simulacra nitentia cera.
<juv. 12.89> hic nostrum placabo Iovem Laribusque paternis
<juv. 12.90> tura dabo atque omnis violae iactabo colores.
<juv. 12.91> cuncta nitent, longos erexit ianua ramos
<juv. 12.92> et matutinis operatur festa lucernis.
<juv. 12.93> Nec suspecta tibi sint haec, Corvine: Catullus,
<juv. 12.94> pro cuius reditu tot pono altaria, parvos
<juv. 12.95> tres habet heredes, libet expectare quis aegram
<juv. 12.96> et claudentem oculos gallinam inpendat amico
<juv. 12.97> tam sterili; verum haec nimia est inpensa: coturnix
<juv. 12.98> nulla umquam pro patre cadet, sentire calorem
<juv. 12.99> si coepit locuples Gallitta et Pacius orbi,
<juv. 12.100> legitime fixis vcstitur tota libellis N
<juv. 12.101> porticus, existunt qui promittant hecatomben,
<juv. 12.102> quatenus hic non sunt nec venales elephanti,
<juv. 12.103> nec Latio aut usquam sub nostro sidere talis
<juv. 12.104> belua concipitur, sed furva gente petita
<juv. 12.105> arboribus Rutulis et Turni pascitur agro,
<juv. 12.106> Caesaris armentum nulli servire paratum
<juv. 12.107> privato, siquidem Tyrio parere solebant
<juv. 12.108> Hannibali et nostris ducibus regique Molosso
<juv. 12.109> horum maiores ac dorso ferre cohortis,
<juv. 12.110> partem aliquam belli, et euntem in proelia turrem.
<juv. 12.111> nulla igitur mora per Novium, mora nulla per Histrum
<juv. 12.112> Pacuvium, quin illud ebur ducatur ad aras
<juv. 12.113> et cadat ante Lares Gallittae victima sola
<juv. 12.114> tantis digna deis et captatoribus horum.
<juv. 12.115> alter enim, si concedas, mactare vovebit
<juv. 12.116> de grege servorum magna et pulcherrima quaeque
<juv. 12.117> corpora, vel pueris et frontibus ancillarum
<juv. 12.118> inponet vittas, et siqua est nubilis illi
<juv. 12.119> Iphigenia domi, dabit hanc altaribus, etsi
<juv. 12.120> non sperat tragicae furtiva piacula cervae.
<juv. 12.121> Laudo meum civem, nec comparo testamento
<juv. 12.122> mille rates; nam si Libitinam evaserit aeger,
<juv. 12.123> delebit tabulas inclusus carcere nassae
<juv. 12.124> post meritum sane mirandum atque omnia soli
<juv. 12.125> forsan Pacuvio breviter dabit, ille superbus
<juv. 12.126> incedet victis rivalibus. ergo vides quam
<juv. 12.127> grande operae pretium faciat iugulata Mycenis.
<juv. 12.128> vivat Pacuvius quaeso vel Nestora totum,
<juv. 12.129> possideat quantum rapuit Nero, montibus aurum
<juv. 12.130> exaequet, nec amet quemquam nec ametur ab ullo.
<juv. 13.1> exemplo quodcumque malo committitur, ipsi
<juv. 13.2> displicet auctori: prima est haec ultio, quod se
<juv. 13.3> iudice nemo nocens absolvitur, improba quamvis
<juv. 13.4> gratia fallaci praetoris vicerit urna.
<juv. 13.5> quid sentire putas omnes, Calvine, recenti
<juv. 13.6> de scelere et fidei violatae crimine? sed nec
<juv. 13.7> tam tenuis census tibi contigit, ut mediocris
<juv. 13.8> iacturae te mergat onus, nec rara videmus
<juv. 13.9> quae pateris; casus multis hic cognitus ac iam
<juv. 13.10> tritus et e medio fortunae ductus acervo.
<juv. 13.11> ponamus nimios gemitus, flagrantior aequo
<juv. 13.12> non debet dolor esse viri nec vulnere maior,
<juv. 13.13> tu quamvis levium minimam exiguamque malorum
<juv. 13.14> particulam vix ferre potes spumantibus ardens
<juv. 13.15> visceribus, sacrum tibi quod non reddat amicus
<juv. 13.16> depositum; stupet haec qui iam post terga reliquit
<juv. 13.17> sexaginta annos Fonteio consule natus?
<juv. 13.18> an nihil in melius tot rerum proficis usu?
<juv. 13.19> Magna quidem, sacris quae dat praecepta libellis,
<juv. 13.20> victrix fortunae sapientia; ducimus autem
<juv. 13.21> hos quoque felices, qui ferre incommoda vitae
<juv. 13.22> nec iactare iugum vita didicere magistra,
<juv. 13.23> quae tam festa dies, ut cesset prodere furem,
<juv. 13.24> perfidiam, fraudes atque omni ex crimine lucrum
<juv. 13.25> quaesitum et partos gladio vel pyxide nummos?
<juv. 13.26> rari quippe boni: numera, vix sunt totidem quot
<juv. 13.27> Thebarum portae vel divitis ostia Nili.
<juv. 13.28> nona aetas agitur peioraque saecula ferri
<juv. 13.29> temporibus, quorum sceleri non invenit ipsa
<juv. 13.30> nomen et a nullo posuit natura metallo.
<juv. 13.31> nos hominum divumque fidem clamore demus
<juv. 13.32> quanto Facsidium laudat vocalis agentem
<juv. 13.33> sportula. dic, senior bulla dignissime, nescis
<juv. 13.34> quas habeat veneres aliena pecunia? nescis
<juv. 13.35> quem tua simplicitas risum vulgo moveat, cum
<juv. 13.36> exigis a quoquam ne peieret et putet ullis
<juv. 13.37> esse aliquod numen templis araeque rubenti?
<juv. 13.38> quondam hoc indigenae vivebant more, priusquam
<juv. 13.39> sumeret agrestem posito diademate falcem
<juv. 13.40> Saturnus fugiens, tunc cum virguncula Iuno
<juv. 13.41> et privatus adhuc Idaeis Iuppiter antris;
<juv. 13.42> nulla super nubes convivia caelicolarum,
<juv. 13.43> nec puer Iliacus formosa nec Herculis uxor
<juv. 13.44> ad cyathos, et iam siccato nectare tergens
<juv. 13.45> bracchia Vulcanus Liparaea nigra taberna.
<juv. 13.46> prandebat sibi quisque deus, nec turba deorum
<juv. 13.47> talis ut est hodie, contentaque sidera paucis
<juv. 13.48> numinibus miserum urguebant Atlanta minori
<juv. 13.49> pondere, nondum aliquis sortitus triste profundi
<juv. 13.50> imperium, aut Sicula torvos cum coniuge Pluton,
<juv. 13.51> nec rota nec Furiae nec saxum aut vulturis atri
<juv. 13.52> poena, sed infernis hilares sine regibus umbrae.
<juv. 13.53> inprobitas illo fuit admirabilis aevo,
<juv. 13.54> credebant quo grande nefas et morte piandum,
<juv. 13.55> si iuvenis vetulo non adsurrexerat et si
<juv. 13.56> barbato cuicumque puer, licet ipse videret
<juv. 13.57> plura domi fraga et maiores glandis acervos;
<juv. 13.58> tam venerabile erat praecedere quattuor annis,
<juv. 13.59> primaque par adeo sacrae lanugo senectae.
<juv. 13.60> Nunc si depositum non infitietur amicus,
<juv. 13.61> si reddat veterem cum tota aerugine follem,
<juv. 13.62> prodigiosa fides et Tuscis digna libellis,
<juv. 13.63> quaeque coronata lustrati debeat agna.
<juv. 13.64> egregium sanctumque virum si cerno, bimembri
<juv. 13.65> hoc monstrum puero et miranti sub aratro
<juv. 13.66> piscibus inventis et fetae comparo mulae,
<juv. 13.67> sollicitus, tamquam lapides effuderit imber
<juv. 13.68> examenque apium longa consederit uva
<juv. 13.69> culmine delubri, tamquam in mare fluxerit amnis
<juv. 13.70> gurgitibus mitis et lactis vertice torrens.
<juv. 13.71> Intercepta decem quereris sestertia fraude
<juv. 13.72> sacrilega. quid si bis centum perdidit alter
<juv. 13.73> hoc arcana modo? maiorem tertius illa
<juv. 13.74> summam, quam patulae vix ceperat angulus arcae?
<juv. 13.75> tam facile et pronum est superos contemnere testes,
<juv. 13.76> si mortalis idem nemo sciat! aspice quanta
<juv. 13.77> voce neget, quae sit ficti constantia vultus:
<juv. 13.78> per Solis radios Tarpeiaque fulmina iurat
<juv. 13.79> et Martis frameam et Cirrhaei spicula vatis,
<juv. 13.80> per calamos venatricis pharetramque puellae
<juv. 13.81> perque tuum, pater Aegaei Neptune, tridentem;
<juv. 13.82> addit et Herculeos arcus hastamque Minervae,
<juv. 13.83> quidquid habent telorum armamentaria caeli.
<juv. 13.84> si vero et pater est, comedam,” inquit flebile, nati
<juv. 13.85> sinciput elixi Pharioque madentis aceto.”
<juv. 13.86> Sunt in fortunae qui casibus omnia ponant
<juv. 13.87> et nullo credant mundum rectore moveri
<juv. 13.88> natura volvente vices et lucis et anni,
<juv. 13.89> atque ideo intrepidi quaecumque altaria tangunt,
<juv. 13.90> est alius metuens ne crimen poena sequatur;
<juv. 13.91> hic putat esse deos et peierat, atque ita secum:
<juv. 13.92> decernat quodcumque volet de corpore nostro
<juv. 13.93> Isis et irato feriat mea lumina sistro,
<juv. 13.94> dummodo vel caecus teneam quos abnego nummos,
<juv. 13.95> et phthisis et vomicae putres et dimidium crus
<juv. 13.96> sunt tanti, pauper locupletem optare podagram
<juv. 13.97> nec dubitet Ladas, si non eget Anticyra nec
<juv. 13.98> Archigene; quid enim velocis gloria plantae
<juv. 13.99> praestat et esuriens Pisaeae ramus olivae?
<juv. 13.100> ut sit magna, tamen certe lenta ira deorum est;
<juv. 13.101> si curant igitur cunctos punire nocentes,
<juv. 13.102> quando ad me venient? sed et exorabile numen
<juv. 13.103> fortasseexperiar, solet his ignoscere, multi
<juv. 13.104> committunt eadem diverso crimina fato:
<juv. 13.105> ille crucem sceleris pretium tulit, hic diadema.”
<juv. 13.106> Sic animum dirae trepidum formidine culpae
<juv. 13.107> confirmat, tunc te sacra ad delubra vocantem
<juv. 13.108> praecedit, trahere immo ultro ac vexare paratus,
<juv. 13.109> nam cum magna malae superest audacia causae,
<juv. 13.110> creditur a multis fiducia, mimum agit ille,
<juv. 13.111> urbani qualem fugitivus scurra Catulli:
<juv. 13.112> tu miser exclamas, ut Stentora vincere possis,
<juv. 13.113> vel potius quantum Gradivus Homericus: audis,
<juv. 13.114> Iuppiter, haec, nec labra moves, cum mittere vocem
<juv. 13.115> debueris vel marmoreus vel aeneus? aut cur
<juv. 13.116> in carbone tuo charta pia tura soluta
<juv. 13.117> ponimus et sectum vituli iecur albaque porci
<juv. 13.118> omenta? ut video, nullum discrimen habendum est
<juv. 13.119> effigies inter vestras statuamque Vagelli.”
<juv. 13.120> Accipe quae contra valeat solacia ferre
<juv. 13.121> et qui nec cynicos nec stoica dogmata legit
<juv. 13.122> a cynicis tunica distantia, non Epicurum
<juv. 13.123> suspicit exigui laetum plantaribus horti,
<juv. 13.124> curentur dubii medicis maioribus aegri:
<juv. 13.125> tu venam vel discipulo committe Philippi.
<juv. 13.126> si nullum in terris tam detestabile factum
<juv. 13.127> ostendis, taceo, nec pugnis caedere pectus
<juv. 13.128> te veto nec plana faciem contundere palma,
<juv. 13.129> quandoquidem accepto claudenda est ianua damno,
<juv. 13.130> et maiore domus gemitu, maiore tumultu
<juv. 13.131> planguntur nummi quam funera, nemo dolorem
<juv. 13.132> fingit in hoc casu, vestem diducere summam
<juv. 13.133> contentus, vexare oculos umore coacto:
<juv. 13.134> ploratur lacrimis amissa pecunia veris.
<juv. 13.135> Sed si cuncta vides simili fora plena querella,
<juv. 13.136> si decies lectis diversa parte tabellis
<juv. 13.137> vana super vacui dicunt chirographa ligni,
<juv. 13.138> arguit ipsorum quos littera geminaque princeps
<juv. 13.139> sardonychum, loculis quae custoditur eburnis,
<juv. 13.140> ten, o delicias! extra communia censes
<juv. 13.141> ponendum, quia tu gallinae filius albae,
<juv. 13.142> nos viles pulli, nati infelicibus ovis?
<juv. 13.143> rem pateris modicam et mediocri bile ferendam,
<juv. 13.144> si flectas oculos maiora ad crimina, confer
<juv. 13.145> conductum latronem, incendia sulpure coepta
<juv. 13.146> atque dolo, primos cum ianua colligit ignes;
<juv. 13.147> confer et hos, veteris qui tollunt grandia templi
<juv. 13.148> pocula adorandae robiginis et populorum
<juv. 13.149> dona vel antiquo positas a rege coronas;
<juv. 13.150> haec ibi si non sunt, minor exstat sacrilegus qui
<juv. 13.151> radat inaurati femur Herculis et faciem ipsam
<juv. 13.152> Neptuni, qui bratteolam de Castore ducat;
<juv. 13.153> an dubitet solitus totum conflare Tonantem?
<juv. 13.154> confer et artifices mercatoremque veneni,
<juv. 13.155> et deducendum corio bovis in mare, cum quo
<juv. 13.156> clauditur adversis innoxia simia fatis,
<juv. 13.157> haec quota pars scelerum, quae custos Gallicus urbis
<juv. 13.158> usque a lucifero donec lux occidat audit?
<juv. 13.159> humani generis mores tibi nosse volenti
<juv. 13.160> sufficit una domus: paucos consume dies et
<juv. 13.161> dicere te miserum, postquam illinc veneris, aude.
<juv. 13.162> quis tumidum guttur miratur in Alpibus, aut quis
<juv. 13.163> in Meroe crasso maiorem infante mamillam?
<juv. 13.164> caerula quis stupuit Germani lumina, flavam
<juv. 13.165> caesariem et madido torquentem cornua cirro?
<juv. 13.167> ad subitas Thracum volucres nubemque sonoram
<juv. 13.168> Pygmaeus parvis currit bellator in armis,
<juv. 13.169> mox inpar hosti raptusque per aera curvis
<juv. 13.170> unguibus a saeva fertur grue. si videas hoc
<juv. 13.171> gentibus in nostris, risu quatiare; sed illic,
<juv. 13.172> quamquam eadem adsidue spectentur proelia, ridet
<juv. 13.173> nemo, ubi tota cohors pede non est altior uno.
<juv. 13.174> Nullane peiuri capitis fraudisque nefandae
<juv. 13.175> poena erit?” abreptum crede hunc graviore catena
<juv. 13.176> protinus et nostro (quid plus velit ira?) necari
<juv. 13.177> arbitrio: manet illa tamen iactura, nec umquam
<juv. 13.178> depositum tibi sospes erit, sed corpore t runco
<juv. 13.179> invidiosa dabit minimus solacia sanguis.
<juv. 13.180> at vindicta bonum vita iucundius ipsa.”
<juv. 13.181> nempe hoc indocti, quorum praecordia nullis
<juv. 13.182> interdum aut levibus videas flagrantia causis;
<juv. 13.183> quantulacumque adeo est occasio sufficit irae.
<juv. 13.184> Chrysippus non dicet idem nec mite Thaletis
<juv. 13.185> ingenium dulcique senex vicinus Hymetto,
<juv. 13.186> qui partem acceptae saeva inter vincla cicutae
<juv. 13.187> accusatori nollet dare. plurima felix
<juv. 13.188> paulatim vitia atque errores exuit omnes,
<juv. 13.189> prima docet rectum sapientia, quippe minuti
<juv. 13.190> semper et infirmi est animi exiguique voluptas
<juv. 13.191> ultio, continuo sic collige, quod vindicta
<juv. 13.192> nemo magis gaudet quam femina. Cur tamen hos tu
<juv. 13.193> evasisse putes, quos diri conscia facti
<juv. 13.194> mens habet attonitos et surdo verbere caedit
<juv. 13.195> occultum quatiente animo tortore flagellum?
<juv. 13.196> poena autem vehemens ac multo saevior illis
<juv. 13.197> quas et Caedicius gravis invenit et Rhadamanthus,
<juv. 13.198> nocte dieque suum gestare in pectore testem.
<juv. 13.199> Spartano cuidam respondit Pythia vates
<juv. 13.200> haut inpunitum quondam fore quod dubitaret
<juv. 13.201> depositum retinere et fraudem iure tueri
<juv. 13.202> iurando; quaerebat enim quae numinis esset
<juv. 13.203> mens et an hoc illi facinus suaderet Apollo.
<juv. 13.204> reddidit ergo metu, non motibus; et tamen omnem
<juv. 13.205> vocem adyti dignam templo veramque probavit
<juv. 13.206> extinctus tota pariter cum prole domoque,
<juv. 13.207> et quamvis longa deductis gente propinquis.
<juv. 13.208> has patitur poenas peccandi sola voluntas.
<juv. 13.209> nam scelus intra se tacitum qui cogitat ullum,
<juv. 13.210> facti crimen habet. Cedo si conata peregit:
<juv. 13.211> perpetua anxietas nec mensae tempore cessat,
<juv. 13.212> faucibus ut morbo siccis interque molares
<juv. 13.213> difficili crescente cibo, sed vina misellus
<juv. 13.214> expuit, Albani veteris pretiosa senectus
<juv. 13.215> displicet; ostendas melius, densissima ruga
<juv. 13.216> cogitur in frontem velut acri ducta Falerno.
<juv. 13.217> nocte brevem si forte indulsit cura soporem,
<juv. 13.218> et toto versata toro iam membra quiescunt,
<juv. 13.219> continuo templum et violati numinis aras
<juv. 13.220> et, quod praecipuis mentem sudoribus urguet,
<juv. 13.221> te videt in somnis; tua sacra et maior imago
<juv. 13.222> humana turbat pavidum cogitque fateri.
<juv. 13.223> hi sunt qui trepidant et ad omnia fulgura pallent,
<juv. 13.224> cum tonat, exanimes primo quoque murmure caeli,
<juv. 13.225> non quasi fortuitus nec ventorum rabie sed
<juv. 13.226> iratus cadat in terras et iudicet ignis.
<juv. 13.227> illa nihil nocuit, cura graviore timetur
<juv. 13.228> proxima tempestas velut hoc dilata sereno.
<juv. 13.229> praeterea lateris vigili cum febre dolorem
<juv. 13.230> si coepere pati, missum ad sua corpora morbum
<juv. 13.231> infesto credunt a numine, saxa deorum
<juv. 13.232> haec et tela putant, pecudem spondere sacello
<juv. 13.233> balantem et Laribus cristam promittere galli
<juv. 13.234> non audent; quid enim sperare nocentibus aegris
<juv. 13.235> concessum? vel quae non dignior hostia vita?
<juv. 13.236> mobilis et varia est ferme natura malorum:
<juv. 13.237> cum scelus admittunt, superest constantia; quod fas
<juv. 13.238> atque nefas, tandem incipiunt sentire peractis
<juv. 13.239> criminibus, tamen ad mores natura recurrit
<juv. 13.240> damnatos fixa et mutari nescia, nam quis
<juv. 13.241> peccandi finem posuit sibi? quando recepit
<juv. 13.242> eiectum semel attrita de fronte ruborem?
<juv. 13.243> quisnam hominum est quem tu contentum videris uno
<juv. 13.244> flagitio? dabit in laqueum vestigia noster
<juv. 13.245> perfidus et nigri patietur carceris uncum
<juv. 13.246> aut maris Aegaei rupem scopulosque frequentes
<juv. 13.247> exulibus magnis, poena gaudebis amara
<juv. 13.248> nominis invisi, tandemque fatebere laetus
<juv. 13.249> nec surdum nec Teresian quemquam esse deorum.
<juv. 14.1> Plurima sunt, Fuscine, et fama digna sinistra
<juv. 14.2> et nitidis maculam haesuram figentia rebus,
<juv. 14.3> quae monstrant ipsi pueris traduntque parentes,
<juv. 14.4> si damnosa senem iuvat alea, ludit et heres
<juv. 14.5> bullatus parvoque eadem movet arma fritillo.
<juv. 14.6> nec melius de se cuiquam sperare propinquo
<juv. 14.7> concedet iuvenis, qui radere tubera terrae,
<juv. 14.8> boletum condire et eodem iure natantis
<juv. 14.9> mergere ficedulas didicit nebulone parente
<juv. 14.10> et cana monstrante gula; cum septimus annus
<juv. 14.11> transierit puerum, nondum omni dente renato,
<juv. 14.12> barbatos licet admoveas mille inde magistros,
<juv. 14.13> hinc totidem, cupiet lauto cenare paratu
<juv. 14.14> semper et a magna non degenerare culina.
<juv. 14.15> Mitem animum et mores modicis erroribus aequos
<juv. 14.16> praecipit, atque animas servorum et corpora nostra
<juv. 14.17> materia constare putat paribusque elementis,
<juv. 14.18> an saevire docet Rutilus, qui gaudet acerbo
<juv. 14.19> plagarum strepitu et nullam Sirena flagellis
<juv. 14.20> conparat, Antiphates trepidi laris ac Polyphemus,
<juv. 14.21> tunc felix, quotiens aliquis tortore vocato
<juv. 14.22> uritur ardenti duo propter lintea ferro?
<juv. 14.23> quid suadet iuveni laetus stridore catenae,
<juv. 14.24> quem mire adficiunt inscripta, ergastula, carcer?
<juv. 14.25> rusticus expectas ut non sit adultera Largae
<juv. 14.26> filia, quae numquam maternos dicere moechos
<juv. 14.27> tam cito nec tanto poterit contexere cursu,
<juv. 14.28> ut non terdecies respiret? conscia matri
<juv. 14.29> virgo fuit, ceras nunc hac dictante pusillas
<juv. 14.30> implet et ad moechum dat eisdem ferre cinaedis.
<juv. 14.31> sic natura iubet: velocius et citius nos
<juv. 14.32> corrumpunt vitiorum exempla domestica, magnis
<juv. 14.33> cum subeant animos auctoribus, unus et alter
<juv. 14.34> forsitan haec spernant iuvenes, quibus arte benigna
<juv. 14.35> et meliore luto finxit praecordia Titan,
<juv. 14.36> sed reliquos fugienda patrum vestigia ducunt
<juv. 14.37> et monstrata diu veteris trahit orbita culpae.
<juv. 14.38> Abstineas igitur damnandis. huius enim vel
<juv. 14.39> una potens ratio est, ne crimina nostra sequantui
<juv. 14.40> ex nobis geniti, quoniam dociles imitandis
<juv. 14.41> turpibus ac pravis omnes sumus, et Catilinam
<juv. 14.42> quocumque in populo videas, quocumque sub axe,
<juv. 14.43> sed nec Brutus erit Bruti nec avunculus usquam,
<juv. 14.44> nil dictu foedum visuque haec limina tangat,
<juv. 14.45> intra quae pater est; procul, a procul inde puellae
<juv. 14.46> lenonum et cantus pernoctantis parasiti.
<juv. 14.47> maxima debetur puero reverentia, siquid
<juv. 14.48> turpe paras; nec tu pueri contempseris annos,
<juv. 14.49> sed peccaturo obstet tibi filius infans.
<juv. 14.50> nam siquid dignum censoris fecerit ira
<juv. 14.51> quandoque et similem tibi se non corpore tantum
<juv. 14.52> nec vultu dederit, morum quoque filius, et qui
<juv. 14.53> omnia deterius tua per vestigia peccet,
<juv. 14.54> corripies nimirum et castigabis acerbo
<juv. 14.55> clamore ac post haec tabulas mutare parabis.
<juv. 14.56> unde tibi frontem libertatemque parentis,
<juv. 14.57> cum facias peiora senex vacuumque cerebro
<juv. 14.58> iam pridem caput hoc ventosa cucurbita quaerat?
<juv. 14.59> Hospite venturo cessabit nemo tuorum.
<juv. 14.60> verre pavimentum, nitidas ostende columnas,
<juv. 14.61> arida cum tota descendat aranea tela;
<juv. 14.62> hic leve argentum, vasa aspera tergeat alter”:
<juv. 14.63> vox domini furit instantis virgamque tenentis.
<juv. 14.64> ergo miser trepidas, ne stercore foeda canino
<juv. 14.65> atria displiceant oculis venientis amici,
<juv. 14.66> ne perfusa luto sit porticus; et tamen uno
<juv. 14.67> semodio scobis haec emendat servulus unus:
<juv. 14.68> illud non agitas, ut sanctam filius omni
<juv. 14.69> aspiciat sine labe domum vitioque carentem?
<juv. 14.70> gratum est quod patriae civem populoque dedisti,
<juv. 14.71> si facis ut patriae sit idoneus, utilis agris,
<juv. 14.72> utilis et bellorum et pacis rebus agendis,
<juv. 14.73> plurimum enim intererit quibus artibus et quibus hunc tu
<juv. 14.74> moribus instituas. serpente ciconia pullos
<juv. 14.75> nutrit et inventa per devia rura lacerta:
<juv. 14.76> illi eadem sumptis quaerunt animalia pinnis.
<juv. 14.77> vultur iumento et canibus crucibusque relictis
<juv. 14.78> ad fetus properat partemque cadaveris adfert:
<juv. 14.79> hic est ergo cibus magni quoque vulturis et se
<juv. 14.80> pascentis, propria cum iam facit arbore nidos.
<juv. 14.81> sed leporem aut capream famulae Iovis et generosae
<juv. 14.82> in saltu venantur aves, hinc praeda cubili
<juv. 14.83> ponitur: inde autem cum se matura levavit
<juv. 14.84> progenies, stimulante fame festinat ad illam
<juv. 14.85> quam primum praedam rupto gustaverat ovo.
<juv. 14.86> Aedificator erat Cretonius et modo curvo
<juv. 14.87> litore Caietae, summa nunc Tiburis arce,
<juv. 14.88> nunc Praenestinis in montibus alta parabat
<juv. 14.89> culmina villarum graecis longeque petitis
<juv. 14.90> marmoribus vincens Fortunae atque Herculis aedem,
<juv. 14.91> ut spado vincebat Capitolia nostra Posides.
<juv. 14.92> dum sic ergo habitat Cretonius, inminuit rem,
<juv. 14.93> fregit opes, nec parva tamen mensura relictae
<juv. 14.94> partis erat: totam hanc turbavit filius amens,
<juv. 14.95> dum meliore novas attollit marmore villas.
<juv. 14.96> Quidam sortiti metuentem sabbata patrem
<juv. 14.97> nil praeter nubes et caeli numen adorant,
<juv. 14.98> nec distare putant humana carne suillam,
<juv. 14.99> qua pater abstinuit, mox et praeputia ponunt;
<juv. 14.100> Romanas autem soliti contemnere leges
<juv. 14.101> Iudaicum ediscunt et servant ac metuunt ius,
<juv. 14.102> tradidit arcano quodcumque volumine Moyses,
<juv. 14.103> non monstrare vias eadem nisi sacra colenti,
<juv. 14.104> quaesitum ad fontem solos deducere verpos.
<juv. 14.105> sed pater in causa, cui septima quaeque fuit lux
<juv. 14.106> ignava et partem vitae non attigit ullam.
<juv. 14.107> Sponte tamen iuvenes imitantur cetera, solam
<juv. 14.108> inviti quoque avaritiam exercere iubentur.
<juv. 14.109> fallit enim vitium specie virtutis et umbra,
<juv. 14.110> cum sit triste habitu vultuque et veste severum,
<juv. 14.111> nec dubie tamquam frugi laudetur avarus,
<juv. 14.112> tamquam parcus homo et rerum tutela suarum
<juv. 14.113> certa magis quam si fortunas servet easdem
<juv. 14.114> Hesperidum serpens aut Ponticus. adde quod hunc de
<juv. 14.115> quo loquor egregium populus putat adquirendi
<juv. 14.116> artificem; quippe his crescunt patrimonia fabris,
<juv. 14.117> sed crescunt quocumque modo, maioraque fiunt
<juv. 14.118> incude adsidua semperque ardente camino.
<juv. 14.119> Et pater ergo animi felices credit avaros;
<juv. 14.120> qui miratur opes, qui nulla exempla beati;
<juv. 14.121> pauperis esse putat, iuvenes hortatur ut illa
<juv. 14.122> ire via pergant et eidem incumbere sectae,
<juv. 14.123> sunt quaedam vitiorum elementa, his protinus illos
<juv. 14.124> inbuit et cogit minimas ediscere sordes;
<juv. 14.125> mox adquirendi docet insatiabile votum.
<juv. 14.126> servorum ventres modio castigat iniquo
<juv. 14.127> ipse quoque esuriens, neque enim omnia sustinet umquam
<juv. 14.128> mucida caerulei panis consumere frusta,
<juv. 14.129> hesternum solitus medio servare minutal
<juv. 14.130> Septembri nec non differre in tempora cenae
<juv. 14.131> alterius conchem aestivam cum parte lacerti
<juv. 14.132> signatam vel dimidio putrique siluro,
<juv. 14.133> filaque sectivi numerata includere porri.
<juv. 14.134> invitatus ad haec aliquis de ponte negabit.
<juv. 14.135> sed quo divitias haec per tormenta coactas,
<juv. 14.136> cum furor baut dubius, cum sit manifesta phrenesis,
<juv. 14.137> ut locuples moriaris, egentis vivere fato?
<juv. 14.138> interea pleno cum turget sacculus ore,
<juv. 14.139> crescit amor nummi quantum ipsa pecunia crevit,
<juv. 14.140> et minus hanc optat qui non habet, ergo paratur
<juv. 14.141> altera villa tibi, cum rus non sufficit unum,
<juv. 14.142> et proferre libet fines maiorque videtur
<juv. 14.143> et melior vicina seges, mercaris et hanc et
<juv. 14.144> arbusta et densa montem qui canet oliva
<juv. 14.145> quorum si pretio dominus non vincitur ullo,
<juv. 14.146> nocte boves macri lassoque famelica collo
<juv. 14.147> iumenta ad virides huius mittentur aristas,
<juv. 14.148> nec prius inde domum quam tota novalia saevos
<juv. 14.149> in ventres abeant, ut credas falcibus actum.
<juv. 14.150> dicere vix possis quam multi talia plorent
<juv. 14.151> et quot venales iniuria fecerit agros
<juv. 14.152> Sed qui sermones, quam foedae bucina famae!
<juv. 14.153> quid nocet haec?” inquit, tunicam mihi malo lupini
<juv. 14.154> quam si me toto laudet vicinia pago
<juv. 14.155> exigui ruris paucissima farra secantem.”
<juv. 14.156> scilicet et morbis et debilitate carebis,
<juv. 14.157> et luctum et curam effugies, et tempora vitae
<juv. 14.158> longa tibi posthac fato meliore dabuntur,
<juv. 14.159> si tantum culti solus possederis agri
<juv. 14.160> quantum sub Tatio populus Romanus arabat.
<juv. 14.161> mox etiam fractis aetate ac Punica passis
<juv. 14.162> proelia vel Pyrrhum inmanem gladiosque Molossos
<juv. 14.163> tandem pro multis vix iugera bina dabantur
<juv. 14.164> vulneribus; merces haec sanguinis atque laboris
<juv. 14.165> nullis visa umquam meritis minor, aut ingratae
<juv. 14.166> curta fides patriae; saturabat glaebula talis
<juv. 14.167> patrem ipsum turbamque casae, qua feta iacebat
<juv. 14.168> uxor et infantes ludebant quattuor, unus
<juv. 14.169> vernula, tres domini; sed magnis fratribus horum
<juv. 14.170> a scrobe vel sulco redeuntibus altera cena
<juv. 14.171> amplior et grandes fumabant pultibus ollae:
<juv. 14.172> nunc modus hic agri nostro non sufficit horto.
<juv. 14.173> Inde fere scelerum causae, nec plura venena
<juv. 14.174> miscuit aut ferro grassatur saepius ullum
<juv. 14.175> humanae mentis vitium quam saeva cupido
<juv. 14.176> inmodici census, nam dives qui fieri vult,
<juv. 14.177> et cito vult fieri; sed quae reverentia legum,
<juv. 14.178> quis metus aut pudor est umquam properantis avari?
<juv. 14.179> vivite contenti casulis et collibus istis,
<juv. 14.180> o pueri,” Marsus dicebat et Hernicus olim
<juv. 14.181> Vestinusque senex; panem quaeramus aratro,
<juv. 14.182> qui satis est mensis; laudant hoc numina ruris,
<juv. 14.183> quorum ope et auxilio gratae post munus aristae
<juv. 14.184> contingunt homini veteris fastidia quercus.
<juv. 14.185> nil vetitum fecisse volet quem non pudet alto
<juv. 14.186> per glaciem perone tegi, qui summovet Euros
<juv. 14.187> pellibus inversis: peregrina ignotaque nobis
<juv. 14.188> ad scelus atque nefas, quaecumque est, purpura ducit.”
<juv. 14.189> Haec illi veteres praecepta minoribus, at nunc
<juv. 14.190> post finem autumni media de nocte supinum
<juv. 14.191> clamosus iuvenem pater excitat: accipe ceras,
<juv. 14.192> scribe, puer, vigila, causas age, perlege rubras
<juv. 14.193> maiorum leges, aut vitem posce libello,
<juv. 14.194> sed caput intactum buxo naresque pilosas
<juv. 14.195> adnotet et grandes miretur Laelius alas,
<juv. 14.196> dirue Maurorum attegias, castella Brigantum,
<juv. 14.197> ut locupletem aquilam tibi sexagesimus annus
<juv. 14.198> adferat, aut longos castrorum ferre labores
<juv. 14.199> si piget et trepidum solvunt tibi cornua ventrem
<juv. 14.200> cum lituis audita, pares quod vendere possis
<juv. 14.201> pluris dimidio, nec te fastidia mercis
<juv. 14.202> ullius subeant ablegandae Tiberim ultra,
<juv. 14.203> neu credas ponendum aliquid discriminis inter
<juv. 14.204> unguenta et corium; lucri bonus est odor ex re
<juv. 14.205> qualibet, illa tuo sententia semper in ore
<juv. 14.206> versetur dis atque ipso Iove digna poeta:
<juv. 14.207> unde habeas quaerit nemo, sed oportet habere.
<juv. 14.208> hoc monstrant vetulae pueris repentibus assae,
<juv. 14.209> hoc discunt omnes ante alpha et beta puellae.”
<juv. 14.210> Talibus instantem monitis quemcumque parentem
<juv. 14.211> sic possem adfari: dic, o vanissime, quis te
<juv. 14.212> festinare iubet? meliorem praesto magistro
<juv. 14.213> discipulum, securus abi: vincens ut Aiax
<juv. 14.214> praeteriit Telamonem, ut Pelea vicit Achilles,
<juv. 14.215> parcendum est teneris, nondum implevere medullas
<juv. 14.216> maturae mala nequitiae, cum pectere barbam
<juv. 14.217> coeperit et longae mucronem admittere cultri,
<juv. 14.218> falsus erit testis, vendet periuria summa
<juv. 14.219> exigua et Cereris tangens aramque pedemque,
<juv. 14.220> elatam iam crede nurum, si limina vestra
<juv. 14.221> mortifera cum dote subit, quibus illa premetur
<juv. 14.222> per somnum digitis! nam quae terraque marique
<juv. 14.223> adquirenda putas, brevior via conteret illi;
<juv. 14.224> nullus enim magni sceleris labor. haec ego numquam
<juv. 14.225> mandavi, dices olim, nec talia suasi.
<juv. 14.226> mentis causa malae tamen est et origo penes te.
<juv. 14.227> nam quisquis magni census praecepit amorem
<juv. 14.228> et laevo monitu pueros producit avaros
<juv. 14.230> dat libertatem et totas effundit habenas
<juv. 14.231> curriculo, quem si revoces, subsistere nescit
<juv. 14.232> et te contempto rapitur metisque relictis.
<juv. 14.233> nemo satis credit tantum delinquere quantum
<juv. 14.234> permittas: adeo indulgent sibi latius ipsi.
<juv. 14.235> Cum dicis iuveni stultum qui donet amico,
<juv. 14.236> qui paupertatem levet attollatque propinqui,
<juv. 14.237> et spoliare doces et circumscribere et omni
<juv. 14.238> crimine divitias adquirere; quarum amor in te
<juv. 14.239> quantus erat patriae Deciorum in pectore, quantum
<juv. 14.240> dilexit Thebas, si Graecia vera, Menoeceus,
<juv. 14.241> in quorum sulcis legiones dentibus anguis
<juv. 14.242> cum clipeis nascuntur et horrida bella capessunt
<juv. 14.243> continuo, tamquam et tubicen surrexerit una.
<juv. 14.244> ergo ignem, cuius scintillas ipse dedisti,
<juv. 14.245> flagrantem late et rapientem cuncta videbis.
<juv. 14.246> nec tibi parcetur misero, trepidumque magistrum
<juv. 14.247> in cavea magno fremitu leo tollet alumnus,
<juv. 14.248> nota mathematicis genesis tua, sed grave tardas
<juv. 14.249> expectare colus; morieris stamine nondum
<juv. 14.250> abrupto, iam nunc obstas et vota moraris,
<juv. 14.251> iam torquet iuvenem longa et cervina senectus,
<juv. 14.252> ocius Archigenen quaere atque eme quod Mithridates
<juv. 14.253> composuit; si vis aliam decerpere ficum
<juv. 14.254> atque alias tractare rosas, medicamen habendum est,
<juv. 14.255> sorbere ante cibum quod debeat et pater et rex.”
<juv. 14.256> Monstro voluptatem egregiam, cui nulla theatra,
<juv. 14.257> nulla aequare queas praetoris pulpita lauti,
<juv. 14.258> si spectes quanto capitis discrimine constent
<juv. 14.259> incrementa domus, aerata multus in arca
<juv. 14.260> fiscus et ad vigilem ponendi Castora nummi,
<juv. 14.261> ex quo Mars Vltor galeam quoque perdidit et res
<juv. 14.262> non potuit servare suas. ergo omnia Florae
<juv. 14.263> et Cereris licet et Cybeles aulaea relinquas:
<juv. 14.264> tanto maiores humana negotia ludi.
<juv. 14.265> an magis oblectant animum iactata petauro
<juv. 14.266> corpora quique solet rectum descendere funem,
<juv. 14.267> quam tu, Corycia semper qui puppe moraris,
<juv. 14.268> atque habitas, Coro semper tollendus et Austro,
<juv. 14.269> perditus ac vilis sacci mercator olentis,
<juv. 14.270> qui gaudes pingue antiquae de litore Cretae
<juv. 14.271> passum et municipes Iovis advexisse lagonas?
<juv. 14.272> hic tamen ancipiti figens vestigia planta
<juv. 14.273> victum illa mercede parat, brumamque famemque
<juv. 14.274> illa reste cavet: tu propter mille talenta
<juv. 14.275> et centum villas temerarius, aspice portus
<juv. 14.276> et plenum magnis trabibus mare: plus hominum es iam
<juv. 14.277> in pelago, veniet classis quocumque vocarit
<juv. 14.278> spes lucri, nec Carpathium Gaetulaque tantum
<juv. 14.279> aequora transiliet, sed longe Calpe relicta
<juv. 14.280> audiet Herculeo stridentem gurgite solem.
<juv. 14.281> grande operae pretium est, ut tenso folle reverti
<juv. 14.282> inde domum possis tumidaque superbus aluta.
<juv. 14.283> Oceani monstra et iuvenes vidisse marinos.
<juv. 14.284> Non unus mentes agitat furor; ille sororis
<juv. 14.285> in manibus vultu Eumenidum ferretur et igni,
<juv. 14.286> hic bove percusso mugire Agamemnona credit
<juv. 14.287> aut Ithacum: parcat tunicis licet atque lacernis,
<juv. 14.288> curatoris eget qui navem mercibus implet
<juv. 14.289> ad summum latus et tabula distinguitur unda,
<juv. 14.290> cum sit causa mali tanti et discriminis huius
<juv. 14.291> concisum argentum in titulos faciesque minutas.
<juv. 14.292> occurrunt nubes et fulgura: solvite funem ”
<juv. 14.293> frumenti dominus clamat piperisve coempti,
<juv. 14.294> nil color hic caeli, nil fascia nigra minatur;
<juv. 14.295> aestivum tonat.” infelix hac forsitan ipsa
<juv. 14.296> nocte cadet fractis trabibus fluctuque premetur
<juv. 14.297> obrutus et zonam laeva morsuque tenebit,
<juv. 14.298> sed cuius votis modo non suffecerat aurum
<juv. 14.299> quod Tagus et rutila volvit Pactolus harena,
<juv. 14.300> frigida sufficient velantes inguina panni
<juv. 14.301> exiguusque cibus, mersa rate naufragus assem
<juv. 14.302> dum rogat et picta se tempestate tuetur.
<juv. 14.303> Tantis parta malis cura maiore metuque
<juv. 14.304> servantur: misera est magni custodia census,
<juv. 14.305> dispositis praedives amis vigilare cohortem
<juv. 14.306> servorum noctu Licinus iubet, attonitus pro
<juv. 14.307> electro signisque suis Phrygiaque columna
<juv. 14.308> atque ebore et lata testudine, dolia nudi
<juv. 14.309> non ardent cynici; si fregeris, altera fiet
<juv. 14.310> cras domus, atque eadem plumbo commissa manebit.
<juv. 14.311> sensit Alexander, testa cum vidit in illa
<juv. 14.312> magnum habitatorem, quanto felicior hic qui
<juv. 14.313> nil cuperet quam qui totum sibi posceret orbem
<juv. 14.314> passurus gestis aequanda pericula rebus, nullum
<juv. 14.315> numen habes, si sit prudentia: nos te,
<juv. 14.316> nos facimus, Fortuna, deam. Mensura tamen quae
<juv. 14.317> sufficiat census, siquis me consulat, edam:
<juv. 14.318> in quantum sitis atque fames et frigora poscunt,
<juv. 14.319> quantum, Epicure, tibi parvis suffecit in hortis,
<juv. 14.320> quantum Socratici ceperunt ante penates;
<juv. 14.321> numquam aliud natura, aliud sapientia dicit,
<juv. 14.322> acribus exemplis videor te eludere? misce
<juv. 14.323> ergo aliquid nostris de moribus, effice summam
<juv. 14.324> bis septem ordinibus quam lex dignatur Othonis,
<juv. 14.325> haec quoque si rugam trahit extenditque labellum,
<juv. 14.326> sume duos equites, fac tertia quadringenta
<juv. 14.327> si nondum inplevi gremium, si panditur ultra,
<juv. 14.328> nec Croesi fortuna umquam nec Persica regna
<juv. 14.329> sufficient animo nec divitiae Narcissi,
<juv. 14.330> indulsit Caesar cui Claudius omnia, cuius
<juv. 14.331> paruit imperiis uxorem occidere iussus.
<juv. 15.1> Quis nescit, Volusi Bithynice, qualia demens
<juv. 15.2> Aegyptos portenta colat? crocodilon adorat
<juv. 15.3> pars haec, illa pavet saturam serpentibus ibin;
<juv. 15.4> effigies sacri nitet aurea cercopitheci,
<juv. 15.5> dimidio magicae resonant ubi Memnone chordae
<juv. 15.6> atque vetus Thebe centum iacet obruta portis,
<juv. 15.7> illic aeluros, hic piscem fluminis, illic
<juv. 15.8> oppida tota canem venerantur, nemo Dianam,
<juv. 15.9> orrum et caepe nefas violare et frangere morsu;
<juv. 15.10> o sanctas gentes quibus haec nascuntur in hortis
<juv. 15.11> numina! lanatis animalibus abstinet omnis
<juv. 15.12> mensa, nefas illic fetum iugulare capellae:
<juv. 15.13> carnibus humanis vesci licet, attonito cum
<juv. 15.14> tale super cenam facinus narraret Vlixes
<juv. 15.15> Alcinoo, bilem aut risum fortasse quibusdam
<juv. 15.16> moverat ut mendax aretalogus. in mare nemo
<juv. 15.17> hunc abicit saeva dignum veraque Charybdi,
<juv. 15.18> fingentem inmanes Laestrygonas atque Cyclopas?
<juv. 15.19> nam citius Scyllam vel concurrentia saxa
<juv. 15.20> Cyaneis plenos et tempestatibus utres
<juv. 15.21> crediderim aut tenui percussum verbere Circes
<juv. 15.22> et cum remigibus grunnisse Elpenora portis.
<juv. 15.23> tam vacui capitis populum Phaeaca putavit?”
<juv. 15.24> sic aliquis merito nondum ebrius et minimum qui
<juv. 15.25> de Corcyraea temetum duxerat urna.
<juv. 15.26> solus enim haec Ithacus nullo sub teste canebat;
<juv. 15.27> Nos miranda quidem, set nuper consule Iunco
<juv. 15.28> gesta super calidae referemus moenia Copti,
<juv. 15.29> nos volgi scelus et cunctis graviora cothurnis;
<juv. 15.30> nam scelus, a Pyrra quamquam omnia syrmata volvas,
<juv. 15.31> nullus aput tragicos populus facit, accipe, nostro
<juv. 15.32> dira quod exemplum feritas produxerit aevo.
<juv. 15.33> Inter finitimos vetus atque antiqua simultas,
<juv. 15.34> inmortale odium et numquam sanabile vulnus,
<juv. 15.35> ardet adhuc Ombos et Tentyra. summus utrimque
<juv. 15.36> inde furor volgo, quod numina vicinorum
<juv. 15.37> odit uterque locus, cum solos credat habendos
<juv. 15.38> esse deos quos ipse colit, sed tempore festo
<juv. 15.39> alterius populi rapienda occasio cunctis
<juv. 15.40> visa inimicorum primoribus ac ducibus, ne
<juv. 15.41> laetum hilaremque diem, ne magnae gaudia cenae
<juv. 15.42> sentirent positis ad templa et compita mensis
<juv. 15.43> pervigilique toro, quem nocte ac luce iacentem
<juv. 15.44> septimus interdum sol invenit, horrida sane
<juv. 15.45> Aegyptos, sed luxnria, quantum ipse notavi,
<juv. 15.46> barbara famoso non cedit turba Canopo.
<juv. 15.47> adde quod et facilis victoria de madidis et
<juv. 15.48> blaesis atque mero titubantibus. inde virorum
<juv. 15.49> saltatus nigro tibicine, qualiacumque
<juv. 15.50> unguenta et flores multaeque in fronte coronae:
<juv. 15.51> hinc ieiunum odium, sed iurgia prima sonare
<juv. 15.52> incipiunt, animis ardentibus haec tuba rixae;
<juv. 15.53> dein clamore pari concurritur, et vice teli
<juv. 15.54> saevit nuda manus, paucae sine vulnere malae;
<juv. 15.55> vix cuiquam aut nulli toto certamine nasus
<juv. 15.56> integer, aspiceres iam cuncta per agmina vultus
<juv. 15.57> dimidios, alias facies et hiantia ruptis
<juv. 15.58> Assa genis, plenos oculorum sanguine pugnos.
<juv. 15.59> ludere se credunt ipsi tamen et puerilis
<juv. 15.60> exercere acies, quod nulla cadavera calcent.
<juv. 15.61> et sane quo tot rixantis milia turbae,
<juv. 15.62> si vivunt omnes? ergo acrior impetus, et iam
<juv. 15.63> saxa inclinatis per humum quaesita lacertis
<juv. 15.64> incipiunt torquere, domestica seditioni
<juv. 15.65> tela: nec hunc lapidem, qualis et Turnus et Aiax,
<juv. 15.66> vel quo Tydides percussit pondere coxam
<juv. 15.67> Aeneae, sed quem valeant emittere dextrae
<juv. 15.68> illis dissimiles et nostro tempore natae.
<juv. 15.69> nam genus hoc vivo iam decrescebat Homero;
<juv. 15.70> terra malos homines nunc educat atque pusillos;
<juv. 15.71> ergo deus quicumque aspexit, ridet et odit.
<juv. 15.72> A deverticulo repetatur fabula, postquam
<juv. 15.73> subsidiis aucti, pars altera promere ferrum
<juv. 15.74> audet et infestis pugnam instaurare sagittis,
<juv. 15.75> terga fugae celeri praestant instantibus Ombis
<juv. 15.76> qui vicina colunt umbrosae Tentyra palmae,
<juv. 15.77> labitur hic quidam nimia formidine cursum
<juv. 15.78> praecipitans capiturque. ast illum in plurima sectum
<juv. 15.79> frusta et particulas, ut multis mortuus unus
<juv. 15.80> sufficeret, totum corrosis ossibus edit
<juv. 15.81> victrix turba, nec ardenti decoxit aeno
<juv. 15.82> aut veribus: longum usque adeo tardumque putavit
<juv. 15.83> expectare focos, contenta cadavere crudo.
<juv. 15.84> Hic gaudere libet quod non violaverit ignem,
<juv. 15.85> quem summa caeli raptum de parte Prometheus
<juv. 15.86> donavit terris; elemento gratulor, et te
<juv. 15.87> exultare reor. sed qui mordere cadaver
<juv. 15.88> sustinuit, nil umquam hac carne libentius edit.
<juv. 15.89> nam scelere in tanto ne quaeras et dubites an
<juv. 15.90> prima voluptatem gula senserit; ultimus autem
<juv. 15.91> qui stetit, absumpto iam toto corpore ductis
<juv. 15.92> per terram digitis aliquid de sanguine gustat.
<juv. 15.93> Vascones, haec fama est, alimentis talibus olim
<juv. 15.94> produxere animas, sed res diversa, sed illic
<juv. 15.95> fortunae invidia est bellorumque ultima, casus
<juv. 15.96> extremi, longae dira obsidionis egestas:
<juv. 15.97> huius enim, quod nunc agitur, miserabile debet
<juv. 15.98> exemplum esse cibi, sicut modo dicta mihi gens:
<juv. 15.99> post omnis herbas, post cuncta animalia, quidquid
<juv. 15.100> cogebat vacui ventris furor, hostibus ipsis
<juv. 15.101> pallorem ac maciem et tenuis miserantibus artus,
<juv. 15.102> membra aliena fame lacerabant, esse parati
<juv. 15.103> et sua. quisnam hominum veniam dare quisve deorum
<juv. 15.104> ventribus abnueret dira atque inmania passis,
<juv. 15.105> et quibus illorum poterant ignoscere manes,
<juv. 15.106> quorum corporibus vescebantur? melius nos
<juv. 15.107> Zenonis praecepta monent, nec enim omnia, quaedam
<juv. 15.108> pro vita facienda putant; sed Cantaber unde
<juv. 15.109> Stoicus, antiqui praesertim aetate Metelli?
<juv. 15.110> nunc totus Graias nostrasque habet orbis Athenas,
<juv. 15.111> Gallia causidicos docuit facunda Britannos,
<juv. 15.112> de conducendo loquitur iam rhetore Thyle.
<juv. 15.113> nobilis ille tamen populus quem diximus, et par
<juv. 15.114> virtute atque fide sed maior clade Zacynthos
<juv. 15.115> tale quid excusat: Maeotide saevior ara
<juv. 15.116> Aegyptos; quippe illa nefandi Taurica sacri
<juv. 15.117> inventrix homines (ut iam quae carmina tradunt
<juv. 15.118> digna fide credas) tantum immolat, ulterius nil
<juv. 15.119> aut gravius cultro timet hostia, quis modo casus
<juv. 15.120> inpulit hos? quae tanta fames infestaque vallo
<juv. 15.121> arma coegerunt tam detestabile monstrum
<juv. 15.122> audere? anne aliam terra Memphitide sicca
<juv. 15.123> invidiam facerent nolenti surgere Nilo?
<juv. 15.124> qua nec terribiles Cimbri nec Brittones umquam
<juv. 15.125> Sauromataeque truces aut inmanes Agathyrsi,
<juv. 15.126> hac saevit rabie imbelle et inutile vulgus,
<juv. 15.127> parvula fictilibus solitum dare vela phaselis
<juv. 15.128> et brevibus pictae remis incumbere testae.
<juv. 15.129> nec poenam sceleri invenies nec digna parabis
<juv. 15.130> supplicia his populis, in quorum mente pares sunt
<juv. 15.131> et similes ira atque fames, mollissima corda
<juv. 15.132> humano generi dare se natura fatetur,
<juv. 15.133> quae lacrimas dedit; haec nostri pars optima sensus.
<juv. 15.134> plorare ergo iubet causam dicentis amici
<juv. 15.135> squaloremque rei, pupillum ad iura vocantem
<juv. 15.136> circumscriptorem, cuius manantia fletu
<juv. 15.137> ora puellares faciunt incerta capilli.
<juv. 15.138> naturae imperio gemimus, cum funus adultae
<juv. 15.139> virginis occurrit vel terra clauditur infans
<juv. 15.140> et minor igne rogi. quis enim bonus et face dignus
<juv. 15.141> arcana, qualem Cereris vult esse sacerdos,
<juv. 15.142> ulla aliena sibi credit mala? separat hoc nos
<juv. 15.143> a grege mutorum, atque ideo venerabile soli
<juv. 15.144> sortiti ingenium divinorumque capaces
<juv. 15.145> atque exercendis pariendisque artibus apti
<juv. 15.146> sensum a caelesti demissum traximus arce,
<juv. 15.147> cuius egent prona et terram spectantia. mundi
<juv. 15.148> principio indulsit communis conditor illis
<juv. 15.149> tantum animas, nobis animum quoque, mutnus ut nos
<juv. 15.150> adfectus petere auxilium et praestare iuberet,
<juv. 15.151> dispersos trahere in populum, migrare vetusto
<juv. 15.152> de nemore et proavis habitatas linquere silvas,
<juv. 15.153> aedificare domos, laribus coniungere nostris
<juv. 15.154> tectum aliud, tutos vicino limine somnos
<juv. 15.155> ut collata daret fiducia, protegere armis
<juv. 15.156> lapsum aut ingenti nutantem vulnere civem,
<juv. 15.157> communi dare signa tuba, defendier isdem
<juv. 15.158> turribus atque una portarum clave teneri.
<juv. 15.159> Sed iam serpentum maior concordia, parcit
<juv. 15.160> cognatis maculis similis fera; quando leoni
<juv. 15.161> fortior eripuit vitam leo? quo nemore umquam
<juv. 15.162> expiravit aper maioris dentibus apri?
<juv. 15.163> Indica tigris agit rabida cum tigride pacem
<juv. 15.164> perpetuam, saevis inter se convenit ursis.
<juv. 15.165> ast homini ferrum letale incude nefanda
<juv. 15.166> produxisse parum est, cum rastra et sarcula tantum
<juv. 15.167> adsueti coquere et martis ac vomere lassi
<juv. 15.168> nescierint primi gladios extendere fabri,
<juv. 15.169> aspicimus populos quorum non sufficit irae
<juv. 15.170> occidisse aliquem, sed pectora bracchia voltum
<juv. 15.171> crediderint genus esse cibi. quid diceret ergo
<juv. 15.172> vel quo non fugeret, si nunc haec monstra videret
<juv. 15.173> Pythagoras, cunctis animalibus abstinuit qui
<juv. 15.174> tamquam homine et ventri indulsit non omne legumen?
<juv. 16.1> Quis numerare queat felicis praemia, Galli,
<juv. 16.2> militiae? nam si subeuntur prospera castra,
<juv. 16.3> me pavidum excipiat tironem porta secundo
<juv. 16.4> sidere, plus-etenim fati valet hora benigni
<juv. 16.5> quam si nos Veneris commendet epistula Marti
<juv. 16.6> et Samia genetrix quae delectatur harena.
<juv. 16.7> Commoda tractemus primum communia, quorum
<juv. 16.8> haut minimum illud erit, ne te pulsare togatus
<juv. 16.9> audeat, immo etsi pulsetur, dissimulet nec
<juv. 16.10> audeat excussos praetori ostendere dentes
<juv. 16.11> et nigram in facie tumidis livoribus offam
<juv. 16.12> atque oculum medico nil promittente relictum.
<juv. 16.13> Bardaicus iudex datur haec punire volenti
<juv. 16.14> calceus et grandes magna ad subsellia surae
<juv. 16.15> legibus antiquis castrorum et more Camilli
<juv. 16.16> servato, miles ne vallum litiget extra
<juv. 16.17> et procul a signis. iustissima centurionum
<juv. 16.18> cognitio est igitur de milite, nec mihi derit
<juv. 16.19> ultio, si iustae defertur causa querellae.”
<juv. 16.20> tota cohors tamen est inimica, omnesque manipli
<juv. 16.21> consensu magno efficiunt curabilis ut sit
<juv. 16.22> vindicta et gravior quam iniuria, dignum erit ergo
<juv. 16.23> declamatoris mulino corde Vagelli,
<juv. 16.24> cum duo crura habeas, offendere tot caligas, tot
<juv. 16.25> milia clavorum, quis tam procul absit ab urbe
<juv. 16.26> praeterea, quis tam Pylades, molem aggeris ultra
<juv. 16.27> ut veniat? lacrimae siccentur protinus, et se
<juv. 16.28> excusaturos non sollicitemus amicos.
<juv. 16.29> da testem” iudex cum dixerit, audeat ille
<juv. 16.30> nescio quis, pugnos qui vidit, dicere vidi,”
<juv. 16.31> et credam dignum barba dignumque capillis
<juv. 16.32> maiorum, citius falsum producere testem
<juv. 16.33> contra paganum possis quam vera loquentem
<juv. 16.34> contra fortunam armati contraque pudorem.
<juv. 16.35> Praemia nunc alia atque alia emolumento note-mus
<juv. 16.36> sacramentorum. convallem ruris aviti
<juv. 16.37> improbus aut campum mihi si vicinus ademit
<juv. 16.38> et sacrum effodit medio de limite saxum,
<juv. 16.39> quod mea cum patulo coluit puis annua libo,
<juv. 16.40> debitor aut sumptos pergit non reddere nummos
<juv. 16.41> vana supervacui dicens chirographa ligni,
<juv. 16.42> expectandus erit qui lites inchoet annus
<juv. 16.43> totius populi, sed tunc quoque mille ferenda
<juv. 16.44> taedia, mille morae; totiens subsellia tantum
<juv. 16.45> sternuntur, iam facundo ponente lacernas
<juv. 16.46> Caedicio et Fusco iam micturiente parati
<juv. 16.47> digredimur, lentaque fori pugnamus harena,
<juv. 16.48> ast illis quos arma tegunt et balteus ambit,
<juv. 16.49> quod placitum est ipsis praestatur tempus agendi
<juv. 16.50> nec res atteritur longo sufflamine litis.
<juv. 16.51> Solis praeterea testandi militibus ius
<juv. 16.52> vivo patre datur, nam quae sunt parta labore
<juv. 16.53> militiae, placuit non esse in corpore census,
<juv. 16.54> omne tenet cuius regimen pater, ergo Coranum
<juv. 16.55> signorum comitem castrorumque aera merentem
<juv. 16.56> quamvis iam tremulus captat pater; hunc favor aequus
<juv. 16.57> provehit et pulchro reddit sua dona labori,
<juv. 16.58> ipsius certe ducis hoc referre videtur
<juv. 16.59> ut qui fortis erit, sit felicissimus idem,
<juv. 16.60> ut laeti phaleris omnes et torquibus, omnes
