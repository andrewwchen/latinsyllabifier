<pl. rud.  1>	 Qui gentes omnes mariaque et terras movet,
<pl. rud.  2>	 eius sum civis civitate caelitum.
<pl. rud.  3>	 ita sum, ut videtis, splendens stella candida,
<pl. rud.  4>	 signum quod semper tempore exoritur suo
<pl. rud.  5>	 hic atque in caelo: nomen Arcturo est mihi.
<pl. rud.  6>	 [noctu sum in caelo clarus atque inter deos,
<pl. rud.  7>	 inter mortalis ambulo interdius.
<pl. rud.  8>	 at alia signa de caelo ad terram accidunt.]
<pl. rud.  9>	 qui est imperator divom atque hominum Iuppiter,
<pl. rud.  10>	 is nos per gentis alium alia disparat,
<pl. rud.  11>	 qui facta hominum, mores, pietatem et fidem
<pl. rud.  12>	 noscamus, ut quemque adiuvet opulentia.
<pl. rud.  13>	 qui falsas litis falsis testimoniis
<pl. rud.  14>	 petunt quique in iure abiurant pecuniam,
<pl. rud.  15>	 eorum referimus nomina exscripta ad Iovem;
<pl. rud.  16>	 cotidie ille scit quis hic quaerat malum:
<pl. rud.  17>	 qui hic litem apisci postulant peiurio
<pl. rud.  18>	 mali, res falsas qui impetrant apud iudicem,
<pl. rud.  19>	 iterum ille eam rem iudicatam iudicat;
<pl. rud.  20>	 maiore multa multat quam litem auferunt.
<pl. rud.  21>	 bonos in aliis tabulis exscriptos habet.
<pl. rud.  22>	 atque hoc scelesti in animum inducunt suom,
<pl. rud.  23>	 Iovem se placare posse donis, hostiis:
<pl. rud.  24>	 et operam et sumptum perdunt; id eo fit quia
<pl. rud.  25>	 nihil ei acceptumst a periuris supplici;
<pl. rud.  26>	 facilius si qui pius est a dis supplicans,
<pl. rud.  27>	 quam qui scelestust, inveniet veniam sibi.
<pl. rud.  28>	 idcirco moneo vos ego haec, qui estis boni
<pl. rud.  29>	 quique aetatem agitis cum pietate et cum fide:
<pl. rud.  29a>	 * * *
<pl. rud.  30>	 retinete porro, post factum ut laetemini.
<pl. rud.  31>	 nunc, huc qua causa veni, argumentum eloquar.
<pl. rud.  32>	 primumdum huic esse nomen urbi Diphilus
<pl. rud.  33>	 Cyrenas voluit. illic habitat Daemones
<pl. rud.  34>	 in agro atque villa proxima propter mare,
<pl. rud.  35>	 senex, qui huc Athenis exul venit, hau malus;
<pl. rud.  36>	 neque is adeo propter malitiam patria caret,
<pl. rud.  37>	 sed dum alios servat se impedivit interim,
<pl. rud.  38>	 rem bene paratam comitate perdidit.
<pl. rud.  39>	 huic filiola virgo periit parvola.
<pl. rud.  40>	 eam de praedone vir mercatur pessumus,
<pl. rud.  41>	 is eam huc Cyrenas leno advexit virginem.
<pl. rud.  42>	 adulescens quidam civis huius Atticus
<pl. rud.  43>	 eam vidit ire e ludo fidicinio domum,
<pl. rud.  44>	 amare occepit: ad lenonem devenit,
<pl. rud.  45>	 minis triginta sibi puellam destinat
<pl. rud.  46>	 datque arrabonem et iure iurando alligat.
<pl. rud.  47>	 is leno, ut se aequom est, flocci non fecit fidem
<pl. rud.  48>	 neque quod iuratus adulescenti dixerat.
<pl. rud.  49>	 ei erat hospes par sui, Siculus senex
<pl. rud.  50>	 scelestus, Agrigentinus, urbis proditor;
<pl. rud.  51>	 is illius laudare infit formam virginis
<pl. rud.  52>	 et aliarum itidem quae eius erant mulierculae.
<pl. rud.  53>	 infit lenoni suadere, ut secum simul
<pl. rud.  54>	 eat in Siciliam: ibi esse homines voluptarios
<pl. rud.  55>	 dicit, potesse ibi eum fieri divitem.
<pl. rud.  56>	 [ibi esse quaestum maximum meretricibus.]
<pl. rud.  57>	 persuadet. navis clanculum conducitur,
<pl. rud.  58>	 quidquid erat noctu in navem comportat domo
<pl. rud.  59>	 leno; adulescenti qui puellam ab eo emerat
<pl. rud.  60>	 ait sese Veneri velle votum solvere
<pl. rud.  61>	 (id hic est Veneris fanum) et eo ad prandium
<pl. rud.  62>	 vocavit adulescentem huc. ipse hinc ilico
<pl. rud.  63>	 conscendit navem, avehit meretriculas.
<pl. rud.  64>	 adulescenti alii narrant ut res gesta sit,
<pl. rud.  65>	 lenonem abiisse. ad portum adulescens venit:
<pl. rud.  66>	 illorum navis longe in altum abscesserat.
<pl. rud.  67>	 ego quoniam video virginem asportarier,
<pl. rud.  68>	 tetuli ei auxilium et lenoni exitium simul:
<pl. rud.  69>	 increpui hibernum et fluctus movi maritimos.
<pl. rud.  70>	 nam Arcturus signum sum omnium acerrimum:
<pl. rud.  71>	 vehemens sum exoriens, cum occido vehementior.
<pl. rud.  72>	 nunc ambo in saxo, leno atque hospes, simul
<pl. rud.  73>	 sedent eiecti: navis confracta est eis.
<pl. rud.  74>	 illa autem virgo atque altera itidem ancillula
<pl. rud.  75>	 de navi timidae desuluerunt in scapham.
<pl. rud.  76>	 nunc eas ab saxo fluctus ad terram ferunt
<pl. rud.  77>	 ad villam illius, exul ubi habitat senex,
<pl. rud.  78>	 cuius deturbavit ventus tectum et tegulas;
<pl. rud.  79>	 et servos illic est eius, qui egreditur foras.
<pl. rud.  80>	 adulescens huc iam adveniet, quem videbitis,
<pl. rud.  81>	 qui illam mercatust de lenone virginem.
<pl. rud.  82>	 valete, ut hostes vestri diffidant sibi.---
<pl. rud.  83>	 Pro di immortales, tempestatem cuius modi
<pl. rud.  84>	 Neptunus nobis nocte hac misit proxima.
<pl. rud.  85>	 detexit ventus villam---quid verbis opust?
<pl. rud.  86>	 non ventus fuit, verum Alcumena Euripidi,
<pl. rud.  87>	 ita omnis de tecto deturbavit tegulas;
<pl. rud.  88>	 inlustrioris fecit fenestrasque indidit.
<pl. rud.  89>	 Et vos a vestris abduxi negotiis
<pl. rud.  90>	 neque id processit qua vos duxi gratia,
<pl. rud.  91>	 neque quivi ad portum lenonem prehendere.
<pl. rud.  92>	 sed mea desidia spem deserere nolui:
<pl. rud.  93>	 eo vos, amici, detinui diutius.
<pl. rud.  94>	 nunc huc ad Veneris fanum venio visere,
<pl. rud.  95>	 ubi rem divinam se facturum dixerat.
<pl. rud.  96>	 Si sapiam, hoc quod me mactat concinnem lutum.
<pl. rud.  97>	 Prope me hic nescio quis loquitur. Heus, Sceparnio.
<pl. rud.  98>	 Qui nominat me? Qui pro te argentum dedit.
<pl. rud.  99>	 Quasi me tuom esse servom dicas, Daemones.
<pl. rud.  100>	 Luto usust multo, multam terram confode.
<pl. rud.  101>	 villam integundam intellego totam mihi,
<pl. rud.  102>	 nam nunc perlucet ea quam cribrum crebrius.
<pl. rud.  103>	 Pater salveto, amboque adeo. Salvos sis.
<pl. rud.  104>	 Sed utrum tu masne an femina es, qui illum patrem
<pl. rud.  105>	 voces? Vir sum equidem. Quaere vir porro patrem.
<pl. rud.  106>	 Filiolam ego unam habui, eam unam perdidi.
<pl. rud.  107>	 virile sexus numquam ullum habui. At di dabunt.
<pl. rud.  108>	 Tibi quidem hercle, quisquis es, magnum malum,
<pl. rud.  109>	 qui oratione [nos] hic occupatos occupes.
<pl. rud.  110>	 Isticine vos habitatis? Quid tu id quaeritas?
<pl. rud.  111>	 quon furatum mox venias, vestigas loca?
<pl. rud.  112>	 Peculiosum esse addecet servom et probum,
<pl. rud.  113>	 quem ero praesente praetereat oratio
<pl. rud.  114>	 aut qui inclementer dicat homini libero.
<pl. rud.  115>	 Et impudicum et impudentem hominem addecet
<pl. rud.  116>	 molestum ultro advenire ad alienam domum,
<pl. rud.  117>	 cui debeatur nil. Tace, Sceparnio.
<pl. rud.  118>	 quid opust, adulescens? Istic infortunium,
<pl. rud.  119>	 qui praefestinet, ubi erus adsit, praeloqui.
<pl. rud.  120>	 sed nisi molestumst, paucis percontarier
<pl. rud.  121>	 volo ego ex te. Dabitur opera, atque in negotio.
<pl. rud.  122>	 Quin tu in paludem is exicasque harundinem,
<pl. rud.  123>	 qui pertegamus villam, dum sudumst? Tace.
<pl. rud.  124>	 tu si quid opus est dice. Dic quod te rogo,
<pl. rud.  125>	 ecquem tu hic hominem crispum, incanum videris,
<pl. rud.  126>	 malum, periurum, palpatorem--- Plurimos,
<pl. rud.  127>	 nam ego propter eius modi viros vivo miser.
<pl. rud.  128>	 Hic dico, in fanum Veneris qui mulierculas
<pl. rud.  129>	 duas secum adduxit, quique adornaret sibi
<pl. rud.  130>	 ut rem divinam faciat, aut hodie aut heri.
<pl. rud.  131>	 Non hercle, adulescens, iam hos dies complusculos
<pl. rud.  132>	 quemquam istic vidi sacruficare, neque potest
<pl. rud.  133>	 clam me esse si qui sacruficat: semper petunt
<pl. rud.  134>	 aquam hinc aut ignem aut vascula aut cultrum aut veru
<pl. rud.  135>	 aut aulam extarem, aut aliquid---quid verbis opust?
<pl. rud.  136>	 Veneri paravi vasa et puteum, non mihi.
<pl. rud.  137>	 nunc intervallum iam hos dies multos fuit.
<pl. rud.  138>	 Vt verba praehibes, me periisse praedicas.
<pl. rud.  139>	 Mea quidem hercle causa salvos sis licet.
<pl. rud.  140>	 Heus tu, qui fana ventris causa circumis,
<pl. rud.  141>	 iubere meliust prandium ornari domi.
<pl. rud.  142>	 Fortasse tu huc vocatus es ad prandium,
<pl. rud.  143>	 ille qui vocavit nullus venit? Admodum.
<pl. rud.  144>	 Nullumst periclum te hinc ire inpransum domum:
<pl. rud.  145>	 Cererem te meliust quam Venerem sectarier:
<pl. rud.  146>	 amori haec curat; tritico curat Ceres.
<pl. rud.  147>	 Deludificavit me illic homo indignis modis.
<pl. rud.  148>	 Pro di immortales, quid illuc est, Sceparnio,
<pl. rud.  149>	 hominum secundum litus? Vt mea est opinio,
<pl. rud.  150>	 propter viam illi sunt vocati ad prandium.
<pl. rud.  151>	 Qui? Quia post cenam, credo, laverunt heri.
<pl. rud.  152>	 Confracta navis in mari est illis. Ita est.
<pl. rud.  153>	 at hercle nobis villa in terra et tegulae. Hui,
<pl. rud.  154-155>	 homunculi quanti estis. eiecti ut natant.
<pl. rud.  156>	 Vbi sunt i homines, obsecro? Hac ad dexteram
<pl. rud.  157>	 (viden?) secundum litus. Video. sequimini.
<pl. rud.  158>	 utinam is sit quem ego quaero, vir sacerrimus.
<pl. rud.  159>	 valete.--- Si non moneas, nosmet meminimus.
<pl. rud.  160>	 sed, o Palaemon, sancte Neptuni comes,
<pl. rud.  161>	 qui Herculis socius esse diceris,
<pl. rud.  162>	 quod facinus video. Quid vides? Mulierculas
<pl. rud.  163>	 video sedentis in scapha solas duas.
<pl. rud.  164>	 ut adflictantur miserae. euge euge, perbene,
<pl. rud.  165>	 ab saxo avortit fluctus ad litus scapham,
<pl. rud.  166>	 neque gubernator umquam potuit rectius.
<pl. rud.  167>	 non vidisse undas me maioris censeo.
<pl. rud.  168>	 salvae sunt, si illos fluctus devitaverint.
<pl. rud.  169>	 nunc, nunc periclumst. unda eiecit alteram.
<pl. rud.  170>	 at in vadost, iam facile enabit. eugepae,
<pl. rud.  171>	 [viden alteram illam ut fluctus eiecit foras?]
<pl. rud.  172>	 surrexit, horsum se capessit. salva res.
<pl. rud.  173>	 desiluit haec autem altera in terram e scapha.
<pl. rud.  174>	 ut prae timore in genua in undas concidit.
<pl. rud.  175>	 salvast, evasit ex aqua. iam in litore est.
<pl. rud.  176>	 sed dextrovorsum avorsa it in malam crucem.
<pl. rud.  177>	 hem, errabit illaec hodie. Quid id refert tua?
<pl. rud.  178>	 Si ad saxum quo capessit, ea deorsum cadit,
<pl. rud.  179-180>	 errationis fecerit compendium.
<pl. rud.  181>	 Si tu de illarum cenaturus vesperi es,
<pl. rud.  182>	 illis curandum censeo, Sceparnio,
<pl. rud.  183>	 si apud me essurus, mihi dari operam volo.
<pl. rud.  184>	 Bonum aequomque oras. Sequere me hac ergo.--- Sequor.---
<pl. rud.  185>	 Nimio hominum fortunae minus miserae memorantur,
<pl. rud.  186>	 * * experiundo iis datur acerbum.
<pl. rud.  187>	 * * hoc deo complacitumst, me hoc ornatu ornatam in incertas
<pl. rud.  188>	 regiones timidam eiectam.
<pl. rud.  189>	 hancine ego ad rem natam esse me miseram memorabo?
<pl. rud.  190>	 hancine ego partem capio ob pietatem praecipuam?
<pl. rud.  191>	 nam hoc mi haud laborist, laborem hunc potiri,
<pl. rud.  192>	 si erga parentem aut deos me impiavi;
<pl. rud.  193>	 sed id si parate curavi ut caverem,
<pl. rud.  194>	 tum hoc mi indecore, inique, inmodeste
<pl. rud.  195>	 datis, di; nam quid habebunt sibi signi impii posthac,
<pl. rud.  196>	 si ad hunc modum est innoxiis honor apud vos?
<pl. rud.  197>	 nam me si sciam in vos fecisse aut parentis
<pl. rud.  197a>	 sceleste, minus me miserer;
<pl. rud.  198>	 sed erile scelus me sollicitat, eius me impietas male habet.
<pl. rud.  199>	 is navem atque omnia perdidit in mari:
<pl. rud.  200>	 haec bonorum eius sunt reliquiae; etiam quae simul
<pl. rud.  201>	 vecta mecum in scaphast, excidit. ego nunc sola sum.
<pl. rud.  202>	 quae mihi si foret salva saltem, labor
<pl. rud.  203>	 lenior esset hic mi eius opera.
<pl. rud.  204>	 nunc quam spem aut opem aut consili quid capessam?
<pl. rud.  205>	 ita hic sola solis locis compotita sum.
<pl. rud.  206>	 hic saxa sunt, hic mare sonat,
<pl. rud.  206a>	 neque quisquam homo mihi obviam venit.
<pl. rud.  206b>	 * * *
<pl. rud.  207>	 hoc quod induta sum, summae opes oppido,
<pl. rud.  208>	 nec cibo nec loco tecta quo sim scio:
<pl. rud.  209>	 quae mihist spes, qua me vivere velim?
<pl. rud.  210>	 nec loci gnara sum, nec vidi aut hic fui.
<pl. rud.  211>	 saltem aliquem velim qui mihi ex his locis
<pl. rud.  212>	 aut viam aut semitam monstret, ita nunc
<pl. rud.  213>	 hac an illac eam, incerta sum consili;
<pl. rud.  214>	 nec prope usquam hic quidem cultum agrum conspicor.
<pl. rud.  215>	 algor, error, pavor, me omnia tenent.
<pl. rud.  216>	 haec parentes mei haud scitis miseri,
<pl. rud.  216a>	 me nunc miseram esse ita uti sum.
<pl. rud.  217>	 libera ego prognata fui maxume, nequiquam fui.
<pl. rud.  218>	 nunc qui minus servio, quam si serva forem nata?
<pl. rud.  219>	 neque quicquam umquam illis profuit qui me sibi eduxerunt.
<pl. rud.  220>	 Quid mihi meliust, quid magis in remst, quam a corpore vitam ut secludam?
<pl. rud.  221>	 ita male vivo atque ita mihi multae in pectore sunt curae exanimales.
<pl. rud.  222>	 ita res se habent: vitae hau parco, perdidi spem qua me oblectabam.
<pl. rud.  223>	 omnia iam circumcursavi atque omnibus latebris perreptavi
<pl. rud.  224>	 quaerere conservam, voce oculis auribus ut pervestigarem.
<pl. rud.  225>	 neque eam usquam invenio neque quo eam neque qua quaeram consultumst,
<pl. rud.  226>	 neque quem rogitem responsorem quemquam interea convenio,
<pl. rud.  227>	 neque magis solae terrae solae sunt quam haec loca atque hae regiones;
<pl. rud.  228>	 neque si vivit, eam viva umquam quin inveniam desistam.
<pl. rud.  229>	 Quoianam vox mihi prope hic sonat?
<pl. rud.  230>	 Pertimui, quis hic loquitur prope?
<pl. rud.  231>	 Spes bona, obsecro, subventa mihi,
<pl. rud.  232>	 exime ex hoc miseram metu.
<pl. rud.  233>	 Certo vox muliebris auris tetigit meas.
<pl. rud.  234>	 Mulier est, muliebris vox mi ad auris venit.
<pl. rud.  235>	 num Ampelisca obsecro est? Ten, Palaestra, audio?
<pl. rud.  236>	 Quin voco, ut me audiat, nomine illam suo?
<pl. rud.  237>	 Ampelisca. Hem quis est? Ego, Palaestra *
<pl. rud.  238>	 Dic ubi es? Pol ego nunc in malis plurimis.
<pl. rud.  239>	 Socia sum, nec minor pars meast quam tua.
<pl. rud.  240>	 sed videre expeto te. Mihi es aemula.
<pl. rud.  241>	 Consequamur gradu vocem. ubi es? Ecce me.
<pl. rud.  242>	 accede ad me atque adi contra. Fit sedulo.
<pl. rud.  243>	 Cedo manum. Accipe. Dic, vivisne? obsecro.
<pl. rud.  244>	 Tu facis me quidem ut vivere nunc velim,
<pl. rud.  245>	 quom mihi te licet tangere. ut vix mihi
<pl. rud.  246>	 credo ego hoc, te tenere. obsecro, amplectere,
<pl. rud.  247>	 spes mea. ut me omnium iam laborum levas.
<pl. rud.  248>	 Occupas praeloqui quae mea oratiost.
<pl. rud.  249>	 nunc abire hinc decet nos. Quo, amabo, ibimus?
<pl. rud.  250>	 Litus hoc persequamur. Sequor quo lubet.
<pl. rud.  251>	 sicine hic cum uvida veste grassabimur?
<pl. rud.  252>	 Hoc quod est, id necessarium est perpeti.
<pl. rud.  253>	 sed quid hoc, obsecro, est? Quid? Viden, amabo,
<pl. rud.  254>	 fanum [videsne] hoc? Vbi est? Ad dexteram.
<pl. rud.  255>	 Video decorum dis locum viderier.
<pl. rud.  256>	 Haud longe abesse oportet homines hinc, ita hic lepidust locus.
<pl. rud.  257>	 quisquis est deus, veneror ut nos ex hac aerumna eximat,
<pl. rud.  258>	 miseras inopis aerumnosas ut aliquo auxilio adiuvet.
<pl. rud.  259>	 Qui sunt qui a patrona preces mea expetessunt?
<pl. rud.  260>	 nam vox me precantum huc foras excitavit.
<pl. rud.  261>	 bonam atque obsequentem deam atque haud gravatam
<pl. rud.  262>	 patronam exsequontur benignamque multum.
<pl. rud.  263>	 Iubemus te salvere, mater. Salvete,
<pl. rud.  264>	 puellae. sed unde
<pl. rud.  265>	 vos ire [cum uvida veste] dicam, obsecro, tam maestiter vestitas?
<pl. rud.  266>	 Ilico hinc imus, haud longule ex hoc loco;
<pl. rud.  267>	 verum longe hinc abest unde advectae huc sumus.
<pl. rud.  268>	 Nempe equo ligneo per vias caerulas
<pl. rud.  269>	 estis vectae? Admodum. Ergo aequius vos erat
<pl. rud.  270>	 candidatas venire hostiatasque. ad hoc
<pl. rud.  271>	 fanum ad istunc modum non veniri solet.
<pl. rud.  272>	 Quaene eiectae e mari simus ambae, obsecro,
<pl. rud.  273>	 unde nos hostias agere voluisti huc?
<pl. rud.  274>	 nunc tibi amplectimur genua egentes opum,
<pl. rud.  275>	 quae in locis nesciis nescia spe sumus,
<pl. rud.  276>	 ut tuo recipias tecto servesque nos
<pl. rud.  277>	 miseriarumque te ambarum uti misereat,
<pl. rud.  278>	 quibus nec locust ullus nec spes parata,
<pl. rud.  279>	 neque hoc amplius, [quam] quod vides, nobis quicquamst.
<pl. rud.  280>	 Manus mihi date, exurgite a genibus ambae.
<pl. rud.  281>	 misericordior nulla me est feminarum.
<pl. rud.  282>	 sed haec pauperes res sunt inopesque, puellae:
<pl. rud.  283>	 egomet meam vix vitam colo; Veneri cibo meo servio.
<pl. rud.  284>	 Veneris fanum, obsecro, hoc est?
<pl. rud.  285>	 Fateor. ego huius fani sacerdos clueo.
<pl. rud.  286>	 verum, quidquid est, comiter fiet a me,
<pl. rud.  287>	 quo nunc copia valebit.
<pl. rud.  288>	 ite hac mecum. Amice benigneque honorem,
<pl. rud.  289>	 mater, nostrum habes.--- Oportet.---
<pl. rud.  290>	 Omnibus modis qui pauperes sunt homines miseri vivont,
<pl. rud.  291>	 praesertim quibus nec quaestus est, nec didicere artem ullam:
<pl. rud.  292>	 necessitate quidquid est domi id sat est habendum.
<pl. rud.  293>	 nos iam de ornatu propemodum ut locupletes simus scitis:
<pl. rud.  294>	 hisce hami atque haec harundines sunt nobis quaestu et cultu.
<pl. rud.  295>	 * * ex urbe ad mare huc prodimus pabulatum:
<pl. rud.  296>	 pro exercitu gymnastico et palaestrico hoc habemus;
<pl. rud.  297>	 echinos, lopadas, ostreas, balanos captamus, conchas,
<pl. rud.  298>	 marinam urticam, musculos, plagusias striatas;
<pl. rud.  299>	 post id piscatum hamatilem et saxatilem aggredimur.
<pl. rud.  300>	 cibum captamus e mari: si eventus non evenit
<pl. rud.  301>	 neque quicquam captumst piscium, salsi lautique pure
<pl. rud.  302>	 domum redimus clanculum, dormimus incenati.
<pl. rud.  303>	 atque ut nunc valide fluctuat mare, nulla nobis spes est:
<pl. rud.  304>	 nisi quid conclarum capsimus, incenati sumus profecto.
<pl. rud.  305>	 nunc Venerem hanc veneremur bonam, ut nos lepide adiuerit hodie.
<pl. rud.  306>	 Animum adversavi sedulo, ne erum usquam praeterirem;
<pl. rud.  307>	 nam cum modo exibat foras, ad portum se aibat ire,
<pl. rud.  308>	 me huc obviam iussit sibi venire ad Veneris fanum.
<pl. rud.  309>	 sed quos perconter commode eccos video astare. adibo.
<pl. rud.  310>	 salvete, fures maritimi, conchitae atque hamiotae,
<pl. rud.  311>	 famelica hominum natio. quid agitis? ut peritis?
<pl. rud.  312>	 Vt piscatorem aequomst, fame sitique [speque] *
<pl. rud.  313>	 * * ecquem adulescentem
<pl. rud.  314>	 huc, dum hic astatis, strenua facie rubicundum fortem,
<pl. rud.  315>	 qui tres secum homines duceret chlamydatos cum machaeris,
<pl. rud.  315a>	 vidistis vos venire * ? *
<pl. rud.  316>	 Nullum istac facie ut praedicas venisse huc scimus. Ecquem
<pl. rud.  317>	 recalvom ac silanum senem, statutum, ventriosum,
<pl. rud.  318>	 tortis superciliis, contracta fronte, fraudulentum,
<pl. rud.  319>	 deorum odium atque hominum, malum, mali viti probrique plenum,
<pl. rud.  320>	 qui duceret mulierculas duas secum satis venustas?
<pl. rud.  321>	 Cum istius modi virtutibus operisque natus qui sit,
<pl. rud.  322>	 eum quidem ad carnificem est aequius quam ad Venerem commeare.
<pl. rud.  323>	 At si vidistis, dicite. Huc profecto nullus venit.
<pl. rud.  324>	 vale.--- Valete. credidi: factum est quod suspicabar,
<pl. rud.  325>	 data verba ero sunt, leno abit scelestus exulatum,
<pl. rud.  326>	 in navem ascendit, mulieres avexit: hariolus sum.
<pl. rud.  327>	 is huc erum etiam ad prandium vocavit, sceleris semen.
<pl. rud.  328>	 nunc quid mihi meliust, quam ilico hic opperiar erum dum veniat?
<pl. rud.  329>	 eadem, sacerdos Veneria haec si quid amplius scit,
<pl. rud.  330>	 si videro, exquisivero: faciet me certiorem.
<pl. rud.  331>	 Intellego: hanc quae proxuma est villam Veneris fano
<pl. rud.  332>	 pulsare iussisti atque aquam rogare. Cuia ad auris
<pl. rud.  333>	 vox mi advolavit? Obsecro, quis hic loquitur? quem ego video?
<pl. rud.  334>	 Estne Ampelisca haec quae foras e fano egreditur? Estne hic
<pl. rud.  335>	 Trachalio, quem conspicor, calator Plesidippi?
<pl. rud.  336>	 East. Is est. Trachalio, salve. Salve, Ampelisca.
<pl. rud.  337>	 quid agis tu? Aetatem haud malam male. Melius ominare.
<pl. rud.  338>	 Verum omnes sapientes decet conferre et fabulari.
<pl. rud.  339>	 sed Plesidippus tuos erus ubi, amabo, est? Heia vero,
<pl. rud.  340>	 quasi non sit intus. Neque pol est neque huc quidem ullus venit.
<pl. rud.  341>	 Non venit? Vera praedicas. Non est meum, Ampelisca.
<pl. rud.  342>	 sed quam mox coctum est prandium? Quod prandium, obsecro te?
<pl. rud.  343>	 Nempe rem divinam facitis hic. Quid somnias, amabo?
<pl. rud.  344>	 Certe huc Labrax ad prandium vocavit Plesidippum
<pl. rud.  345>	 erum meum erus vester. Pol haud miranda facta dicis:
<pl. rud.  346>	 si deos decepit et homines, lenonum more fecit.
<pl. rud.  347>	 Non rem divinam facitis hic vos neque erus? Hariolare.
<pl. rud.  348>	 Quid tu agis hic igitur? Ex malis multis metuque summo
<pl. rud.  349>	 capitalique ex periculo orbas auxilique opumque huc
<pl. rud.  350>	 recepit ad se Veneria haec sacerdos me et Palaestram.
<pl. rud.  351>	 An hic Palaestrast, obsecro, eri mei amica? Certo.
<pl. rud.  352>	 Inest lepos in nuntio tuo magnus, mea Ampelisca.
<pl. rud.  353>	 sed istuc periclum perlubet quod fuerit vobis scire.
<pl. rud.  354>	 Confracta est, mi Trachalio, hac nocte navis nobis.
<pl. rud.  355>	 Quid navis? quae istaec fabulast? Non audivisti, amabo,
<pl. rud.  356>	 quo pacto leno clanculum nos hinc auferre voluit
<pl. rud.  357>	 in Siciliam et quidquid domi fuit in navem imposivit?
<pl. rud.  358>	 ea nunc perierunt omnia. Oh, Neptune lepide, salve,
<pl. rud.  359>	 nec te aleator nullus est sapientior; profecto
<pl. rud.  360>	 nimis lepide iecisti bolum: periurum perdidisti.
<pl. rud.  361>	 sed nunc ubi est leno Labrax? Periit potando, opinor.
<pl. rud.  362>	 Neptunus magnis poculis hac nocte eum invitavit.
<pl. rud.  363>	 Credo hercle anancaeo datum quod biberet. ut ego amo te,
<pl. rud.  364>	 mea Ampelisca, ut dulcis es, ut mulsa dicta dicis.
<pl. rud.  365>	 sed tu et Palaestra quomodo salvae estis? Scibis faxo.
<pl. rud.  366>	 de navi timidae ambae in scapham insiluimus, quia videmus
<pl. rud.  367>	 ad saxa navem ferrier; properans exsolvi restim,
<pl. rud.  368>	 dum illi timent; nos cum scapha tempestas dextrovorsum
<pl. rud.  369>	 differt ab illis. itaque nos ventisque fluctibusque
<pl. rud.  370>	 iactatae exemplis plurimis miserae perpetuam noctem;
<pl. rud.  371>	 vix hodie ad litus pertulit nos ventus exanimatas.
<pl. rud.  372>	 Novi, Neptunus ita solet, quamvis fastidiosus
<pl. rud.  373>	 aedilis est: si quae improbae sunt merces, iactat omnis.
<pl. rud.  374-375>	 Vae capiti atque aetati tuae. Tuo, mea Ampelisca.
<pl. rud.  376>	 scivi lenonem facere hoc, quod fecit, saepe dixi;
<pl. rud.  377>	 capillum promittam optimumst occipiamque hariolari.
<pl. rud.  378>	 Cavistis ergo tu atque erus ne abiret, cum scibatis.
<pl. rud.  379>	 Quid faceret? Si amabat, rogas, quid faceret? adservaret
<pl. rud.  380>	 dies noctesque, in custodia esset semper. verum ecastor
<pl. rud.  381>	 ut multi fecit ita probe curavit Plesidippus.
<pl. rud.  382>	 Cur tu istuc dicis? Res palam est. Scin tu? etiam qui it lavatum
<pl. rud.  383>	 in balineas, cum ibi sedulo sua vestimenta servat,
<pl. rud.  384>	 tamen surripiuntur, quippe qui quem illorum observet falsust;
<pl. rud.  385>	 fur facile qui observat videt: custos qui fur sit nescit.
<pl. rud.  386>	 sed duce me ad illam ubi est. I sane in Veneris fanum huc intro,
<pl. rud.  387>	 sedentem flentemque opprimes. Vt iam istuc mihi molestumst.
<pl. rud.  388>	 sed quid flet? Ego dicam tibi: hoc sese excruciat animi,
<pl. rud.  389>	 quia leno ademit cistulam ei, quam habebat ubique habebat
<pl. rud.  390>	 qui suos parentis noscere posset: eam veretur
<pl. rud.  391>	 ne perierit. Vbinam ea fuit cistellula? Ibidem in navi.
<pl. rud.  392>	 conclusit ipse in vidulum, ne copia esset eius,
<pl. rud.  393>	 qui suos parentes nosceret. O facinus impudicum,
<pl. rud.  394>	 quam liberam esse oporteat servire postulare.
<pl. rud.  395>	 Nunc eam cum navi scilicet abiisse pessum in altum.
<pl. rud.  396>	 et aurum et argentum fuit lenonis omne ibidem.
<pl. rud.  397>	 Credo aliquem immersisse atque eum excepisse. Id misera maestast,
<pl. rud.  398>	 sibi eorum evenisse inopiam. Iam istoc magis usus factost,
<pl. rud.  399>	 ut eam intro consolerque eam, ne sic se excruciet animi;
<pl. rud.  400>	 nam multa praeter spem scio multis bona evenisse.
<pl. rud.  401>	 At ego etiam, qui speraverint spem decepisse multos.
<pl. rud.  402>	 Ergo animus aequos optimum est aerumnae condimentum.
<pl. rud.  403>	 ego eo intro, nisi quid vis.--- Eas. ego quod mihi imperavit
<pl. rud.  404>	 sacerdos, id faciam atque aquam hinc de proximo rogabo;
<pl. rud.  405>	 nam extemplo, si verbis suis peterem, daturos dixit.
<pl. rud.  406>	 neque digniorem censeo vidisse anum me quemquam,
<pl. rud.  407>	 cui deos atque homines censeam bene facere magis decere.
<pl. rud.  408>	 ut lepide, ut liberaliter, ut honeste atque haud gravate
<pl. rud.  409>	 timidas egentes uvidas eiectas exanimatas
<pl. rud.  410>	 accepit ad sese, haud secus quam si ex se simus natae;
<pl. rud.  411>	 ut eapse sic succincta aquam calefactat, ut lavemus.
<pl. rud.  412>	 nunc ne morae illi sim, petam hinc aquam, unde mi imperavit.
<pl. rud.  413>	 heus ecquis in villast? ecquis hoc recludit? ecquis prodit?
<pl. rud.  414>	 Quis est qui nostris tam proterve foribus facit iniuriam?
<pl. rud.  415>	 Ego sum. Hem, quid hoc boni est? eu edepol specie lepida mulierem.
<pl. rud.  416>	 Salve, adulescens. Et tu multum salveto, adulescentula.
<pl. rud.  417>	 Ad vos venio. Accipiam hospitio, si mox venies *
<pl. rud.  418>	 item ut adfectam; nam nunc nihil est qui te manem *
<pl. rud.  419>	 sed quid ais, mea lepida, hilara? Aha, nimium familiariter
<pl. rud.  420>	 me attrectas. Pro di immortales, Veneris effigia haec quidem est.
<pl. rud.  421>	 ut in ocellis hilaritudo est, heia, corpus cuius modi,
<pl. rud.  422>	 subvolturium---illud quidem, subaquilum volui dicere.
<pl. rud.  423>	 vel papillae cuius modi, tum quae indoles in saviost.
<pl. rud.  424>	 Non ego sum pollucta pago. potin ut me abstineas manum?
<pl. rud.  425>	 Non licet saltem sic placide bellam belle tangere?
<pl. rud.  426>	 Otium ubi erit, tum tibi operam ludo et deliciae dabo;
<pl. rud.  427>	 nunc quam ob rem huc sum missa, amabo, vel tu mi aias vel neges.
<pl. rud.  428>	 Quid nunc vis? Sapienti ornatus quid velim indicium facit.
<pl. rud.  429>	 Meus quoque hic sapienti ornatus quid velim indicium facit.
<pl. rud.  430>	 Haec sacerdos Veneris hinc me petere aquam iussit a vobis. 
<pl. rud.  431>	 At ego basilicus sum: quem nisi oras, guttam non feres.
<pl. rud.  432>	 nostro illum puteum periclo et ferramentis fodimus.
<pl. rud.  433>	 nisi multis blanditiis a me gutta non ferri potest.
<pl. rud.  434>	 Cur tu aquam gravare, amabo, quam hostis hosti commodat?
<pl. rud.  435>	 Cur tu operam gravare mihi quam civis civi commodat?
<pl. rud.  436>	 Immo etiam tibi, mea voluptas, quae voles faciam omnia.
<pl. rud.  437>	 Eugepae, salvos sum, haec iam me suam voluptatem vocat.
<pl. rud.  438>	 dabitur tibi aqua, ne nequiquam me ames. cedo mi urnam. Cape.
<pl. rud.  439>	 propera, amabo, efferre. Manta, iam hic ero, voluptas mea.---
<pl. rud.  440>	 Quid sacerdoti me dicam hic demoratam tam diu?
<pl. rud.  441>	 ut etiam nunc misera timeo, ubi oculis intueor mare.
<pl. rud.  442-450>	 sed quid ego misera video procul in litore?
<pl. rud.  451>	 meum erum lenonem Siciliensemque hospitem,
<pl. rud.  452>	 quos periisse ambos misera censebam in mari.
<pl. rud.  453>	 iam illud mali plus nobis vivit quam ratae.
<pl. rud.  454>	 sed quid ego cesso fugere in fanum ac dicere haec
<pl. rud.  455>	 Palaestrae, in aram ut confugiamus prius quam huc
<pl. rud.  456>	 scelestus leno veniat nosque hic opprimat?
<pl. rud.  457>	 confugiam huc, ita res suppetit subit *
<pl. rud.  458>	 Pro di immortales, in aqua numquam credidi
<pl. rud.  459>	 voluptatem inesse tantam. ut hanc traxi lubens.
<pl. rud.  460>	 nimio minus altus puteus visust quam prius.
<pl. rud.  461>	 ut sine labore hanc extraxi, praefiscine.
<pl. rud.  462>	 satin nequam sum, ut pote qui hodie amare inceperim?
<pl. rud.  463>	 em tibi aquam, mea tu belliata. em sic volo
<pl. rud.  464>	 te ferre honeste, ut ego fero, ut placeas mihi.
<pl. rud.  465>	 sed ubi tu es, delicata? cape aquam hanc sis. ubi es?
<pl. rud.  466>	 amat hercle me, ut ego opinor. delituit mala.
<pl. rud.  467>	 ubi tu es? etiamne hanc urnam acceptura es? ubi es?
<pl. rud.  468>	 commodule ludis. tandem vero serio,
<pl. rud.  469>	 etiam acceptura es urnam hanc? ubi tu es gentium?
<pl. rud.  470>	 nusquam hercle equidem illam video. ludos me facit.
<pl. rud.  471>	 adponam hercle urnam iam ego hanc in media via.
<pl. rud.  472>	 sed autem, quid si hanc hinc abstulerit quispiam,
<pl. rud.  473>	 sacram urnam Veneris? mi exhibeat negotium.
<pl. rud.  474>	 metuo hercle ne illa mulier mi insidias locet,
<pl. rud.  475>	 ut comprehendar cum sacra urna Veneria.
<pl. rud.  476>	 nempe optimo me iure in vinclis enicet
<pl. rud.  477>	 magistratus si quis me hanc habere viderit.
<pl. rud.  478>	 nam haec litteratast, eapse cantat cuia sit.
<pl. rud.  479>	 iam hercle evocabo hinc hanc sacerdotem foras,
<pl. rud.  480>	 ut hanc accipiat urnam. accedam huc ad fores.
<pl. rud.  481>	 heus exi, Ptolemocratia, cape hanc urnam tibi:
<pl. rud.  482>	 muliercula hanc nescio quae huc ad me detulit.
<pl. rud.  483>	 intro ferundast. repperi negotium,
<pl. rud.  484>	 siquidem his mihi ultro adgerunda etiam est aqua.---
<pl. rud.  485>	 Qui homo sese miserum et mendicum volet,
<pl. rud.  486>	 Neptuno credat sese atque aetatem suam:
<pl. rud.  487>	 nam si quis cum eo quid rei commiscuit,
<pl. rud.  488>	 ad hoc exemplum amittit ornatum domum.
<pl. rud.  489>	 edepol, Libertas, lepida es, quae numquam pedem
<pl. rud.  490>	 voluisti in navem cum Hercule una imponere.
<pl. rud.  491>	 sed ubi ille meus est hospes, qui me perdidit?
<pl. rud.  492>	 atque eccum incedit. Quo malum properas, Labrax?
<pl. rud.  493>	 nam equidem te nequeo consequi tam strenue.
<pl. rud.  494>	 Vtinam te prius quam oculis vidissem meis,
<pl. rud.  495>	 malo cruciatu in Sicilia perbiteres,
<pl. rud.  496>	 quem propter hoc mihi optigit misero mali.
<pl. rud.  497>	 Vtinam, quom in aedis me ad te adduxisti tuas,
<pl. rud.  498>	 in carcere illo potius cubuissem die.
<pl. rud.  499>	 deosque immortales quaeso, dum vivas uti
<pl. rud.  500>	 omnes tui similes hospites habeas tibi.
<pl. rud.  501>	 Malam fortunam in aedis te adduxi meas.
<pl. rud.  502>	 quid mihi scelesto tibi erat auscultatio,
<pl. rud.  503>	 quidve hinc abitio quidve in navem inscensio?
<pl. rud.  504>	 ubi perdidi etiam plus boni quam mihi fuit.
<pl. rud.  505>	 Pol minime miror, navis si fractast tibi,
<pl. rud.  506>	 scelus te et sceleste parta quae vexit bona.
<pl. rud.  507>	 Pessum dedisti me blandimentis tuis.
<pl. rud.  508>	 Scelestiorem cenam cenavi tuam,
<pl. rud.  509>	 quam quae Thyestae quondam aut posita est Tereo.
<pl. rud.  510>	 Perii, animo male fit. contine quaeso caput.
<pl. rud.  511>	 Pulmoneum edepol nimis velim vomitum vomas.
<pl. rud.  512>	 Eheu, Palaestra atque Ampelisca, ubi estis nunc?
<pl. rud.  513>	 Piscibus in alto, credo, praebent pabulum.
<pl. rud.  514>	 Mendicitatem mi optulisti opera tua,
<pl. rud.  515>	 dum tuis ausculto magnidicis mendaciis.
<pl. rud.  516>	 Bonam est quod habeas gratiam merito mihi,
<pl. rud.  517>	 qui te ex insulso salsum feci opera mea.
<pl. rud.  518>	 Quin tu hinc is a me in maxumam malam crucem?
<pl. rud.  519>	 Eas. easque res agebam commodum.
<pl. rud.  520>	 Eheu, quis vivit me mortalis miserior?
<pl. rud.  521>	 Ego multo tanto miserior quam tu, Labrax.
<pl. rud.  522>	 Qui? Quia ego indignus sum, tu dignus qui sies.
<pl. rud.  523>	 O scirpe, scirpe, laudo fortunas tuas,
<pl. rud.  524>	 qui semper servas gloriam aritudinis.
<pl. rud.  525>	 Equidem me ad velitationem exerceo,
<pl. rud.  526>	 nam omnia corusca prae temore fabulor.
<pl. rud.  527>	 Edepol, Neptune, es balineator frigidus:
<pl. rud.  528>	 cum vestimentis postquam aps te abii, algeo.
<pl. rud.  529>	 Ne thermipolium quidem ullum instruit,
<pl. rud.  530>	 ita salsam praehibet potionem et frigidam.
<pl. rud.  531>	 Vt fortunati sunt fabri ferrarii,
<pl. rud.  532>	 qui apud carbones adsident: semper calent.
<pl. rud.  533>	 Vtinam fortuna nunc anetina uterer,
<pl. rud.  534>	 ut quom exiissem ex aqua, arerem tamen.
<pl. rud.  535>	 Quid si aliquo ad ludos me pro manduco locem?
<pl. rud.  536>	 Quapropter? Quia pol clare crepito dentibus.
<pl. rud.  537>	 Iure optumo me elavisse arbitror.
<pl. rud.  538>	 Qui? Qui una auderem tecum in navem ascendere,
<pl. rud.  539>	 qui a fundamento mi usque movisti mare.
<pl. rud.  540>	 Tibi auscultavi, tu promittebas mihi
<pl. rud.  541>	 illi esse quaestum maximum meretricibus,
<pl. rud.  542>	 ibi me conruere posse aiebas ditias.
<pl. rud.  543>	 Iam postulabas te, impurata belua,
<pl. rud.  544>	 totam Siciliam devoraturum insulam?
<pl. rud.  545>	 Quaenam ballaena meum voravit vidulum,
<pl. rud.  546>	 aurum atque argentum ubi omne compactum fuit?
<pl. rud.  547>	 Eadem illa, credo, quae meum marsuppium,
<pl. rud.  548>	 quod plenum argenti fuit in sacciperio.
<pl. rud.  549>	 Eheu, redactus sum usque ad unam hanc tuniculam
<pl. rud.  550>	 et ad hoc misellum pallium. perii oppido.
<pl. rud.  551>	 Vel consociare mihi quidem tecum licet:
<pl. rud.  552>	 aequas habemus partes. Saltem si mihi
<pl. rud.  553>	 mulierculae essent salvae, spes aliquae forent.
<pl. rud.  554>	 nunc si me adulescens Plesidippus viderit,
<pl. rud.  555>	 quo ab arrabonem pro Palaestra acceperam,
<pl. rud.  556>	 iam is exhibebit hic mihi negotium.
<pl. rud.  557>	 Quid, stulte, ploras? tibi quidem edepol copiast,
<pl. rud.  558>	 dum lingua vivet, qui rem solvas omnibus.
<pl. rud.  559>	 Quid illuc, opsecro, negotist quod duae mulierculae
<pl. rud.  560>	 hic in fano Veneris signum flentes amplexae tenent,
<pl. rud.  561>	 nescio quem metuentes miserae? nocte hac aiunt proxuma
<pl. rud.  562>	 se iactatas, atque eiectas hodie esse aiunt e mari.
<pl. rud.  563>	 Opsecro hercle, adulescens, ubi istaec sunt quas memoras mulieres?
<pl. rud.  564>	 Hic in fano Veneris. Quot sunt? Totidem quot ego et tu sumus.
<pl. rud.  565>	 Nempe meae? Nempe nescio istuc. Qua sunt facie? Scitula.
<pl. rud.  566>	 vel ego amare utramvis possum, si probe adpotus siem.
<pl. rud.  567>	 Nempe puellae? Nempe molestus es. i vise, si lubet.
<pl. rud.  568>	 Meas oportet intus esse hic mulieres, mi Charmides.
<pl. rud.  569>	 Iuppiter te perdat, et si sunt, et si non sunt tamen.
<pl. rud.  570>	 Intro rumpam iam huc in Veneris fanum.--- In barathrum mavelim.
<pl. rud.  571>	 opsecro, hospes, da mihi aliquid ubi condormiscam loci.
<pl. rud.  572>	 Istic ubi vis condormisce; nemo prohibet, publicum est.
<pl. rud.  573>	 At vides me ornatus ut sim vestimentis uvidis:
<pl. rud.  574>	 recipe me in tectum, da mihi vestimenti aliquid aridi,
<pl. rud.  575>	 dum arescunt mea; in aliquo tibi gratiam referam loco.
<pl. rud.  576>	 Tegillum eccillud, mihi unum id aret; id si vis, dabo:
<pl. rud.  577>	 eodem amictus, eodem tectus esse soleo, si pluit.
<pl. rud.  578>	 tu istaec mihi dato: exarescent faxo. Eho an te paenitet,
<pl. rud.  579>	 in mari quod elavi, ni hic in terra iterum eluam?
<pl. rud.  580>	 Eluas tu an exunguare, ciccum non interduim.
<pl. rud.  581>	 tibi ego numquam quicquam credam, nisi si accepto pignore.
<pl. rud.  582>	 tu vel suda vel peri algu, vel tu aegrota vel vale.
<pl. rud.  583>	 barbarum hospitem mi in aedis nil moror. sat litiumst.---
<pl. rud.  584>	 Iamne abis? venalis illic ductitavit, quisquis est;
<pl. rud.  585>	 non est misericors. sed quid ego hic asto infelix uvidus?
<pl. rud.  586>	 quin abeo huc in Veneris fanum, ut edormiscam hanc crapulam,
<pl. rud.  587>	 quam potavi praeter animi quam libuit sententiam?
<pl. rud.  588>	 quasi vinis Graecis Neptunus nobis suffudit mare,
<pl. rud.  589>	 itaque alvom prodi speravit nobis salsis poculis;
<pl. rud.  590>	 quid opust verbis? si invitare nos paulisper pergeret,
<pl. rud.  591>	 ibidem obdormissemus: nunc vix vivos amisit domum.
<pl. rud.  592>	 nunc lenonem quid agat intus visam, convivam meum.---
<pl. rud.  593>	 Miris modis di ludos faciunt hominibus:
<pl. rud.  594>	 [mirisque exemplis somnia in somnis danunt]
<pl. rud.  595>	 ne dormientis quidem sinunt quiescere.
<pl. rud.  596>	 velut ego hac nocte quae praecessit proxima
<pl. rud.  597>	 mirum atque inscitum somniavi somnium.
<pl. rud.  598>	 ad hirundininum nidum visa est simia
<pl. rud.  599>	 ascensionem ut faceret admolirier
<pl. rud.  599a>	 * * *
<pl. rud.  600>	 neque eas eripere quibat inde. postibi
<pl. rud.  601>	 videtur ad me simia adgredirier,
<pl. rud.  602>	 rogare scalas ut darem utendas sibi.
<pl. rud.  603>	 ego ad hoc exemplum simiae respondeo,
<pl. rud.  603a>	 * * *
<pl. rud.  604>	 natas ex Philomela atque ex Progne esse hirundines.
<pl. rud.  605>	 ago cum illa, ne quid noceat meis popularibus.
<pl. rud.  606>	 atque illa animo iam fieri ferocior;
<pl. rud.  607>	 videtur ultro mihi malum minitarier.
<pl. rud.  608>	 in ius vocat med. ibi ego nescio quo modo
<pl. rud.  609>	 iratus videor mediam arripere simiam;
<pl. rud.  610>	 concludo in vincla bestiam nequissimam.
<pl. rud.  611>	 nunc quam ad rem dicam hoc attinere somnium,
<pl. rud.  612>	 numquam hodie quivi ad coniecturam evadere.
<pl. rud.  613>	 sed quid hic in Veneris fano meae viciniae
<pl. rud.  614>	 clamoris oritur? animus miratur meus.
<pl. rud.  615>	 Pro Cyrenenses populares, vostram ego imploro fidem,
<pl. rud.  616>	 agricolae, accolae propinqui qui estis his regionibus,
<pl. rud.  617>	 ferte opem inopiae atque exemplum pessumum pessum date.
<pl. rud.  618>	 vindicate, ne impiorum potior sit pollentia
<pl. rud.  619>	 quam innocentum, qui se scelere fieri nolunt nobiles.
<pl. rud.  620>	 statuite exemplum impudenti, date pudori praemium,
<pl. rud.  621>	 facite hic lege potius liceat quam vi victo vivere.
<pl. rud.  622>	 currite huc in Veneris fanum, vostram iterum imploro fidem,
<pl. rud.  623>	 qui prope hic adestis quique auditis clamorem meum,
<pl. rud.  624>	 ferte suppetias qui Veneri Veneriaeque antistitae
<pl. rud.  625>	 more antiquo in custodelam suom commiserunt caput,
<pl. rud.  626>	 praetorquete iniuriae prius collum quam ad vos pervenat.
<pl. rud.  627>	 Quid istuc est negoti? Per ego haec genua te optestor, senex,
<pl. rud.  628>	 quisquis es--- Quin tu ergo omitte genua et quid sit mi expedi
<pl. rud.  629>	 quod tumultues. Teque oro et quaeso, si speras tibi
<pl. rud.  630>	 hoc anno multum futurum sirpe et laserpicium
<pl. rud.  631>	 eamque eventuram exagogam Capuam salvam et sospitem,
<pl. rud.  632>	 atque ab lippitudine usque siccitas ut sit tibi,
<pl. rud.  633>	 [ Sanun es? Seu tibi confidis fore multam magudarim]
<pl. rud.  634>	 ut te ne pigeat dare operam mihi quod te orabo, senex.
<pl. rud.  635>	 At ego te per crura et talos tergumque obtestor tuom,
<pl. rud.  636>	 ut, tibi ulmeam ni deesse speres virgidemiam
<pl. rud.  637>	 et tibi eventuram hoc anno uberem messem mali,
<pl. rud.  638>	 ut mi istuc dicas negoti quid sit, quod tumultues.
<pl. rud.  639>	 Qui lubet maledicere? equidem tibi bona optavi omnia.
<pl. rud.  640>	 Bene equidem tibi dico, qui te digna ut eveniant precor.
<pl. rud.  641>	 Obsecro, hoc praevortere ergo. Quid negotist? Mulieres
<pl. rud.  642>	 duae innocentes intus hic sunt, tui indigentes auxili,
<pl. rud.  643>	 quibus advorsum ius legesque insignite iniuria hic
<pl. rud.  644>	 facta est fitque in Veneris fano; tum sacerdos Veneria
<pl. rud.  645>	 indigne adflictatur. Quis homo est tanta confidentia,
<pl. rud.  646>	 qui sacerdotem violare audet? sed eae mulieres
<pl. rud.  647>	 quae sunt? aut quid is iniqui fit? Si das operam, eloquar.
<pl. rud.  648>	 Veneris signum sunt amplexae. nunc homo audacissimus
<pl. rud.  649>	 eas deripere volt. eas ambas esse oportet liberas.
<pl. rud.  650>	 Quis istic est qui deos tam parvi pendit? paucis expedi.
<pl. rud.  651>	 Fraudis sceleris parricidi periuri plenissimus,
<pl. rud.  652>	 legirupa impudens impurus inverecundissimus,
<pl. rud.  653>	 uno verbo absolvam, lenost: quid illum porro praedicem?
<pl. rud.  654>	 Edepol infortunio hominem praedicas donabilem.
<pl. rud.  655>	 Qui sacerdoti scelestus faucis interpresserit.
<pl. rud.  656>	 At malo cum magno suo fecit hercle. ite istinc foras,
<pl. rud.  657>	 Turbalio, Sparax. ubi estis? I obsecro intro, subveni
<pl. rud.  658>	 illis. Iterum haud imperabo. sequimini hac. Age nunciam,
<pl. rud.  659>	 iube oculos elidere, itidem ut sepiis faciunt coqui.
<pl. rud.  660>	 Proripite hominem pedibus huc itidem quasi occisam suem.---
<pl. rud.  661>	 Audio tumultum. opinor, leno pugnis pectitur.
<pl. rud.  662>	 nimis velim improbissimo homini malas edentaverint.
<pl. rud.  663>	 sed eccas ipsae huc egrediuntur timidae e fano mulieres.
<pl. rud.  664>	 Nunc id est cum omnium copiarum atque opum,
<pl. rud.  665>	 auxili, praesidi viduitas nos tenet.
<pl. rud.  666>	 nulla nunc speculast quae salutem afferat,
<pl. rud.  667>	 nec quam in partem ingredi persequamur
<pl. rud.  668>	 scimus: tanto in metu nunc sumus ambae,
<pl. rud.  669>	 tanta importunitas tantaque iniuria
<pl. rud.  670>	 facta in nos est modo hic intus ab nostro ero,
<pl. rud.  671>	 qui scelestus sacerdotem anum praecipes
<pl. rud.  672>	 reppulit propulit perquam indignis modis
<pl. rud.  673>	 nosque ab signo intimo vi deripuit sua.
<pl. rud.  674>	 sed nunc sese ut ferunt res fortunaeque nostrae,
<pl. rud.  675>	 par moriri est. neque est melius morte in malis,
<pl. rud.  676>	 rebus miseris. Quid est? quae illaec oratiost?
<pl. rud.  677>	 cesso ego has consolari? heus, Palaestra, Qui vocat?
<pl. rud.  678>	 Ampelisca. Obsecro, quis est qui vocat?
<pl. rud.  679>	 Quis is est qui nominat? Si respexis, scies.
<pl. rud.  680>	 O salutis meae spes. Tace ac bono animo es.
<pl. rud.  680a>	 me vide. Si modo id liceat, vis ne opprimat,
<pl. rud.  681>	 quae vis vim mi afferam ipsa adigit. Ah, desine, nimis inepta es.
<pl. rud.  682>	 Desiste dictis nunciam miseram me consolari;
<pl. rud.  683>	 nisi quid re praesidium apparas, Trachalio, acta haec res est.
<pl. rud.  684>	 Certumst moriri quam hunc pati saevire lenonem in me.
<pl. rud.  685>	 sed muliebri animo sum tamen: miserae quom venit in mentem
<pl. rud.  686>	 mihi mortis, metus membra occupat. edepol * hunc acerbum.
<pl. rud.  687>	 Bonum animum habete. Nam, obsecro, unde animus mi invenitur?
<pl. rud.  688>	 Ne, inquam, timete; adsidite hic in ara. Quid istaec ara
<pl. rud.  689>	 prodesse nobis plus potest quam signum in fano hic intus
<pl. rud.  690>	 Veneris, quod amplexae modo, unde abreptae per vim miserae?
<pl. rud.  691>	 Sedete hic modo, ego hinc vos tamen tutabor. aram habete hanc
<pl. rud.  692>	 vobis pro castris, moenia hinc ego vos defensabo;
<pl. rud.  693>	 praesidio Veneris malitiae lenonis contra incedam.
<pl. rud.  694>	 Tibi auscultamus et, Venus alma, ambae te obsecramus,
<pl. rud.  695>	 aram amplexantes hanc tuam lacrumantes, genibus nixae,
<pl. rud.  696>	 in custodelam nos tuam ut recipias et tutere;
<pl. rud.  697>	 illos scelestos, qui tuom fecerunt fanum parvi,
<pl. rud.  698>	 fac ut ulciscare nosque ut hanc tua pace aram obsidere
<pl. rud.  699>	 patiare: elautae ambae sumus opera Neptuni noctu,
<pl. rud.  700>	 ne invisas habeas neve idcirco nobis vitio vortas,
<pl. rud.  701>	 si quippiamst, minus quod bene esse lautum tu arbitrare.
<pl. rud.  702>	 Venus, aequom has petere intellego: decet abs te id impetrari;
<pl. rud.  703>	 ignoscere his te convenit: metus has id ut faciant subigit.
<pl. rud.  704>	 te ex concha natam esse autumant, cave tu harum conchas spernas.
<pl. rud.  705>	 sed optume eccum exit senex, patronus mihique et vobis.
<pl. rud.  706>	 Exi e fano, natum quantum est hominum sacrilegissime.
<pl. rud.  707>	 vos in aram abite sessum. sed ubi sunt? Huc respice.
<pl. rud.  708>	 Optume, istuc volueramus. iube modo accedat prope.
<pl. rud.  709>	 tun legirupionem hic nobis cum dis facere postulas?
<pl. rud.  710>	 pugnum in os impinge. Iniqua haec patior cum pretio tuo.
<pl. rud.  711>	 At etiam minitatur audax? Ius meum ereptum est mihi,
<pl. rud.  712>	 meas mihi ancillas invito me eripis. Cedo iudicem
<pl. rud.  713>	 de senatu Cyrenensi quemvis opulentum virum,
<pl. rud.  714>	 si tuas esse oportet nive eas esse oportet liberas
<pl. rud.  715>	 nive in carcerem compingi te est aequom aetatemque ibi
<pl. rud.  716>	 te usque habitare, donec totum carcerem contriveris.
<pl. rud.  717>	 Non hodie isti rei auspicavi, ut cum furcifero fabuler.
<pl. rud.  718>	 te ego appello. Cum istoc primum, qui te novit, disputa.
<pl. rud.  719>	 Tecum ago. At qui mecum agendumst. suntne illae ancillae tuae?
<pl. rud.  720>	 Sunt. Agedum ergo, tange utramvis digitulo minimo modo.
<pl. rud.  721>	 Quid si attigero? Extemplo hercle ego te follem pugilatorium
<pl. rud.  722>	 faciam et pendentem incursabo pugnis, periurissime.
<pl. rud.  723>	 Mihi non liceat meas ancillas Veneris de ara abducere?
<pl. rud.  724>	 Non licet: est lex apud nos--- Mihi cum vestris legibus
<pl. rud.  725>	 nil quicquamst commerci. equidem istas iam ambas educam foras.
<pl. rud.  726>	 tu, senex, si istas amas, huc arido argentost opus;
<pl. rud.  727>	 si autem Veneri complacuerunt, habeat, si argentum dabit.
<pl. rud.  728>	 Det tibi argentum? nunc adeo meam ut scias sententiam,
<pl. rud.  729>	 occipito modo illis adferre vim ioculo pausillulum,
<pl. rud.  730>	 ita ego te hinc ornatum amittam, tu ipsus te ut non noveris.
<pl. rud.  731>	 vos adeo, ubi ego innuero vobis, ni ei caput exoculassitis,
<pl. rud.  732>	 quasi murteta iunci, item ego vos virgis circumvinciam.
<pl. rud.  733>	 Vi agis mecum. Etiam vim proportas, flagiti flagrantia?
<pl. rud.  734>	 Tun, trifurcifer, mihi audes inclementer dicere?
<pl. rud.  735>	 Fateor, ego trifurcifer sum, tu es homo adprime probus:
<pl. rud.  736>	 numqui minus hasce esse oportet liberas? Quid, liberas?
<pl. rud.  737>	 Atque eras tuas quidem hercle, atque ex germana Graecia;
<pl. rud.  738>	 nam altera haec est nata Athenis ingenuis parentibus.
<pl. rud.  739>	 Quid ego ex te audio? Hanc Athenis esse natam liberam.
<pl. rud.  740>	 Mea popularis, obsecro, haec est? Non tu Cyrenensis es?
<pl. rud.  741>	 Immo Athenis natus altusque educatusque Atticis.
<pl. rud.  742>	 Opsecro, defende cives tuas, senex. O filia
<pl. rud.  743>	 mea, quom hanc video, mearum me absens miseriarum commones;
<pl. rud.  744>	 trima quae periit mihi, iam tanta esset, si vivit, scio.
<pl. rud.  745>	 Argentum ego pro istisce ambabus cuiae erant domino dedi;
<pl. rud.  746>	 quid mea refert, haec Athenis natae an Thebis sient,
<pl. rud.  747>	 dum mihi recte servitutem serviant? Itane, impudens?
<pl. rud.  748>	 tune hic, feles virginalis, liberos parentibus
<pl. rud.  749>	 sublectos habebis atque indigno quaestu conteres?
<pl. rud.  750>	 nam huic alterae quae patria sit profecto nescio,
<pl. rud.  751>	 nisi scio probiorem hanc esse, quam te, impuratissime.
<pl. rud.  752>	 Tuae istae sunt. Contende ergo, uter sit tergo---verior:
<pl. rud.  753>	 ni offerumentas habebis pluris in tergo tuo,
<pl. rud.  754>	 quam ulla navis longa clavos, tum ego ero mendacissimus:
<pl. rud.  755>	 postea aspicito meum, quando ego tuom inspectavero:
<pl. rud.  756>	 ni erit tam sincerum, ut quivis dicat ampullarius
<pl. rud.  757>	 optimum esse operi faciundo corium et sincerissimum,
<pl. rud.  758>	 quid causae est quin virgis te usque ad saturitatem sauciem?
<pl. rud.  759>	 quid illas spectas? quas si attigeris, oculos eripiam tibi.
<pl. rud.  760>	 At qui, quia votas, utramque iam mecum abducam simul.
<pl. rud.  761>	 Quid facies? Volcanum adducam, is Venerist adversarius.
<pl. rud.  762>	 Quo illic it? Heus, ecquis hic est? heus. Si attigeris ostium,
<pl. rud.  763>	 iam hercle tibi messis in ore fiet mergis pugneis.
<pl. rud.  764>	 Nullum habemus ignem, ficis victitamus aridis.
<pl. rud.  765>	 Ego dabo ignem, siquidem in capite tuo conflandi copiast.
<pl. rud.  766>	 Ibo hercle aliquo quaeritatum ignem. Quid quom inveneris?
<pl. rud.  767>	 Ignem magnum hic faciam. Quin inhumanum exuras tibi?
<pl. rud.  768>	 Immo hasce ambas hic in ara ut vivas comburam, id volo.
<pl. rud.  769>	 Iam hercle ego te barba continuo arripiam, in ignem coniciam
<pl. rud.  770>	 teque ambustulatum obiciam magnis avibus pabulum.
<pl. rud.  771>	 quom coniecturam egomet mecum facio, haec illast simia,
<pl. rud.  772>	 quae has hirundines ex nido volt eripere ingratiis,
<pl. rud.  773>	 quod ego in somnis somniavi. Scin quid tecum oro, senex?
<pl. rud.  774>	 ut illas serves, vim defendas, dum ego erum adduco meum.
<pl. rud.  775>	 Quaere erum atque adduce. At hic ne--- Maximo malo suo,
<pl. rud.  776>	 si attigerit sive occeptassit. Cura. Curatumst, abi.
<pl. rud.  777>	 Hunc quoque adserva ipsum, ne quo abitat; nam promisimus
<pl. rud.  778>	 carnufici aut talentum magnum aut hunc hodie sistere.
<pl. rud.  779>	 Abi modo, ego dum hoc curabo recte. Iam ego revenero.
<pl. rud.  780>	 Vtrum tu, leno, cum malo lubentius
<pl. rud.  781>	 quiescis an sic sine malo, si copiast?
<pl. rud.  782>	 Ego quae tu loquere flocci non facio, senex.
<pl. rud.  783>	 meas quidem te invito et Venere et summo Iove
<pl. rud.  784>	 de ara capillo iam deripiam. Tange dum.
<pl. rud.  785>	 Tangam hercle vero. Agedum ergo, accede huc modo.
<pl. rud.  786>	 Iube dum recedere istos ambo illuc modo.
<pl. rud.  787>	 Immo ad te accedent. Non hercle equidem censeo.
<pl. rud.  788>	 Quid ages, si accedent propius? Ego recessero.
<pl. rud.  789>	 verum, senex, si te umquam in urbe offendero,
<pl. rud.  790>	 numquam hercle quisquam me lenonem dixerit,
<pl. rud.  791>	 si te non ludos pessimos dimisero.
<pl. rud.  792>	 Facito istuc quod minitare; sed nunc interim,
<pl. rud.  793>	 si illas attigeris, dabitur tibi magnum malum.
<pl. rud.  794>	 Quam magnum vero? Quantum lenoni sat est.
<pl. rud.  795>	 Minacias ego flocci non faciam tuas,
<pl. rud.  796>	 equidem has te invito iam ambas rapiam. Tange dum.
<pl. rud.  797>	 Tangam hercle vero. Tanges, at scin quo modo?
<pl. rud.  798>	 i dum, Turbalio, curriculo, adferto domo
<pl. rud.  799>	 duas clavas. Clavas? Sed probas. propera cito.
<pl. rud.  800>	 ego te hodie faxo recte acceptum, ut dignus es.
<pl. rud.  801>	 Eheu, scelestus galeam in navi perdidi;
<pl. rud.  802>	 nunc mi opportuna hic esset, salva si foret.
<pl. rud.  803>	 licet saltem istas mi appellare? Non licet.
<pl. rud.  804-805>	 ehem, optime edepol eccum clavator advenit.
<pl. rud.  806>	 Illud quidem edepol tinnimentum est auribus.
<pl. rud.  807>	 Age accipe illinc alteram clavam, Sparax.
<pl. rud.  808>	 age, alter istinc, alter hinc adsistite.
<pl. rud.  809>	 adsistite ambo. sic. audite nunciam:
<pl. rud.  810>	 si hercle illic illas hodie digito tetigerit
<pl. rud.  811>	 invitas, ni istunc istis invitassitis
<pl. rud.  812>	 usque adeo donec qua domum abeat nesciat,
<pl. rud.  813>	 periistis ambo. si appellabit quempiam,
<pl. rud.  814>	 vos respondetote istinc istarum vicem;
<pl. rud.  815>	 sin ipse abire hinc volet, quantum potest
<pl. rud.  816>	 extemplo amplectitote crura fustibus.
<pl. rud.  817>	 Etiam me abire hinc non sinent? Dixi satis.
<pl. rud.  818>	 et ubi ille servos cum ero huc advenerit,
<pl. rud.  819>	 qui erum accersivit, itote extemplo domum.
<pl. rud.  820>	 curate haec sultis magna diligentia.---
<pl. rud.  821>	 Heu hercle, ne istic fana mutantur cito:
<pl. rud.  822>	 iam hoc Herculi est, Veneris fanum quod fuit,
<pl. rud.  823>	 ita duo destituit signa hic cum clavis senex.
<pl. rud.  824>	 non hercle quo hinc nunc gentium aufugiam scio,
<pl. rud.  825>	 ita nunc mi utrumque saevit, et terra et mare.
<pl. rud.  826>	 Palaestra. Quid vis? Apage, controversia est,
<pl. rud.  827>	 haec quidem Palaestra, quae respondit, non mea est.
<pl. rud.  828>	 heus, Ampelisca. Cave sis infortunio.
<pl. rud.  829>	 Vltro te. signa ut homines satis recte monent.
<pl. rud.  830>	 sed vobis dico, heus vos, num molestiaest,
<pl. rud.  831>	 me adire ad illas propius? Nil nobis quidem.
<pl. rud.  832>	 Numquid molestum mihi erit? Nil, si caveris.
<pl. rud.  833>	 Quid est quod caveam? Em, a crasso infortunio.
<pl. rud.  834>	 Quaeso hercle, abire ut liceat. Abeas, si velis.
<pl. rud.  835>	 Bene hercle factum. habeo vobis gratiam.
<pl. rud.  836>	 [non] accedam potius. Illic astato ilico.
<pl. rud.  837>	 Edepol proveni nequiter multis modis.
<pl. rud.  838>	 certumst hasce hodie usque obsidione vincere.
<pl. rud.  839>	 Meamne ille amicam leno vi, violentia
<pl. rud.  840>	 de ara deripere Veneris voluit? Admodum.
<pl. rud.  841>	 Quin occidisti extemplo? Gladius non erat.
<pl. rud.  842>	 Caperes aut fustem aut lapidem. Quid? ego quasi canem
<pl. rud.  843>	 hominem insectarer lapidibus nequissimum?
<pl. rud.  844>	 Nunc pol ego perii, Plesidippus eccum adest.
<pl. rud.  845>	 converret iam hic me totum cum pulvisculo.
<pl. rud.  846>	 Etiamne in ara tunc sedebant mulieres,
<pl. rud.  847>	 quom ad me ire? Ibidem nunc sedent.
<pl. rud.  848>	 Quis illas nunc illic servat? Nescio quis senex,
<pl. rud.  849>	 vicinus Veneris; is dedit operam optumam.
<pl. rud.  850>	 is nunc cum servis servat. ego mandaveram.
<pl. rud.  851>	 Duc me ad lenonem recta. ubi illic est homo?
<pl. rud.  852>	 Salve. Salutem nil moror. opta ocius:
<pl. rud.  853>	 rapi te obtorto collo mavis an trahi?
<pl. rud.  854>	 utrum vis opta, dum licet. Neutrum volo.
<pl. rud.  855>	 Abi sane ad litus curriculo, Trachalio,
<pl. rud.  856>	 iube illos in urbem ire obviam ad portum mihi,
<pl. rud.  857>	 quos mecum duxi, hunc qui ad carnificem traderent.
<pl. rud.  858>	 post huc redito atque agitato hic custodiam.
<pl. rud.  859>	 ego hunc scelestum in ius rapiam exulem.
<pl. rud.  860>	 age, ambula in ius. Quid ego deliqui? Rogas,
<pl. rud.  861>	 quin arrabonem a me accepisti ob mulierem
<pl. rud.  862>	 et eam hinc abduxti? Non avexi. Cur negas?
<pl. rud.  863>	 Quia pol provexi: avehere non quivi miser.
<pl. rud.  864>	 equidem tibi me dixeram praesto fore
<pl. rud.  865>	 apud Veneris fanum: numquid muto? sumne ibi?
<pl. rud.  866>	 In iure causam dicito, hic verbum sat est:
<pl. rud.  867>	 sequere. Obsecro te, subveni mi, Charmides.
<pl. rud.  868>	 rapior optorto collo. Quis me nominat?
<pl. rud.  869>	 Viden me ut rapior? Video, atque inspecto lubens.
<pl. rud.  870>	 Non subvenire mi audes? Quis homo te rapit?
<pl. rud.  871>	 Adulescens Plesidippus. Vt , habe.
<pl. rud.  872>	 bono animo meliust te in nervom conrepere.
<pl. rud.  873>	 tibi optigit quod plurimi exoptant sibi.
<pl. rud.  874>	 Quid id est? Vt id quod quaerant inveniant sibi.
<pl. rud.  875>	 Sequere, obsecro, me. Pariter suades qualis es:
<pl. rud.  876>	 tu in nervom rapere, eo me obsecras ut te sequar.
<pl. rud.  877>	 etiam retentas? Perii. Verum sit velim.
<pl. rud.  878>	 tu, mea Palaestra et Ampelisca, ibidem ilico
<pl. rud.  879>	 manete, dum ego huc redeo. Equidem suadeo,
<pl. rud.  880>	 ut ad nos abeant potius, dum recipis. Placet,
<pl. rud.  881>	 bene facitis. Fures mi estis. Quid, fures? rape.
<pl. rud.  882>	 Oro obsecro, Palaestra. Sequere, carnufex.
<pl. rud.  883>	 Hospes--- Non sum hospes, repudio hospitium tuom.
<pl. rud.  884>	 Sicine me spernis? Sic ago: semel bibo.
<pl. rud.  885>	 Di te infelicent.--- Isti capiti dicito.
<pl. rud.  886>	 credo alium in aliam beluam hominem vortier:
<pl. rud.  887>	 illic in columbum, credo, leno vortitur,
<pl. rud.  888>	 nam in collumbari collus haud multo post erit;
<pl. rud.  889>	 in nervom ille hodie nidamenta congeret.
<pl. rud.  890>	 verum tamen ibo, ei advocatus ut siem,
<pl. rud.  891>	 si qui mea opera citius addici potest.---
<pl. rud.  892>	 Bene factum et volup est, me hodie his mulierculis
<pl. rud.  893>	 tetulisse auxilium. iam clientas repperi,
<pl. rud.  894>	 atque ambas forma scitula atque aetatula.
<pl. rud.  895>	 sed uxor scelesta me omnibus servat modis,
<pl. rud.  896>	 ne quid significem quippiam mulierculis.
<pl. rud.  897>	 sed Gripus servos noster quid rerum gerat
<pl. rud.  898>	 miror, de nocte qui abiit piscatum ad mare.
<pl. rud.  899>	 pol magis sapisset, si dormivisset domi,
<pl. rud.  900>	 nam nunc et operam ludos facit et retia,
<pl. rud.  901>	 ut tempestas est nunc atque ut noctu fuit.
<pl. rud.  902>	 in digitis hodie percoquam quod ceperit,
<pl. rud.  903>	 ita fluctuare video vehementer mare.
<pl. rud.  904>	 sed ad prandium uxor me vocat. redeo domum.
<pl. rud.  905>	 iam meas opplebit aures sua vaniloquentia.---
<pl. rud.  906>	 Neptuno has ago gratias meo patrono,
<pl. rud.  907>	 qui salsis locis incolit pisculentis,
<pl. rud.  908>	 quom me ex suis locis pulchre ornatum expedivit
<pl. rud.  909>	 templis reducem, plurima praeda onustum,
<pl. rud.  910>	 salute horiae, quae in mari fluctuoso
<pl. rud.  911>	 piscatu novo me uberi compotivit;
<pl. rud.  912>	 miroque modo atque incredibili hic piscatus mihi lepide evenit,
<pl. rud.  913>	 neque piscium ullam unciam hodie pondo cepi, nisi hoc quod fero hic in rete.
<pl. rud.  914-915>	 nam ut de nocte multa impigreque exurrexi,
<pl. rud.  916>	 lucrum praeposivi sopori et quieti:
<pl. rud.  917>	 tempestate saeva experiri expetivi,
<pl. rud.  918>	 paupertatem eri qui et meam servitutem
<pl. rud.  919>	 tolerarem, opera haud fui parcus mea.
<pl. rud.  920>	 nimis homo nihilist quis piger est nimisque id genus odi ego male.
<pl. rud.  921>	 vigilare decet hominem qui volt sua temperi conficere officia.
<pl. rud.  922>	 non enim illum expectare oportet, dum erus se ad suom suscitet officium.
<pl. rud.  923>	 nam qui dormiunt libenter, sine lucro et cum malo quiescunt.
<pl. rud.  924>	 nam ego nunc mihi, qui impiger fui,
<pl. rud.  925>	 repperi ut piger, si velim, siem:
<pl. rud.  925a>	 hoc ego in mari [quidquid inest] repperi.
<pl. rud.  926>	 quidquid inest, grave quidem inest; aurum hic ego inesse reor;
<pl. rud.  926a>	 nec mihi consciust ullus homo.
<pl. rud.  927>	 nunc haec tibi occasio, Gripe optigit, ut liber sit
<pl. rud.  927a>	 nemo ex populo praeter te.
<pl. rud.  928>	 nunc sic faciam, sic consilium est: ad erum veniam docte atque astute.
<pl. rud.  929>	 pauxillatim pollicitabor pro capite argentum, ut sim liber.
<pl. rud.  930>	 iam ubi liber ero, igitur demum instruam agrum atque aedis, mancipia,
<pl. rud.  931>	 navibus magnis mercaturam faciam, apud reges rex perhibebor.
<pl. rud.  932>	 post animi causa mihi navem faciam atque imitabor Stratonicum,
<pl. rud.  933>	 oppida circumvectabor.
<pl. rud.  933a>	 ubi nobilitas mea erit clara,
<pl. rud.  934>	 oppidum magnum communibo, ei ego urbi Gripo indam nomen,
<pl. rud.  935>	 monimentum meae famae et factis, ibi qui regnum magnum instituam.
<pl. rud.  936>	 magnas res hic agito in mentem instruere. nunc hunc vidulum condam.
<pl. rud.  937>	 sed hic rex cum aceto pransurust et sale, sine bono pulmento.
<pl. rud.  938>	 Heus, mane. Quid maneam? Dum hanc tibi, quam trahis, rudentem complico.
<pl. rud.  939>	 Mitte modo. At pol ego te adiuvo nam bonis quod bene fit haud perit.
<pl. rud.  940>	 Turbida tempestas heri fuit,
<pl. rud.  941>	 nil habeo, adulescens, piscium, ne tu mihi esse postules;
<pl. rud.  942>	 non vides referre me uvidum rete, sine squamoso pecu?
<pl. rud.  943>	 Non edepol piscis expeto quam tui sermonis sum indigens.
<pl. rud.  944>	 Enicas iam me odio, quisquis es. Non sinam ego abire hinc te. mane.
<pl. rud.  945>	 Cave sis malo. quid tu, malum, nam me retrahis? Audi.
<pl. rud.  946>	 Non audio. At pol qui audies post. Quin loquere quid vis.
<pl. rud.  947>	 Eho mane dum, est operae pretium quod tibi ego narrare volo.
<pl. rud.  948>	 Eloquere quid id est? Vide num quispiam consequitur prope nos.
<pl. rud.  949>	 Ecquid est quod mea referat? Scilicet.
<pl. rud.  950>	 sed boni consili ecquid in te mihi est?
<pl. rud.  951>	 Quid negoti est, modo dice. Dicam, tace,
<pl. rud.  952>	 si fidem modo das mihi te non fore infidum.
<pl. rud.  953>	 Do fidem tibi, fidus ero, quisquis es. Audi.
<pl. rud.  954>	 furtum ego vidi qui faciebat;
<pl. rud.  955>	 noram dominum, id cui fiebat,
<pl. rud.  956>	 post ad furem egomet devenio
<pl. rud.  957>	 feroque ei condicionem hoc pacto:
<pl. rud.  958>	 ego istuc furtum scio cui factum est;
<pl. rud.  959>	 nunc mihi si vis dare dimidium,
<pl. rud.  959>	 indicium domino non faciam.
<pl. rud.  960>	 is mihi nihil etiam respondit.
<pl. rud.  960>	 quid inde aequom est dari mihi? dimidium
<pl. rud.  961>	 volo ut dicas. Immo hercle etiam amplius,
<pl. rud.  961>	 nam nisi dat, domino dicundum
<pl. rud.  962>	 censeo. Tuo consilio faciam.
<pl. rud.  962>	 nunc advorte animum; namque hoc omne
<pl. rud.  962a>	 attinet ad te. Quid factumst?
<pl. rud.  963>	 Vidulum istum cuiust novi ego hominem iam pridem. Quid est?
<pl. rud.  964>	 Et quo pacto periit. At ego quo pacto inventust scio
<pl. rud.  965>	 et qui invenit hominem novi et dominus qui nunc est scio.
<pl. rud.  966>	 nihilo pol pluris tua hoc quam quanti illud refert mea:
<pl. rud.  967>	 ego illum novi cuius nunc est, tu illum cuius antehac fuit.
<pl. rud.  968>	 hunc homo feret a me nemo, ne tu te speres potis.
<pl. rud.  969>	 Non ferat si dominus veniat? Dominus huic, ne frustra sis,
<pl. rud.  970>	 nisi ego nemo natust, hunc qui cepi in venatu meo.
<pl. rud.  971>	 Itane vero? Ecquem esse dices in mari piscem meum?
<pl. rud.  972>	 quos cum capio, siquidem cepi, mei sunt; habeo pro meis,
<pl. rud.  973>	 nec manu adseruntur neque illinc partem quisquam postulat.
<pl. rud.  974>	 in foro palam omnes vendo pro meis venalibus.
<pl. rud.  975>	 mare quidem commune certost omnibus. Adsentio:
<pl. rud.  976>	 qui minus hunc communem quaeso mi esse oportet vidulum?
<pl. rud.  977>	 in mari inventust communi. Esne impudenter impudens?
<pl. rud.  978>	 nam si istuc ius sit quod memoras, piscatores perierint.
<pl. rud.  979>	 quippe quom extemplo in macellum pisces prolati sient,
<pl. rud.  980>	 nemo emat, suam quisque partem piscium poscant sibi,
<pl. rud.  981>	 dicant, in mari communi captos. Quid ais, impudens?
<pl. rud.  982>	 etiam comparare vidulum cum piscibus?
<pl. rud.  983>	 eadem tandem res videtur? In manu non est mea:
<pl. rud.  984>	 ubi demisi rete atque hamum, quidquid haesit extraho.
<pl. rud.  985>	 meum quod rete atque hami nancti sunt, meum potissimumst.
<pl. rud.  986>	 Immo hercle haud est, siquidem quod vas excepisti. Philosophe.
<pl. rud.  987>	 Sed tu enumquam piscatorem vidisti, venefice,
<pl. rud.  988>	 vidulum piscem cepisse aut protulisse ullum in forum?
<pl. rud.  989>	 non enim tu hic quidem occupabis omnis quaestus quos voles:
<pl. rud.  990>	 et vitorem et piscatorem te esse, impure, postulas.
<pl. rud.  991>	 vel te mihi monstrare oportet piscis qui sit vidulus,
<pl. rud.  992>	 vel quod in mari non natum est neque habet squamas ne feras.
<pl. rud.  993>	 Quid, tu numquam audisti esse antehac vidulum piscem? Scelus,
<pl. rud.  994>	 nullus est. Immo est profecto; ego, qui sum piscator, scio;
<pl. rud.  995>	 verum raro capitur, nullus minus saepe ad terram venit.
<pl. rud.  996>	 Nil agis, dare verba speras mihi te posse, furcifer.
<pl. rud.  997>	 Quo colore est, hoc colore capiuntur pauxilluli;
<pl. rud.  998>	 sunt alii puniceo corio, magni item; atque atri. Scio.
<pl. rud.  999>	 tu hercle, opino, in vidulum te bis convertes, nisi caves:
<pl. rud.  1000>	 fiet tibi puniceum corium, postea atrum denuo.
<pl. rud.  1001>	 Quod scelus hodie hoc inveni. Verba facimus, it dies.
<pl. rud.  1002>	 vide sis, cuius arbitratu nos vis facere. Viduli
<pl. rud.  1003>	 arbitratu. * ita enim vero. Stultus es. Salve, Thales.
<pl. rud.  1004>	 Tu istunc hodie non feres, nisi das sequestrum aut arbitrum,
<pl. rud.  1005>	 quoius haec res arbitratu fiat. Quaeso, sanus es?
<pl. rud.  1006>	 Elleborosus sum. At ego cerritus, hunc non amittam tamen.
<pl. rud.  1007>	 Verbum etiam adde unum, iam in cerebro colaphos apstrudam tuo;
<pl. rud.  1008>	 iam ego te hic, itidem quasi peniculus novos exurgeri solet,
<pl. rud.  1009>	 ni hunc amittis, exurgebo quidquid umoris tibist.
<pl. rud.  1010>	 Tange: adfligam ad terram te itidem ut piscem soleo polypum.
<pl. rud.  1011>	 vis pugnare? Quid opust? quin tu potius praedam divide.
<pl. rud.  1012>	 Hinc tu nisi malum frunisci nil potes, ne postules.
<pl. rud.  1013>	 abeo ego hinc. At ego hinc offlectam navem, ne quo abeas. mane.
<pl. rud.  1014>	 Si tu proreta isti navi es, ego gubernator ero.
<pl. rud.  1015>	 mitte rudentem, sceleste. Mittam: omitte vidulum.
<pl. rud.  1016>	 Numquam hercle hinc hodie ramenta fies fortunatior.
<pl. rud.  1017>	 Non probare pernegando mihi potes, nisi pars datur
<pl. rud.  1018>	 aut ad arbitrum reditur aut sequestro ponitur.
<pl. rud.  1019>	 Quemne ego excepi in mari--- At ego inspectavi e litore.
<pl. rud.  1020>	 Mea opera, labore et rete et horia? Numqui minus,
<pl. rud.  1021>	 si veniat nunc dominus cuiust, ego qui inspectavi procul
<pl. rud.  1022>	 te hunc habere, fur sum quam tu? Nihilo. Mane, mastigia:
<pl. rud.  1023>	 quo argumento socius non sum, et fur sum? fac dum ex te sciam.
<pl. rud.  1024>	 Nescio, neque ego istas vestras leges urbanas scio,
<pl. rud.  1025>	 nisi quia hunc meum esse dico. Et ego item esse aio meum.
<pl. rud.  1026>	 Mane, iam repperi quo pacto nec fur nec socius sies.
<pl. rud.  1027>	 Quo pacto? Sine me hinc abire, tu abi tacitus tuam viam;
<pl. rud.  1028>	 nec tu me cuiquam indicassis neque ego tibi quicquam dabo;
<pl. rud.  1029>	 tu taceto, ego mussitabo: hoc optimum atque aequissimum est.
<pl. rud.  1030>	 Ecquid condicionis audes ferre? Iam dudum fero:
<pl. rud.  1031>	 ut abeas, rudentem amittas, mihi molestus ne sies.
<pl. rud.  1032>	 Mane, dum refero condicionem. Te, opsecro hercle, aufer modo.
<pl. rud.  1033>	 Ecquem in his locis novisti? Oportet vicinos meos.
<pl. rud.  1034>	 Vbi tu hic habitas? Porro illic longe usque in campis ultimis.
<pl. rud.  1035>	 Vin qui in hac villa habitat, eius arbitratu fieri?
<pl. rud.  1036>	 Paulisper remitte restem, dum concedo et consulo.
<pl. rud.  1037>	 Fiat. Euge, salva res est, praeda haec perpetua est mea;
<pl. rud.  1038>	 ad meum erum arbitrum vocat me hic intra praesepis meas:
<pl. rud.  1039>	 numquam hercle hodie abiudicabit ab suo triobolum.
<pl. rud.  1040>	 ne iste haud scit quam condicionem tetulerit. ibo ad arbitrum.
<pl. rud.  1041>	 Quid igitur? Quamquam istuc esse ius meum certo scio,
<pl. rud.  1042>	 fiat istuc potius, quam nunc pugnem tecum. Nunc places.
<pl. rud.  1043>	 Quamquam ad ignotum arbitrum me appellis, si adhibebit fidem,
<pl. rud.  1044>	 etsist ignotus, notus: si non, notus ignotissimust.
<pl. rud.  1045>	 Serio edepol, quamquam vobis volo quae voltis, mulieres,
<pl. rud.  1046>	 metuo, propter vos ne uxor mea med extrudat aedibus,
<pl. rud.  1047>	 quae me paelices adduxe dicet ante oculos suos.
<pl. rud.  1048>	 vos confugite in aram potius quam ego. Miserae periimus.
<pl. rud.  1049>	 Ego vos salvas sistam, ne timete. sed quid vos foras
<pl. rud.  1050>	 prosequimini? quoniam ego adsum, faciet nemo iniuriam;
<pl. rud.  1051>	 ite, inquam, domum ambo nunciam ex praesidio praesides.
<pl. rud.  1052>	 O ere, salve. Salve, Gripe. quid fit? Tuosne hic servos est?
<pl. rud.  1053>	 Haud pudet. Nil ago tecum. Ergo abi hinc sis. Quaeso responde, senex:
<pl. rud.  1054>	 tuos hic servost? Meus est. Em istuc optime, quando tuost.
<pl. rud.  1055>	 iterum te saluto. Et ego te. tune es qui haud multo prius
<pl. rud.  1056>	 abiisti hinc erum accersitum? Ego is sum. Quid nunc vis tibi?
<pl. rud.  1057>	 Nempe hic tuos est? Meus est. Istuc optime, quando tuost.
<pl. rud.  1058>	 Quid negotist? Vir scelestus illic est. Quid fecit tibi
<pl. rud.  1059>	 vir scelestus? Homini ego isti talos subfringi volo.
<pl. rud.  1060>	 Quid est? qua de re litigatis nunc inter vos? Eloquar.
<pl. rud.  1061>	 Immo ego eloquar. Ego, opinor, rem facesso. Si quidem
<pl. rud.  1062>	 sis pudicus, hinc facessas. Gripe, animum advorte ac tace.
<pl. rud.  1063>	 Vtin istic prius dicat? Audi. loquere tu. Alienon prius
<pl. rud.  1064>	 quam tuo dabis orationem? Vt nequitur comprimi.
<pl. rud.  1065>	 ita ut occepi dicere, illum quem dudum e fano foras
<pl. rud.  1066>	 lenonem extrusisti, hic eius vidulum eccillum tenet.
<pl. rud.  1067>	 Non habeo. Negas quod oculis video? At ne videas velim.
<pl. rud.  1068>	 habeo, non habeo: quid tu me curas quid rerum geram?
<pl. rud.  1069>	 Quo modo habeas, id refert, iurene anne iniuria.
<pl. rud.  1070>	 Ni istum cepi, nulla causa est quin me condones cruci;
<pl. rud.  1071>	 si in mari reti prehendi, qui tuom potiust quam meum?
<pl. rud.  1072>	 Verba dat. hoc modo res gesta est ut ego dico. Quid tu ais?
<pl. rud.  1073>	 Quod primarius vir dicat: comprime hunc sis, si tuost.
<pl. rud.  1074>	 Quid? tu idem mihi vis fieri quod erus consuevit tibi?
<pl. rud.  1075>	 si ille te comprimere solitust, hic noster nos non solet.
<pl. rud.  1076>	 Verbo illo modo ille vicit. quid nunc tu vis? dic mihi.
<pl. rud.  1077>	 Equidem ego neque partem posco mi istinc de istoc vidulo
<pl. rud.  1078>	 neque meum esse hodie umquam dixi; sed isti inest cistellula
<pl. rud.  1079>	 huius mulieris, quam dudum dixi fuisse liberam.
<pl. rud.  1080>	 Nempe tu hanc dicis quam esse aiebas dudum popularem meam?
<pl. rud.  1081>	 Admodum; et ea quae olim parva gestavit crepundia
<pl. rud.  1082>	 istic in ista cistula insunt, quae isti inest in vidulo.
<pl. rud.  1083>	 hoc neque isti usust, et illi miserae suppetias feret,
<pl. rud.  1084>	 si id dederit, qui suos parentis quaerat. Faciam ut det. tace.
<pl. rud.  1085>	 Nil hercle ego sum isti daturus. Nil peto nisi cistulam
<pl. rud.  1086>	 et crepundia. Quid si ea sunt aurea? Quid istuc tua?
<pl. rud.  1087>	 aurum auro expendetur, argentum argento exaequabitur.
<pl. rud.  1088>	 Fac sis aurum ut videam, post ego faciam ut videas cistulam.
<pl. rud.  1089>	 Cave malo ac tace tu. tu perge ut occepisti dicere.
<pl. rud.  1090>	 Vnum te obsecro, ut ted huius commiserescat mulieris,
<pl. rud.  1091>	 si quidem hic lenonis eiust vidulus, quem suspicor;
<pl. rud.  1092>	 hic, nisi de opinione, certum nil dico tibi.
<pl. rud.  1093>	 Viden? scelestus aucupatur. Sine me ut occepi loqui.
<pl. rud.  1094>	 si scelesti illius est hic, cuius dico, vidulus,
<pl. rud.  1095>	 haec poterunt novisse: ostendere his iube. Ain? ostendere?
<pl. rud.  1096>	 Haud iniquom dicit, Gripe, ut ostendatur vidulus.
<pl. rud.  1097>	 Immo hercle insignite inique. Quidum? Quia, si ostendero,
<pl. rud.  1098>	 continuo hunc novisse dicent scilicet. Scelerum caput,
<pl. rud.  1099>	 ut tute es, item omnis censes esse, periuri caput?
<pl. rud.  1100>	 Omnia istaec ego facile patior, dum hic hinc a me sentiat.
<pl. rud.  1101>	 At qui nunc abs te stat, verum hinc * ibi testimonium.
<pl. rud.  1102>	 Gripe, advorte animum. tu paucis expedi, quid postulas.
<pl. rud.  1103>	 Dixi equidem, sed si parum intellexti, dicam denuo.
<pl. rud.  1104>	 hasce ambas, ut dudum dixi, ita esse oportet liberas:
<pl. rud.  1105>	 haec Athenis parva fuit virgo surpta. Dic mihi,
<pl. rud.  1106>	 quid id ad vidulum [pertinet], servae sint istae an fuerint liberae?
<pl. rud.  1107>	 Omnia iterum vis memorari, scelus, ut defiat dies.
<pl. rud.  1108>	 Apstine maledictis et mihi quod rogavi dilue.
<pl. rud.  1109>	 Cistellam isti inesse oportet caudeam in isto vidulo,
<pl. rud.  1110>	 ubi sunt signa qui parentes noscere haec possit suos,
<pl. rud.  1111>	 quibuscum periit parva Athenis, sicuti dixi prius.
<pl. rud.  1112>	 Iuppiter te dique perdant. quid ais, vir venefice?
<pl. rud.  1113>	 quid, istae mutae sunt, quae pro se fabulari non queant?
<pl. rud.  1114>	 Eo tacent, quia tacitast melior mulier semper quam loquens.
<pl. rud.  1115>	 Tum pol tu pro portione nec vir nec mulier mihi es.
<pl. rud.  1116>	 Quidum? Quia enim neque loquens es neque tacens umquam bonus.
<pl. rud.  1117>	 quaeso, enumquam hodie licebit mihi loqui? Si praeterhac
<pl. rud.  1118>	 unum verbum faxis hodie, ego tibi comminuam caput.
<pl. rud.  1119>	 Vt id occepi dicere, senex, eam te quaeso cistulam
<pl. rud.  1120>	 ut iubeas hunc reddere illis; ob eam si quid postulat
<pl. rud.  1121>	 sibi mercedis, dabitur: aliud quidquid ibi est habeat sibi.
<pl. rud.  1122>	 Nunc demum istuc dicis, quoniam ius meum esse intellegis:
<pl. rud.  1123>	 dudum dimidiam petebas partem. Immo etiam nunc peto.
<pl. rud.  1124>	 Vidi petere miluom, etiam cum nihil auferret tamen.
<pl. rud.  1125>	 Non ego te comprimere possum sine malo? Si istic tacet,
<pl. rud.  1126>	 ego tacebo; si iste loquitur, sine me pro parte loqui.
<pl. rud.  1127>	 Cedo modo mihi vidulum istum, Gripe. Concedam tibi,
<pl. rud.  1128>	 ac, si istorum nil sit, ut mihi reddas. Reddetur. Tene.
<pl. rud.  1129>	 Audi nunciam, Palaestra atque Ampelisca, hoc quod loquor.
<pl. rud.  1130>	 estne hic vidulus ubi cistellam tuam inesse aiebas? Is est.
<pl. rud.  1131>	 Perii hercle ego miser, uti, prius quam plane aspexit, ilico
<pl. rud.  1132>	 eum esse dixit. Faciam ego hanc rem ex procliva planam tibi.
<pl. rud.  1133>	 cistellam isti inesse oportet caudeam in isto vidulo.
<pl. rud.  1134>	 ibi ego dicam quidquid inerit nominatim: tu mihi
<pl. rud.  1135>	 nullum ostenderis; si falsa dicam, frustra dixero,
<pl. rud.  1136>	 vos tamen istaec, quidquid istic inerit, vobis habebitis;
<pl. rud.  1137>	 sed si erunt vera, tum opsecro te, ut mea mi reddantur. Placet.
<pl. rud.  1138>	 ius merum oras meo quidem animo. At meo hercle iniuriam.
<pl. rud.  1139>	 quid si ista aut superstitiosa aut hariolast atque omnia,
<pl. rud.  1140>	 quidquid insit, vera dicet? anne habebit hariola?
<pl. rud.  1141>	 Non feret, nisi vera dicet: nequiquam hariolabitur.
<pl. rud.  1142>	 solve vidulum ergo, ut quid sit verum quam primum sciam.
<pl. rud.  1143>	 Hoc habet, solutust. Aperi. video cistellam. haecinest?
<pl. rud.  1144>	 Istaec est. o mei parentes, hic vos conclusos gero,
<pl. rud.  1145>	 huc opesque spesque vestrum cognoscendum condidi.
<pl. rud.  1146>	 Tum tibi hercle deos iratos esse oportet, quisquis es,
<pl. rud.  1147>	 quae parentis tam in angustum tuos locum compegeris.
<pl. rud.  1148>	 Gripe, accede huc; tua res agitur. tu, puella, istinc procul
<pl. rud.  1149>	 dicito quid insit et qua facie, memorato omnia.
<pl. rud.  1150>	 si hercle tantillum peccassis, quod posterius postules
<pl. rud.  1151>	 te ad verum convorti, nugas, mulier, magnas egeris.
<pl. rud.  1152>	 Ius bonum oras. Edepol haud te orat, nam tu .
<pl. rud.  1153>	 Loquere nunciam, puella. Gripe, animum advorte ac tace.
<pl. rud.  1154>	 Sunt crepundia. Ecca video. Perii in primo proelio.
<pl. rud.  1155>	 mane, ne ostenderis. Qua facie sunt? responde ex ordine.
<pl. rud.  1156>	 Ensiculust aureolus primum litteratus. Dice dum,
<pl. rud.  1157>	 in eo ensiculo litterarum quid est? Mei nomen patris.
<pl. rud.  1158>	 post altrinsecust securicula ancipes, itidem aurea
<pl. rud.  1159>	 litterata: ibi matris nomen in securiculast. Mane.
<pl. rud.  1160>	 dic, in ensiculo quid nomen est paternum? Daemones.
<pl. rud.  1161>	 Di immortales, ubi loci sunt spes meae? Immo edepol meae?
<pl. rud.  1162>	 Pergite, opsecro, continuo. Placide, aut i in malam crucem.
<pl. rud.  1163>	 Loquere matris nomen hic quid in securicula siet.
<pl. rud.  1164>	 Daedalis. Di me servatum cupiunt. At me perditum.
<pl. rud.  1165>	 Filiam meam esse hanc oportet, Gripe. Sit per me quidem.
<pl. rud.  1166>	 qui te di omnes perdant, qui me hodie oculis vidisti tuis,
<pl. rud.  1167>	 meque adeo scelestum, qui non circumspexi centiens,
<pl. rud.  1168>	 prius me ne quis inspectaret quam rete extraxi ex aqua.
<pl. rud.  1169>	 Post sicilicula argenteola et duae conexae maniculae et
<pl. rud.  1170>	 sucula. Quin tu i dierecta, cum sucula et cum porculis.
<pl. rud.  1171>	 Et bulla aurea est, pater quam dedit mi natali die.
<pl. rud.  1172>	 Ea est profecto. contineri quin complectar non queo.
<pl. rud.  1173>	 filia mea, salve. ego is sum qui te produxi pater,
<pl. rud.  1174>	 ego sum Daemones, et mater tua eccam hic intus Daedalis.
<pl. rud.  1175>	 Salve, mi pater insperate. Salve. ut te amplector libens.
<pl. rud.  1176>	 Volup est cum istuc ex pietate vestra vobis contigit.
<pl. rud.  1177>	 Cape dum, hunc si potes fer intro vidulum, age, Trachalio.
<pl. rud.  1178>	 Ecce Gripi scelera. cum istaec res male evenit tibi,
<pl. rud.  1179>	 Gripe, gratulor. Age eamus, mea gnata, ad matrem tuam,
<pl. rud.  1180>	 quae ex te poterit argumentis hanc rem magis exquirere,
<pl. rud.  1181>	 quae te magis tractavit magisque signa pernovit tua.---
<pl. rud.  1182>	 Eamus intro omnes, quando operam promiscam damus.---
<pl. rud.  1183>	 Sequere me, Ampelisca.--- Cum te di amant, voluptati est mihi.---
<pl. rud.  1184>	 Sumne ego scelestus, qui illunc hodie excepi vidulum?
<pl. rud.  1185>	 aut cum excepi, qui non alicubi in solo abstrusi loco?
<pl. rud.  1186>	 credebam edepol turbulentam praedam eventuram mihi,
<pl. rud.  1187>	 quia illa mihi tam turbulenta tempestate evenerat.
<pl. rud.  1188>	 credo edepol ego illic inesse argenti et auri largiter.
<pl. rud.  1189>	 quid meliust, quam ut hinc intro abeam et me suspendam clanculum,
<pl. rud.  1190>	 saltem tantisper dum abscedat haec a me aegrimonia?---
<pl. rud.  1191>	 Pro di immortales, quis me est fortunatior,
<pl. rud.  1192>	 qui ex improviso filiam inveni meam?
<pl. rud.  1193>	 satin si cui homini dei esse bene factum volunt,
<pl. rud.  1194>	 aliquo illud pacto optingit optatum piis?
<pl. rud.  1195>	 ego hodie neque speravi neque illud credidi:
<pl. rud.  1196>	 is improviso filiam inveni tamen;
<pl. rud.  1197>	 et eam de genere summo adulescenti dabo
<pl. rud.  1198>	 ingenuo, Atheniensi et cognato meo.
<pl. rud.  1199>	 ego eum adeo arcessi huc ad me quam primum volo,
<pl. rud.  1200>	 iussique exire huc servom eius, ut ad forum
<pl. rud.  1201>	 iret; nondum egressum esse eum, id miror tamen.
<pl. rud.  1202>	 accedam, opinor, ad fores. quid conspicor?
<pl. rud.  1203>	 uxor complexa collo retinet filiam.
<pl. rud.  1204>	 nimis paene inepta atque odiosa eius amatiost.
<pl. rud.  1205>	 Aliquando osculando meliust, uxor, pausam fieri;
<pl. rud.  1206>	 atque adorna, ut rem divinam faciam, cum intro advenero,
<pl. rud.  1207>	 Laribus familiaribus, cum auxerunt nostram familiam.
<pl. rud.  1208>	 sunt domi agni et porci sacres. sed quid istum remoramini,
<pl. rud.  1209>	 mulieres, Trachalionem? atque optime eccum exit foras.
<pl. rud.  1210>	 Vbi ubi erit, iam investigabo et mecum ad te adducam simul
<pl. rud.  1211>	 Plesidippum. Eloquere ut haec res optigit de filia;
<pl. rud.  1212>	 eum roga, ut relinquat alias res et huc veniat. Licet.
<pl. rud.  1213>	 Dicito daturum meam illi filiam uxorem. Licet.
<pl. rud.  1214>	 Et patrem eius me novisse et mi esse cognatum. Licet.
<pl. rud.  1215>	 Sed propera. Licet. Iam hic fac sit, cena ut curetur. Licet.
<pl. rud.  1216>	 Omnian licet? Licet. sed scin quid est quod te volo?
<pl. rud.  1217>	 quod promisisti ut memineris, hodie ut liber sim. Licet.
<pl. rud.  1218>	 Fac ut exores Plesidippum, ut me manu emittat. Licet.
<pl. rud.  1219>	 Et tua filia facito oret: facile exorabit. Licet.
<pl. rud.  1220>	 Atque ut mi Ampelisca nubat, ubi ego sim liber. Licet.
<pl. rud.  1221>	 Atque ut gratum mi beneficium factis experiar. Licet.
<pl. rud.  1222>	 Omnian licet? Licet: tibi rursum refero gratiam.
<pl. rud.  1223>	 sed propera ire in urbem actutum et recipe te huc rursum. Licet.
<pl. rud.  1224>	 iam hic ero. tu interibi adorna ceterum quod opust.--- Licet.
<pl. rud.  1225>	 Hercules istum infelicet cum sua licentia;
<pl. rud.  1226>	 ita meas replevit auris, quidquid memorabam, licet.
<pl. rud.  1227>	 Quam mox licet te compellare, Daemones?
<pl. rud.  1228>	 Quid est negoti, Gripe? De illo vidulo:
<pl. rud.  1229>	 si sapias, sapias; habeas quod di dant boni.
<pl. rud.  1230>	 Aequom videtur tibi, ut ego, alienum quod est,
<pl. rud.  1231>	 meum esse dicam? Quodne ego inveni in mari?
<pl. rud.  1232>	 Tanto illi melius optigit qui perdidit;
<pl. rud.  1233>	 tuom esse nihilo magis oportet vidulum.
<pl. rud.  1234>	 Isto tu pauper es, quom nimis sancte pius.
<pl. rud.  1235>	 O Gripe, Gripe, in aetate hominum plurimae
<pl. rud.  1236>	 fiunt trasennae, ubi decipiuntur dolis.
<pl. rud.  1237>	 atque edepol in eas plerumque esca imponitur:
<pl. rud.  1238>	 quam si quis avidus poscit escam avariter,
<pl. rud.  1239>	 decipitur in trasenna avaritia sua.
<pl. rud.  1240>	 ille qui consulte, docte atque astute cavet,
<pl. rud.  1241>	 diutine uti bene licet partum bene.
<pl. rud.  1242>	 mihi istaec videtur praeda praedatum irier,
<pl. rud.  1243>	 ut cum maiore dote abeat quam advenerit.
<pl. rud.  1244>	 egone ut quod ad me allatum esse alienum sciam,
<pl. rud.  1245>	 celem? minime istuc faciet noster Daemones.
<pl. rud.  1246>	 semper cavere hoc sapientis aequissimumst,
<pl. rud.  1247>	 ne conscii sint ipsi malefici suis.
<pl. rud.  1248>	 ego mihi cum lusi nil moror ullum lucrum.
<pl. rud.  1249>	 Spectavi ego pridem comicos ad istunc modum
<pl. rud.  1250>	 sapienter dicta dicere atque eis plaudier,
<pl. rud.  1251>	 cum illos sapientis mores monstrabant poplo:
<pl. rud.  1252>	 sed cum inde suam quisque ibant divorsi domum,
<pl. rud.  1253>	 nullus erat illo pacto ut illi iusserant.
<pl. rud.  1254>	 Abi intro, ne , linguae tempera.
<pl. rud.  1255>	 ego tibi daturus nil sum, ne tu frustra sis.
<pl. rud.  1256>	 At ego deos quaeso, ut quidquid in illo vidulost,
<pl. rud.  1257>	 si aurum si argentum est, omne id ut fiat cinis.---
<pl. rud.  1258>	 Illuc est quod nos nequam servis utimur.
<pl. rud.  1259>	 nam illic cum servo si quo congressus foret,
<pl. rud.  1260>	 et ipsum sese et illum furti adstringeret;
<pl. rud.  1261>	 dum praedam habere se censeret, interim
<pl. rud.  1262>	 praeda ipsus esset, praeda praedam duceret.
<pl. rud.  1263>	 nunc hinc intro ibo et sacrificabo, postibi
<pl. rud.  1264>	 iubebo nobis cenam continuo coqui.---
<pl. rud.  1265>	 Iterum mihi istaec omnia itera, mi anime, mi Trachalio,
<pl. rud.  1266>	 mi liberte, mi patrone potius, immo mi pater.
<pl. rud.  1267>	 repperit patrem Palaestra suom atque matrem? Repperit.
<pl. rud.  1268>	 Et popularis est? Opino. Et mihi nuptura est? Suspicor.
<pl. rud.  1269>	 Censen hodie despondebit eam mihi, quaeso? Censeo.
<pl. rud.  1270>	 Quid? patri etiam gratulabor cum illam invenit? Censeo.
<pl. rud.  1271>	 Quid matri eius? Censeo. Quid ergo censes? Quod rogas,
<pl. rud.  1272>	 censeo. Dic ergo quanti censes? Egone? censeo.
<pl. rud.  1273>	 Adsum equidem, ne censionem semper facias. Censeo.
<pl. rud.  1274>	 Quid si curram? Censeo. An sic potius placide? Censeo.
<pl. rud.  1275>	 Etiamne eam adveniens salutem? Censeo. Etiam patrem?
<pl. rud.  1276>	 Censeo. Post eius matrem? Censeo. Quid postea?
<pl. rud.  1277>	 etiamne adveniens complectar eius patrem? Non censeo.
<pl. rud.  1278>	 Quid matrem? Non censeo. Quid eampse illam? Non censeo.
<pl. rud.  1279>	 Perii, dilectum dimisit. nunc non censet, cum volo.
<pl. rud.  1280>	 Sanus non es. sequere.--- Duc me, mi patrone, quo libet. ---
<pl. rud.  1281>	 Quis me est mortalis miserior qui vivat alter hodie,
<pl. rud.  1282>	 quem ad recuperatores modo damnavit Plesidippus?
<pl. rud.  1283>	 abiudicata a me modo est Palaestra. perditus sum.
<pl. rud.  1284>	 nam lenones ex Gaudio credo esse procreatos,
<pl. rud.  1285>	 ita omnes mortales, si quid est mali lenoni, gaudent.
<pl. rud.  1286>	 nunc alteram illam quae mea est visam huc in Veneris fanum,
<pl. rud.  1287>	 saltem ut eam abducam, de bonis quod restat reliquiarum.
<pl. rud.  1288>	 Numquam edepol hodie ad vesperum Gripum inspicietis vivom,
<pl. rud.  1289>	 nisi vidulus mihi redditur. Perii, cum mentionem
<pl. rud.  1290>	 fieri audio usquam viduli * * quasi palo pectus tundat.
<pl. rud.  1291>	 Istic scelestus liber est: ego qui in mari prehendi
<pl. rud.  1292>	 reti atque excepi vidulum, ei dare negatis quicquam.
<pl. rud.  1293>	 Pro di immortales, suo mihi hic sermone arrexit aures.
<pl. rud.  1294>	 Cubitum hercle longis litteris signabo iam usquequaque,
<pl. rud.  1295>	 si quis perdiderit vidulum cum auro atque argento multo,
<pl. rud.  1296>	 ad Gripum ut veniat. non feretis istum, ut postulatis.
<pl. rud.  1297>	 Meum hercle illic homo vidulum scit qui habet, ut ego opinor.
<pl. rud.  1298>	 adeundus mihi illic est homo. di, quaeso, subvenite.
<pl. rud.  1299>	 Quid me intro revocas? hoc volo hic ante ostium extergere.
<pl. rud.  1300>	 nam hoc quidem pol e robigine, non est e ferro factum,
<pl. rud.  1301>	 ita quanto magis extergeo, rutilum atque tenuius fit.
<pl. rud.  1302>	 nam quidem hoc venenatumst verum: ita in manibus consenescit.
<pl. rud.  1303>	 Adulescens, salve. Di te ament cum inraso capite. Quid fit?
<pl. rud.  1304>	 Verum extergetur. Vt vales? Quid tu? num medicus, quaeso, es?
<pl. rud.  1305>	 Immo edepol una littera plus sum quam medicus. Tum tu
<pl. rud.  1306>	 mendicus es? Tetigisti acu. Videtur digna forma.
<pl. rud.  1307>	 sed quid tibi est? Hac proxima nocte in mari elavi.
<pl. rud.  1308>	 confracta est navis, perdidi quidquid erat miser ibi omne.
<pl. rud.  1309>	 Quid perdidisti? Vidulum cum auro atque argento multo.
<pl. rud.  1310>	 Ecquid meministi, in vidulo qui periit quid ibi infuerit?
<pl. rud.  1311>	 Quid refert, qui periit tamen? sine hoc, aliud fabulemur.
<pl. rud.  1312>	 Quid si ego sciam qui invenerit? volo ex te scire signa.
<pl. rud.  1313>	 Nummi octingenti aurei in marsuppio infuerunt,
<pl. rud.  1314>	 praeterea centum minaria Philippa in pasceolo sorsus.
<pl. rud.  1315>	 Magna hercle praedast, largiter mercedis indipiscar;
<pl. rud.  1316>	 di homines respiciunt: bene ego hinc praedatus ibo.
<pl. rud.  1317>	 profecto huius est vidulus. perge alia tu expedire.
<pl. rud.  1318>	 Talentum argenti commodum magnum inerat in crumina,
<pl. rud.  1319>	 praeterea sinus, cantharus, epichysis, gaulus, cyathus.
<pl. rud.  1320>	 Papae, divitias tu quidem habuisti luculentas.
<pl. rud.  1321>	 Miserum istuc verbum et pessimum est, habuisse, et nihil habere.
<pl. rud.  1322>	 Quid dare velis, qui istaec tibi investiget indicetque?
<pl. rud.  1323>	 eloquere propere celeriter. Nummos trecentos. Tricas.
<pl. rud.  1324>	 Quadringentos. Tramas putidas. Quingentos. Cassam glandem.
<pl. rud.  1325>	 Sescentos. Curculiunculos minutos fabulare.
<pl. rud.  1326>	 Dabo septingentos. Os calet tibi, nunc id frigefactas.
<pl. rud.  1327>	 Mille dabo nummum. Somnias. Nihil addo. Abi igitur. Audi:
<pl. rud.  1328>	 si hercle abiero hinc, hic non ero. vin centum et mille? Dormis.
<pl. rud.  1329>	 Eloquere quantum postules. Quo nihil invitus addas:
<pl. rud.  1330>	 talentum magnum. non potest triobolum hinc abesse.
<pl. rud.  1331>	 proin tu vel aias vel neges. Quid istic? necessum est, video:
<pl. rud.  1332>	 dabitur talentum. Accede dum huc: Venus haec volo adroget te.
<pl. rud.  1333>	 Quod tibi libet id mi impera. Tange aram hanc Veneris. Tango.
<pl. rud.  1334>	 Per Venerem hanc iurandum est tibi. Quid iurem? Quod iubebo.
<pl. rud.  1335>	 Praei verbis quidvis. id quod domi est, numquam ulli supplicabo.
<pl. rud.  1336>	 Tene aram hanc. Teneo. Deiera te mi argentum daturum
<pl. rud.  1337>	 eodem die, tui viduli ubi sis potitus. Fiat.
<pl. rud.  1338>	 Venus Crenensis, testem te testor mihi,
<pl. rud.  1339>	 si vidulum illum, quem ego in navi perdidi,
<pl. rud.  1340>	 cum auro atque argento salvom investigavero
<pl. rud.  1341>	 isque in potestatem meam pervenerit,
<pl. rud.  1342>	 tum ego huic Gripo, inquito, et me tangito---
<pl. rud.  1343>	 Tum ego huic Gripo (dico, Venus, ut tu audias)
<pl. rud.  1344>	 talentum argenti magnum continuo dabo.
<pl. rud.  1345>	 Si quid fraudassis, dic ut te in quaestu tuo
<pl. rud.  1346>	 Venus eradicet, caput atque aetatem tuam.
<pl. rud.  1347>	 tecum hoc habeto tamen, ubi iuraveris.
<pl. rud.  1348>	 Illaec advorsum si quid peccasso, Venus,
<pl. rud.  1349>	 veneror te ut omnes miseri lenones sient.
<pl. rud.  1350>	 Tamen fiet, etsi tu fidem servaveris.
<pl. rud.  1351>	 tu hic opperire, iam ego faxo exibit senex;
<pl. rud.  1352>	 eum tu continuo vidulum reposcito.---
<pl. rud.  1353>	 Si maxime mi illum reddiderit vidulum,
<pl. rud.  1354>	 non ego illi hodie debeo triobolum.
<pl. rud.  1355>	 meus arbitratust, lingua quod iuret mea.
<pl. rud.  1356>	 sed conticiscam: eccum exit et ducit senem.
<pl. rud.  1357>	 Sequere hac. Vbi istic lenost? Heus tu. em tibi, hic habet vidulum.
<pl. rud.  1358>	 Habeo et fateor esse apud me, et, si tuos est, habeas tibi.
<pl. rud.  1359>	 omnia, ut quidquid infuit, ita salva sistentur tibi.
<pl. rud.  1360>	 tene, si tuost. O di immortales, meus est. salve, vidule.
<pl. rud.  1361>	 Tuosne est? Rogitas? si quidem hercle Iovis fuit, meus est tamen.
<pl. rud.  1362>	 Omnia insunt salva; una istinc cistella excepta est modo
<pl. rud.  1363>	 cum crepundiis, quibuscum hodie filiam inveni meam.
<pl. rud.  1364>	 Quam? Tua quae fuit Palaestra, ea filia inventast mea.
<pl. rud.  1365>	 Bene mehercle factum est. cum istaec res tibi ex sententia
<pl. rud.  1366>	 pulchre evenit, gaudeo. Istuc facile non credo tibi.
<pl. rud.  1367>	 Immo hercle, ut scias gaudere me, mihi triobolum
<pl. rud.  1368>	 ob eam ne duis, condono te. Benigne edepol facis.
<pl. rud.  1369>	 Immo tu quidem hercle vero. Heus tu, iam habes vidulum.
<pl. rud.  1370>	 Habeo. Propera. Quid properabo? Reddere argentum mihi.
<pl. rud.  1371>	 Neque edepol tibi do, neque quicquam debeo. Quae haec factio est?
<pl. rud.  1372>	 non debes? Non hercle vero. Non tu iuratus mihi es?
<pl. rud.  1373>	 Iuratus sum, et nunc iurabo, si quid voluptati est mihi:
<pl. rud.  1374>	 ius iurandum rei servandae, non perdendae conditum est.
<pl. rud.  1375>	 Cedo sis mihi talentum magnum argenti, periurissime.
<pl. rud.  1376>	 Gripe, quod tu istum talentum poscis? Iuratust mihi
<pl. rud.  1377>	 dare. Libet iurare. tun meo pontifex peiurio es?
<pl. rud.  1378>	 Qua pro re argentum promisit hic tibi? Si vidulum
<pl. rud.  1379>	 hunc redegissem in potestatem eius, iuratust dare
<pl. rud.  1380>	 mihi talentum magnum argenti. Cedo quicum habeam iudicem,
<pl. rud.  1381>	 ni dolo malo instipulatus sis nive etiamdum haud siem
<pl. rud.  1382>	 quinque et viginti annos natus. Habe cum hoc. Aliost opus.
<pl. rud.  1383>	 Iam ab isto auferre haud potis sim, si istunc condemnavero.
<pl. rud.  1384>	 promisistin huic argentum? Fateor. Quod servo meo
<pl. rud.  1385>	 promisisti, meum esse oportet, ne tu, leno, postules
<pl. rud.  1386>	 te hic fide lenonia uti: non potes. Iam te 
<pl. rud.  1387>	 nactum hominem quem defraudares? dandum huc argentum est probum:
<pl. rud.  1388>	 id ego continuo huic dabo adeo, me ut hic emittat manu.
<pl. rud.  1389>	 Quando ergo erga te benignus ego fui atque opera mea
<pl. rud.  1390>	 haec tibi sunt servata--- Immo hercle mea, ne tu dicas tua.
<pl. rud.  1391>	 (Si sapies, tacebis) tum te mihi benigne itidem addecet
<pl. rud.  1392>	 bene merenti bene referre gratiam. Nempe pro meo
<pl. rud.  1393>	 iure oras? Mirum quin tuom ius meo periclo aps te expetam.
<pl. rud.  1394>	 Salvos sum, leno labascit, libertas portenditur.
<pl. rud.  1395>	 Vidulum istunc ille invenit, illud mancipium meum est;
<pl. rud.  1396>	 ego tibi hunc porro servavi cum magna pecunia.
<pl. rud.  1397>	 Gratiam habeo, et de talento nulla causa est quin feras,
<pl. rud.  1398>	 quod isti sum iuratus. Heus tu, mihi dato ergo, si sapis.
<pl. rud.  1399>	 Tacen an non? Tu meam rem simulas agere, tibi mu * * .
<pl. rud.  1400>	 non hercle istoc me intervortes, si aliam praedam perdidi.
<pl. rud.  1401>	 Vapulabis, verbum si addis istuc unum. Vel hercle enica,
<pl. rud.  1402>	 non tacebo umquam alio pacto, nisi talento comprimor.
<pl. rud.  1403>	 Tibi operam hic quidem dat. tace. Concede hoc tu, leno. Licet.
<pl. rud.  1404>	 Palam age, nolo ego murmurillum neque susurrum fieri.
<pl. rud.  1405>	 Dic mihi, quanti illam emisti tuam alteram mulierculam,
<pl. rud.  1406>	 Ampeliscam? Mille nummum denumeravi. Vin tibi
<pl. rud.  1407>	 condicionem luculentam ferre me? Sane volo.
<pl. rud.  1408>	 Dividuom talentum faciam. Bene facis. Pro illa altera,
<pl. rud.  1409>	 libera ut sit, dimidium tibi sume, dimidium huc cedo.
<pl. rud.  1410>	 Maxime. Pro illo dimidio ego Gripum emittam manu,
<pl. rud.  1411>	 quem propter tu vidulum et ego gnatam inveni. Bene facis,
<pl. rud.  1412>	 gratiam habeo magnam. Quam mox mi argentum ergo redditur?
<pl. rud.  1413>	 Res soluta est, Gripe. ego habeo. At ego me hercle mavolo.
<pl. rud.  1414>	 Nihil hercle hic tibi est, ne tu speres. iuris iurandi volo
<pl. rud.  1415>	 gratiam facias. Perii hercle. nisi me suspendo, occidi.
<pl. rud.  1416>	 numquam hercle iterum defraudabis me quidem post hunc diem.
<pl. rud.  1417>	 Hic hodie cenato, leno. Fiat, condicio placet.
<pl. rud.  1418>	 Sequimini intro. spectatores, vos quoque ad cenam vocem,
<pl. rud.  1419>	 ni daturus nil sim neque sit quicquam pollucti domi,
<pl. rud.  1420>	 nive adeo vocatos credam vos esse ad cenam foras.
<pl. rud.  1421>	 verum si voletis plausum fabulae huic clarum dare,
<pl. rud.  1422>	 comissatum omnes venitote ad me ad annos sedecim.
<pl. rud.  1423>	 vos hic hodie cenatote ambo. Fiat. Plausum date.
