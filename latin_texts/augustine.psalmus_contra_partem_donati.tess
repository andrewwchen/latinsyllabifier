<augustine. ps_contra_part_don. 1> Omnes qui gaudetis de pace, modo uerum iudicate.
<augustine. ps_contra_part_don. 2> Abundantia peccatorum solet fratres conturbare.
<augustine. ps_contra_part_don. 3> propter hoc dominus noster uoluit nos praemonere
<augustine. ps_contra_part_don. 4> comparans regnum caelorum reticulo misso in mare
<augustine. ps_contra_part_don. 5> congreganti multos pisces omne genus hinc et inde.
<augustine. ps_contra_part_don. 6> quos cum traxissent ad litus, tunc coeperunt separare,
<augustine. ps_contra_part_don. 7> bonos in uasa miserunt, reliquos malos in mare.
<augustine. ps_contra_part_don. 8> quisquis nouit euangelium, recognoscat cum timore.
<augustine. ps_contra_part_don. 9> uidet reticulum ecclesiam, uidet hoc saeculum mare;
<augustine. ps_contra_part_don. 10> genus autem mixtum piscis iustus est cum peccatore;
<augustine. ps_contra_part_don. 11> saeculi finis est litus: tunc est tempus separare;
<augustine. ps_contra_part_don. 12> qui modo retia ruperunt, multum dilexerunt mare;
<augustine. ps_contra_part_don. 13> uasa sunt sedes sanctorum, quo non possunt peruenire.
<augustine. ps_contra_part_don. 14> Omnes qui gaudetis de pace, modo uerum iudicate.
<augustine. ps_contra_part_don. 15> Bonus auditor fortasse quaerit, qui ruperint rete.
<augustine. ps_contra_part_don. 16> homines multum superbi, qui iustos se dicunt esse.
<augustine. ps_contra_part_don. 17> sic fecerunt et scissuram et altare contra altare.
<augustine. ps_contra_part_don. 18> diabolo se tradiderunt, cum pugnant de traditione
<augustine. ps_contra_part_don. 19> et crimen quod commiserunt in alios uolunt transferre.
<augustine. ps_contra_part_don. 20> ipsi tradiderunt libros et nos audent accusare,
<augustine. ps_contra_part_don. 21> ut peius committant scelus quam commiserunt et ante.
<augustine. ps_contra_part_don. 22> qui possent causam librorum excusare de timore,
<augustine. ps_contra_part_don. 23> quia Petrus Christum negauit, dum terreretur de morte,
<augustine. ps_contra_part_don. 24> modo quo pacto excusabunt factum altare contra altare
<augustine. ps_contra_part_don. 25> et pace Christi conscissa spem reponunt in homine?
<augustine. ps_contra_part_don. 26> quod persecutio non fecit, ipsi fecerunt in pace.
<augustine. ps_contra_part_don. 27> Omnes qui gaudetis de pace, modo uerum iudicate.
<augustine. ps_contra_part_don. 28> Custos noster, deus magne, tu nos potes liberare
<augustine. ps_contra_part_don. 29> a pseudoprophetis istis, qui nos quaerunt deuorare.
<augustine. ps_contra_part_don. 30> maledictum cor lupinum contegunt ouina pelle.
<augustine. ps_contra_part_don. 31> nomen iusti ouina pellis, schisma est in lupino corde.
<augustine. ps_contra_part_don. 32> qui non nouerunt scripturas, hos solent circumuenire;
<augustine. ps_contra_part_don. 33> audiunt enim 'traditores' et nesciunt quid gestum est ante.
<augustine. ps_contra_part_don. 34> quibus si dicam: 'probate', non habent quid respondere.
<augustine. ps_contra_part_don. 35> suis se dicunt credidisse: dico ego mentitos esse;
<augustine. ps_contra_part_don. 36> quia et nos credidimus nostris, qui eos dicunt tradidisse.
<augustine. ps_contra_part_don. 37> uis nosse qui dicant falsum? qui non sunt in unitate.
<augustine. ps_contra_part_don. 38> olim iam causa finita est, quod uos non statis in pace.
<augustine. ps_contra_part_don. 39> Omnes qui gaudetis de pace, modo uerum iudicate.
<augustine. ps_contra_part_don. 40> Dixerunt maiores nostri et libros fecerunt inde,
<augustine. ps_contra_part_don. 41> qui tunc causam cognouerunt, quo recens possent probare:
<augustine. ps_contra_part_don. 42> erant quidam traditores librorum de sancta lege
<augustine. ps_contra_part_don. 43> episcopi de Numidia et non quilibet de plebe.
<augustine. ps_contra_part_don. 44> cum Carthaginem uenissent episcopum ordinare,
<augustine. ps_contra_part_don. 45> inuenerunt Caecilianum iam ordinatum in sua sede.
<augustine. ps_contra_part_don. 46> irati sunt, quia ipsi non potuerunt ordinare.
<augustine. ps_contra_part_don. 47> erant Botrus et Caelestius hostes Caeciliano ualde,
<augustine. ps_contra_part_don. 48> impii fures superbi, de quibus longum est referre.
<augustine. ps_contra_part_don. 49> iunxerunt se simul omnes crimen in illum conflare,
<augustine. ps_contra_part_don. 50> dicunt ordinatorem eius sanctos libros tradidisse.
<augustine. ps_contra_part_don. 51> sic pacis retia ruperunt et errant modo per mare.
<augustine. ps_contra_part_don. 52> Omnes qui gaudetis de pace, modo uerum iudicate.
<augustine. ps_contra_part_don. 53> Ecce quam bonum et iocundum fratres in unum habita!
<augustine. ps_contra_part_don. 54> audite uocem prophetae, ut sitis in unitate.
<augustine. ps_contra_part_don. 55> crimen nobis quis probauit antiquum de traditione?
<augustine. ps_contra_part_don. 56> quis obiecit in iudicio? qui sederunt iudicare?
<augustine. ps_contra_part_don. 57> quibus testibus conuicit, quis ausus est affirmare?
<augustine. ps_contra_part_don. 58> sed hoc libenter finxerunt, quod se nouerant fecisse.
<augustine. ps_contra_part_don. 59> quia fama iam loquebatur de librorum traditione,
<augustine. ps_contra_part_don. 60> sed qui fecerant latebant in illa perturbatione,
<augustine. ps_contra_part_don. 61> inde alios infamarunt, ut se ipsos possent celare.
<augustine. ps_contra_part_don. 62> per illos ceteri errarunt principes ex ipsa parte,
<augustine. ps_contra_part_don. 63> quia non credere collegis putauerunt sibi turpe.
<augustine. ps_contra_part_don. 64> iam, fratres, finiatur error et simus in unitate.
<augustine. ps_contra_part_don. 65> Omnes qui gaudetis de pace, modo uerum iudicate.
<augustine. ps_contra_part_don. 66> Fecerunt quod uoluerunt tunc in illa caecitate.
<augustine. ps_contra_part_don. 67> non iudices consederunt, non sacerdotes de more,
<augustine. ps_contra_part_don. 68> quo solent in magnis causis congregati iudicare,
<augustine. ps_contra_part_don. 69> non accusator et reus steterunt in quaestione,
<augustine. ps_contra_part_don. 70> non testis, non documentum, quo possent crimen probare,
<augustine. ps_contra_part_don. 71> sed furor dolus tumultus, qui regnant in falsitate.
<augustine. ps_contra_part_don. 72> proferantur nobis gesta, quae in concilio solent esse,
<augustine. ps_contra_part_don. 73> uideamus quae res coegit fieri altare contra altare.
<augustine. ps_contra_part_don. 74> si malus erat sacerdos, deponendus erat ante,
<augustine. ps_contra_part_don. 75> si non poterat deponi, tolerandus intra rete,
<augustine. ps_contra_part_don. 76> sicut modo toleratis tam multos malos aperte,
<augustine. ps_contra_part_don. 77> et qui fertis pio furore, ferretis unum pro pace.
<augustine. ps_contra_part_don. 78> Omnes qui gaudetis de pace, modo uerum iudicate.
<augustine. ps_contra_part_don. 79> Gaudium magnum esset nobis, si tunc nolletis errare;
<augustine. ps_contra_part_don. 80> sed si tunc non uisum est uerum, uel nunc experti uidete.
<augustine. ps_contra_part_don. 81> multos nunc habetis prauos, qui uobis displicent ualde,
<augustine. ps_contra_part_don. 82> nec tamen hos separatis a uestra communione.
<augustine. ps_contra_part_don. 83> non dico de illis peccatis, quae potestis et negare:
<augustine. ps_contra_part_don. 84> fustes ignes mortes dico, quae committunt uestri in luce,
<augustine. ps_contra_part_don. 85> et tamen suffertis illos uel errore uel timore.
<augustine. ps_contra_part_don. 86> quantum erat, ferrent unum patres uestri pro unitate,
<augustine. ps_contra_part_don. 87> si tantus erat tumultus, ut non possent degradare.
<augustine. ps_contra_part_don. 88> adde quod innocens erat et nil poterant probare.
<augustine. ps_contra_part_don. 89> sed ne crimen quaereretur, ubi se uidebant esse,
<augustine. ps_contra_part_don. 90> finxerunt se nimis iustos, cum totum uellent turbare.
<augustine. ps_contra_part_don. 91> Omnes qui gaudetis de pace, modo uerum iudicate.
<augustine. ps_contra_part_don. 92> Honores uanos qui quaerit, non uult cum Christo regnare,
<augustine. ps_contra_part_don. 93> sicut princeps huius mali, de cuius uocantur parte.
<augustine. ps_contra_part_don. 94> nam Donatus tunc uolebat Africam totam obtinere;
<augustine. ps_contra_part_don. 95> tunc iudices transmarinos petiit ab imperatore.
<augustine. ps_contra_part_don. 96> sed haec tam iusta petitio non erat de caritate.
<augustine. ps_contra_part_don. 97> hoc ipsa ueritas clamat, quam uolo modo referre.
<augustine. ps_contra_part_don. 98> nam consensit imperator, misit qui sederent Romae
<augustine. ps_contra_part_don. 99> sacerdotes, qui tunc possent Caecilianum cum illo audire.
<augustine. ps_contra_part_don. 100> dicta causa est, nil probatum est: ausus est et appellare
<augustine. ps_contra_part_don. 101> et post collegarum sedem audiri ab imperatore.
<augustine. ps_contra_part_don. 102> hinc petitio illa probatur non esse de caritate.
<augustine. ps_contra_part_don. 103> deinde ubique uictus coepit christianos rebaptizare.
<augustine. ps_contra_part_don. 104> Omnes qui gaudetis de pace, modo uerum iudicate.
<augustine. ps_contra_part_don. 105> Iustitiam sequi si uultis, totam causam cogitate.
<augustine. ps_contra_part_don. 106> quod postea fecit Donatus, factum quare non est ante?
<augustine. ps_contra_part_don. 107> dissentiebant sacerdotes in tota Africana parte:
<augustine. ps_contra_part_don. 108> sacerdotes transmarini possent inde iudicare.
<augustine. ps_contra_part_don. 109> quid cucurristis ad schisma et altare contra altare,
<augustine. ps_contra_part_don. 110> ut, quod postea iudicatum est, iam non possetis audire
<augustine. ps_contra_part_don. 111> et a iudicibus uestris cogeremini appellare,
<augustine. ps_contra_part_don. 112> dum uultis erroris regnum quoquo modo confirmare?
<augustine. ps_contra_part_don. 113> et nunc et uos totum noscitis, sed fingitis uos nescire,
<augustine. ps_contra_part_don. 114> et cum uos ueritas urget, patres dicitis errasse,
<augustine. ps_contra_part_don. 115> quasi uos aliquis uetet iam recedere ab errore.
<augustine. ps_contra_part_don. 116> sed superbia uos ligauit in cathedra pestilentiae.
<augustine. ps_contra_part_don. 117> Omnes qui gaudetis de pace, modo uerum iudicate.
<augustine. ps_contra_part_don. 118> Karitatem Christi qui habet, pacem non potest odisse.
<augustine. ps_contra_part_don. 119> uel uos iam, populi, audite et nobiscum concordate,
<augustine. ps_contra_part_don. 120> qui non tenetis cathedram, pro qua pugnetis iniuste.
<augustine. ps_contra_part_don. 121> si modo episcopi uestri ex una aliqua regione
<augustine. ps_contra_part_don. 122> haberent inter se litem, quos uelletis iudicare
<augustine. ps_contra_part_don. 123> nisi alterarum regionum qui non essent de ipsa lite?
<augustine. ps_contra_part_don. 124> sed cum discussissent causam, pronuntiarent pro una parte,
<augustine. ps_contra_part_don. 125> numquam communicaretis qui illis nollent consentire.
<augustine. ps_contra_part_don. 126> quare ergo communicastis istis, qui hoc fecerunt ante?
<augustine. ps_contra_part_don. 127> nam et ipsi non consenserunt transmarinorum sententiae,
<augustine. ps_contra_part_don. 128> qui pro nobis iudicarunt; nam nobis iunguntur hodie.
<augustine. ps_contra_part_don. 129> si iudex Christus hoc dicat, quid habetis respondere?
<augustine. ps_contra_part_don. 130> Omnes qui gaudetis de pace, modo uerum iudicate.
<augustine. ps_contra_part_don. 131> Lumen cordis si est in uobis, uerum potestis uidere.
<augustine. ps_contra_part_don. 132> sunt preces Donati et acta, quibus quod dictum est probate.
<augustine. ps_contra_part_don. 133> quae si credere non uultis, uos huc aliqua proferte.
<augustine. ps_contra_part_don. 134> quibus si et nos non credimus, erit rixa sine fine.
<augustine. ps_contra_part_don. 135> amplectamur ergo pacem. quid ad nos quod gestum est ante?
<augustine. ps_contra_part_don. 136> obicitis traditionem: respondemus uos fecisse.
<augustine. ps_contra_part_don. 137> clamatis uos de Macario: et nos de circumcellione.
<augustine. ps_contra_part_don. 138> illud nostram iam transactum: uestri non cessant usque hodie.
<augustine. ps_contra_part_don. 139> habet paleas area nostra: uos hoc solum uultis esse;
<augustine. ps_contra_part_don. 140> uos enim non uultis pacem. illi minantur de fuste:
<augustine. ps_contra_part_don. 141> et utinam minarentur et non tunderent cotidie.
<augustine. ps_contra_part_don. 142> hos si expellunt isti uestri, non habent per quos regnare.
<augustine. ps_contra_part_don. 143> Omnes qui gaudetis de pace, modo uerum iudicate.
<augustine. ps_contra_part_don. 144> Modum si excessit Macarius conscriptum in christiana lege,
<augustine. ps_contra_part_don. 145> uel legem regis referebat, ut pugnaret pro unitate.
<augustine. ps_contra_part_don. 146> non dico istum nil peccasse, sed uestros peiores esse.
<augustine. ps_contra_part_don. 147> quis enim praecepit illis per Africam sic saeuire?
<augustine. ps_contra_part_don. 148> non Christus, non imperator haec probatur permisisse,
<augustine. ps_contra_part_don. 149> fustes et ignes priuatos et insaniam sine lege.
<augustine. ps_contra_part_don. 150> quia scriptum est: reconde gladium, scelus non putant in fuste,
<augustine. ps_contra_part_don. 151> non ut homo moriatur, sed ut conquassetur ualde
<augustine. ps_contra_part_don. 152> et postea moriatur inde, iam cruciatus languore.
<augustine. ps_contra_part_don. 153> sed tamen si miserentur, occidunt et uno fuste.
<augustine. ps_contra_part_don. 154> fustes Israheles uocant, quod dixerunt cum honore,
<augustine. ps_contra_part_don. 155> ut plus uastent ipsum nomen quam corpus quod caedunt inde.
<augustine. ps_contra_part_don. 156> Omnes qui gaudetis de pace, modo uerum iudicate.
<augustine. ps_contra_part_don. 157> Nolite nobis iam, fratres, tempus Macarii imputare.
<augustine. ps_contra_part_don. 158> si crudeles erant illi, et nobis displicent ualde;
<augustine. ps_contra_part_don. 159> si autem falsa de illis dicunt, deus potest iudicare.
<augustine. ps_contra_part_don. 160> nos amemus pacem Christi, gaudeamus in unitate.
<augustine. ps_contra_part_don. 161> si qui sunt mali in ecclesia, nil nobis possunt nocere.
<augustine. ps_contra_part_don. 162> si non possunt nobiscum esse, excludantur salua pace.
<augustine. ps_contra_part_don. 163> si non poterunt excludi, excludantur uel de corde.
<augustine. ps_contra_part_don. 164> dixit Ezechiel sanctus quosdam consignatos esse,
<augustine. ps_contra_part_don. 165> qui gemunt peccata fratrum et non se separant inde.
<augustine. ps_contra_part_don. 166> sic nos propter malos fratres non separemur a matre,
<augustine. ps_contra_part_don. 167> quod tunc impii fecerunt extra leuantes altare,
<augustine. ps_contra_part_don. 168> ut peiores nunc haberent quam quos se fingunt fugisse.
<augustine. ps_contra_part_don. 169> Omnes qui gaudetis de pace, modo uerum iudicate.
<augustine. ps_contra_part_don. 170> Omnis qui scripturas legit nouit quod uolo aperire.
<augustine. ps_contra_part_don. 171> Iohannes Baptista dixit tunc ad Iudaeos aperte,
<augustine. ps_contra_part_don. 172> quod illos tamquam aream suam posset Christus uentilare.
<augustine. ps_contra_part_don. 173> misit in messem operarios discipulos praedicare,
<augustine. ps_contra_part_don. 174> per quos area collecta est et uentilata de cruce.
<augustine. ps_contra_part_don. 175> tunc iusti tamquam frumentum ecclesias implerunt caste
<augustine. ps_contra_part_don. 176> uendentes quae possidebant et mundo dicentes uale.
<augustine. ps_contra_part_don. 177> illi tamquam semen erant, quod toto dispersum est orbe,
<augustine. ps_contra_part_don. 178> ut alia surgeret messis, quae uentilanda est in fine.
<augustine. ps_contra_part_don. 179> haec crescit inter zizania, quia sunt haereses ubique;
<augustine. ps_contra_part_don. 180> huius palea sunt iniusti, qui non sunt in unitate.
<augustine. ps_contra_part_don. 181> ex quibus si erat Macarius, nos quid uis rebaptizare?
<augustine. ps_contra_part_don. 182> Omnes qui gaudetis de pace, modo uerum iudicate.
<augustine. ps_contra_part_don. 183> Pone in corde areas duas, ut possis quod dico uidere.
<augustine. ps_contra_part_don. 184> certe et priores habebant sanctos, sicut ostendunt scripturae.
<augustine. ps_contra_part_don. 185> 185 nam et septem milia uirorum deus se dixit reliquisse,
<augustine. ps_contra_part_don. 186> et sacerdotes et reges multi iusti sunt in lege.
<augustine. ps_contra_part_don. 187> ibi habes tantos prophetas, habes multos et de plebe.
<augustine. ps_contra_part_don. 188> dic mihi quis tunc iustorum separauit sibi altare.
<augustine. ps_contra_part_don. 189> multa scelera admittebat iniquus populus ille,
<augustine. ps_contra_part_don. 190> idolis sacrificatum est, tot occisi sunt prophetae
<augustine. ps_contra_part_don. 191> et nemo tamen iustorum recessit ab unitate.
<augustine. ps_contra_part_don. 192> iusti iniustos sufferebant uenturo uentilatore,
<augustine. ps_contra_part_don. 193> uno templo miscebantur, sed mixti non erant corde,
<augustine. ps_contra_part_don. 194> dicebant in illos tanta et unum habebant altare.
<augustine. ps_contra_part_don. 195> Omnes qui gaudetis de pace, modo uerum iudicate.
<augustine. ps_contra_part_don. 196> Quid uobis ad haec uidetur? secunda messis ecclesiae,
<augustine. ps_contra_part_don. 197> quae per totum orbem crescit, plura debet sustinere:
<augustine. ps_contra_part_don. 198> habet etiam domini exemplum et in Iuda traditore.
<augustine. ps_contra_part_don. 199> hunc inter bonos ferebat, hunc misit et praedicare.
<augustine. ps_contra_part_don. 200> malus seruus praedicabat, sed Christus erat in fide,
<augustine. ps_contra_part_don. 201> quia qui iudici credebant non curabant de praecone.
<augustine. ps_contra_part_don. 202> quando dedit sanctam cenam, nec tunc illum exclusit inde,
<augustine. ps_contra_part_don. 203> et posset per illum tradi, etiam si inde exisset ante.
<augustine. ps_contra_part_don. 204> sed nobis exemplum datum est malo fratres tolerare,
<augustine. ps_contra_part_don. 205> ut, cum non possunt excludi, solo separemur corde.
<augustine. ps_contra_part_don. 206> Omnes qui gaudetis de pace, modo uerum iudicate.
<augustine. ps_contra_part_don. 207> Rogo, respondete nobis, quid uultis rebaptizare.
<augustine. ps_contra_part_don. 208> lapsos sacerdotes uestros pellitis a communione
<augustine. ps_contra_part_don. 209> et nemo tamen post illos ausus est rebaptizare
<augustine. ps_contra_part_don. 210> et quoscumque baptizarunt uobis communicant hodie.
<augustine. ps_contra_part_don. 211> quid ab eis acceperunt, si non habebant quid dare?
<augustine. ps_contra_part_don. 212> legite quomodo adulteri puniantur in sancta lege;
<augustine. ps_contra_part_don. 213> non enim dicere possunt, quia peccarunt a timore.
<augustine. ps_contra_part_don. 214> si sancti soli baptizant, post istos rebaptizate.
<augustine. ps_contra_part_don. 215> quid calumniamini nobis, quia sumus in unitate,
<augustine. ps_contra_part_don. 216> qui nondum eramus nati in illa persecutione?.
<augustine. ps_contra_part_don. 217> scriptum est peccata patrum ad filios non pertinere,
<augustine. ps_contra_part_don. 218> sed nemo dat fructum bonum, si praecisus est de uite.
<augustine. ps_contra_part_don. 219> Omnes qui gaudetis de pace, modo uerum iudicate.
<augustine. ps_contra_part_don. 220> Scitis catholica quid sit et quid sit praecisum a uite.
<augustine. ps_contra_part_don. 221> si qui sunt inter uos cauti, ueniant, uiuant in radice;
<augustine. ps_contra_part_don. 222> antequam nimis arescant, iam liberentur ab igne.
<augustine. ps_contra_part_don. 223> ideo non rebaptizamus, quod unum signum est in fide,
<augustine. ps_contra_part_don. 224> non quia uos sanctos uidemus, sed solam formam tenere,
<augustine. ps_contra_part_don. 225> quia ipsam formam habet sarmentum, quod praecisum est de uite.
<augustine. ps_contra_part_don. 226> sed quid illi prodest forma, si non uiuit de radice?
<augustine. ps_contra_part_don. 227> uenite, fratres, si uultis, ut inseramini in uite.
<augustine. ps_contra_part_don. 228> dolor est cum uos uidemus praecisos ita iacere.
<augustine. ps_contra_part_don. 229> numerate sacerdotes uel ab ipsa Petri sede
<augustine. ps_contra_part_don. 230> et in ordine illo patrum quis cui successit uidete:
<augustine. ps_contra_part_don. 231> ipsa est petra quam non uincunt superbae inferorum portae.
<augustine. ps_contra_part_don. 232> Omnes qui gaudetis de pace, modo uerum iudicate..
<augustine. ps_contra_part_don. 233> Talis si quis ad te ueniat plenus catholica fide,
<augustine. ps_contra_part_don. 234> quales illos sanctos uiros omnes solemus audire,
<augustine. ps_contra_part_don. 235> et si tibi dicat: 'frater, quid me uis rebaptizare?
<augustine. ps_contra_part_don. 236> quid sit ante factum nescio, nunc autem sum in Christi fide.
<augustine. ps_contra_part_don. 237> si me maculat quod nescio, tu qualis sis nunc ostende:
<augustine. ps_contra_part_don. 238> uultus tuos ecce attendo, ignoro quid sit in corde.
<augustine. ps_contra_part_don. 239> si me maculat quod nescio, tu me maculas fortasse,
<augustine. ps_contra_part_don. 240> et si te credo esse sanctum, quibus communicas uide.
<augustine. ps_contra_part_don. 241> si maculat quod nescimus, iam non potes sanctus esse,
<augustine. ps_contra_part_don. 242> quem maculant tot peccata, quae committunt uestri occulte.
<augustine. ps_contra_part_don. 243> si autem quod nescis non curas, nec ego quod factum est ante. —
<augustine. ps_contra_part_don. 244> et tamen christianum talem audes tu rebaptizare.
<augustine. ps_contra_part_don. 245> Omnes qui gaudetis de pace, modo uerum iudicate.
<augustine. ps_contra_part_don. 246> Uae qui pro cathedris uestris sic contenditis iniuste.
<augustine. ps_contra_part_don. 247> clamatis uos solos sanctos, aliud dicitis in corde,
<augustine. ps_contra_part_don. 248> quia uidetis et uos multos malos abundare ubique.
<augustine. ps_contra_part_don. 249> numquid dicere potestis: 'mixti sumus intra rete'?
<augustine. ps_contra_part_don. 250> respondetur enim uobis iam uos illud disrupisse.
<augustine. ps_contra_part_don. 251> neque dicere potestis paleas uos sustinere;
<augustine. ps_contra_part_don. 252> iterum enim respondemus: hoc fecissetis et ante.
<augustine. ps_contra_part_don. 253> non enim peiores erant illo Iuda traditore,
<augustine. ps_contra_part_don. 254> cum quo apostoli acceperunt primum sacramentum cenae,
<augustine. ps_contra_part_don. 255> cum tanti sceleris reum inter se iam scirent esse;
<augustine. ps_contra_part_don. 256> nec tamen hos inquinabant sordes in alieno corde.
<augustine. ps_contra_part_don. 257> et tamen christianos fratres audetis rebaptizare.
<augustine. ps_contra_part_don. 258> Omnes qui gaudetis de pace, modo uerum indicate.
<augustine. ps_contra_part_don. 259> Audite, fratres, quod dico, et mihi irasci nolite.
<augustine. ps_contra_part_don. 260> quia non sunt falsa quae auditis, potestis et considerare.
<augustine. ps_contra_part_don. 261> quid si ipsa mater ecclesia uos alloquatur cum pace
<augustine. ps_contra_part_don. 262> et dicat: 'o filii mei, quid querimini de matre?
<augustine. ps_contra_part_don. 263> quare me deseruistis, iam uolo a uobis audire.
<augustine. ps_contra_part_don. 264> accusatis fratres uestros et ego laceror ualde.
<augustine. ps_contra_part_don. 265> quando me premebant gentes, multa tuli cum dolore.
<augustine. ps_contra_part_don. 266> multi me deseruerunt, sed fecerunt in timore;
<augustine. ps_contra_part_don. 267> uos uero nullus coegit sic contra me rebellare.
<augustine. ps_contra_part_don. 268> dicitis mecum uos esse, sed falsum uidetis esse:
<augustine. ps_contra_part_don. 269> ego catholica dicor et uos de Donati parte.
<augustine. ps_contra_part_don. 270> iussit me apostolus pro regibus mundi orare;
<augustine. ps_contra_part_don. 271> uos inuidetis, quod reges iam sunt in christiana fide.
<augustine. ps_contra_part_don. 272> si filii estis, quid inuidetis, quia auditae sunt preces meae?
<augustine. ps_contra_part_don. 273> quando enim dona miserunt, noluistis acceptare
<augustine. ps_contra_part_don. 274> et obliti estis prophetas, qui illud praedixerunt ante,
<augustine. ps_contra_part_don. 275> quod gentium reges magni missuri essent dona ecclesiae.
<augustine. ps_contra_part_don. 276> quae dona cum respuistis, ostendistis uos non esse
<augustine. ps_contra_part_don. 277> et Macarium coegistis suum dolorem uindicare.
<augustine. ps_contra_part_don. 278> sed ego quid uobis feci, uestra mater in toto orbe?
<augustine. ps_contra_part_don. 279> expello malos quos possum, quos non possum cogor ferre;
<augustine. ps_contra_part_don. 280> fero illos, donec sanentur aut separentur in fine.
<augustine. ps_contra_part_don. 281> uos me quare dimisistis et crucior de uestra morte?
<augustine. ps_contra_part_don. 282> si multum malos odistis, quales habetis uidete.
<augustine. ps_contra_part_don. 283> si et uos toleratis malos, quare non in unitate,
<augustine. ps_contra_part_don. 284> ubi nemo rebaptizat nec altare est contra altare?
<augustine. ps_contra_part_don. 285> malos tantos toleratis, sed nulla bona mercede,
<augustine. ps_contra_part_don. 286> quia, quod debetis pro Christo, pro Donato uultis ferre'.
<augustine. ps_contra_part_don. 287> cantauimus uobis, fratres, pacem, si uultis audire.
<augustine. ps_contra_part_don. 288> uenturus est iudex noster: nos damus, exigit ille. 
