<lucr. 2.1>	Suave, mari magno turbantibus aequora ventis
<lucr. 2.2>	e terra magnum alterius spectare laborem;
<lucr. 2.3>	non quia vexari quemquamst iucunda voluptas,
<lucr. 2.4>	sed quibus ipse malis careas quia cernere suavest.
<lucr. 2.6>	suave etiam belli certamina magna tueri
<lucr. 2.5>	per campos instructa tua sine parte pericli;
<lucr. 2.7>	sed nihil dulcius est, bene quam munita tenere
<lucr. 2.8>	edita doctrina sapientum templa serena,
<lucr. 2.9>	despicere unde queas alios passimque videre
<lucr. 2.10>	errare atque viam palantis quaerere vitae,
<lucr. 2.11>	certare ingenio, contendere nobilitate,
<lucr. 2.12>	noctes atque dies niti praestante labore
<lucr. 2.13>	ad summas emergere opes rerumque potiri.
<lucr. 2.14>	o miseras hominum mentes, o pectora caeca!
<lucr. 2.15>	qualibus in tenebris vitae quantisque periclis
<lucr. 2.16>	degitur hoc aevi quod cumquest! nonne videre
<lucr. 2.17>	nihil aliud sibi naturam latrare, nisi ut qui
<lucr. 2.18>	corpore seiunctus dolor absit, mente fruatur
<lucr. 2.19>	iucundo sensu cura semota metuque?
<lucr. 2.20>	ergo corpoream ad naturam pauca videmus
<lucr. 2.21>	esse opus omnino: quae demant cumque dolorem,
<lucr. 2.22>	delicias quoque uti multas substernere possint
<lucr. 2.23>	gratius inter dum, neque natura ipsa requirit,
<lucr. 2.24>	si non aurea sunt iuvenum simulacra per aedes
<lucr. 2.25>	lampadas igniferas manibus retinentia dextris,
<lucr. 2.26>	lumina nocturnis epulis ut suppeditentur,
<lucr. 2.27>	nec domus argento fulget auroque renidet
<lucr. 2.28>	nec citharae reboant laqueata aurataque templa,
<lucr. 2.29>	cum tamen inter se prostrati in gramine molli
<lucr. 2.30>	propter aquae rivum sub ramis arboris altae
<lucr. 2.31>	non magnis opibus iucunde corpora curant,
<lucr. 2.32>	praesertim cum tempestas adridet et anni
<lucr. 2.33>	tempora conspergunt viridantis floribus herbas.
<lucr. 2.34>	nec calidae citius decedunt corpore febres,
<lucr. 2.35>	textilibus si in picturis ostroque rubenti
<lucr. 2.36>	iacteris, quam si in plebeia veste cubandum est.
<lucr. 2.37>	quapropter quoniam nihil nostro in corpore gazae
<lucr. 2.38>	proficiunt neque nobilitas nec gloria regni,
<lucr. 2.39>	quod super est, animo quoque nil prodesse putandum;
<lucr. 2.40>	si non forte tuas legiones per loca campi
<lucr. 2.41>	fervere cum videas belli simulacra cientis,
<lucr. 2.42>	subsidiis magnis et opum vi constabilitas,
<lucr. 2.43>	ornatas armis stlattas pariterque animatas,
<lucr. 2.44>	his tibi tum rebus timefactae religiones
<lucr. 2.45>	effugiunt animo pavidae mortisque timores
<lucr. 2.46>	tum vacuum pectus lincunt curaque solutum.
<lucr. 2.47>	quod si ridicula haec ludibriaque esse videmus,
<lucr. 2.48>	re veraque metus hominum curaeque sequaces
<lucr. 2.49>	nec metuunt sonitus armorum nec fera tela
<lucr. 2.50>	audacterque inter reges rerumque potentis
<lucr. 2.51>	versantur neque fulgorem reverentur ab auro
<lucr. 2.52>	nec clarum vestis splendorem purpureai,
<lucr. 2.53>	quid dubitas quin omnis sit haec rationis potestas,
<lucr. 2.54>	omnis cum in tenebris praesertim vita laboret?
<lucr. 2.55>	nam vel uti pueri trepidant atque omnia caecis
<lucr. 2.56>	in tenebris metuunt, sic nos in luce timemus
<lucr. 2.57>	inter dum, nihilo quae sunt metuenda magis quam
<lucr. 2.58>	quae pueri in tenebris pavitant finguntque futura.
<lucr. 2.59>	hunc igitur terrorem animi tenebrasque necessest
<lucr. 2.60>	non radii solis neque lucida tela diei
<lucr. 2.61>	discutiant, sed naturae species ratioque.
<lucr. 2.62>	Nunc age, quo motu genitalia materiai
<lucr. 2.63>	corpora res varias gignant genitasque resolvant
<lucr. 2.64>	et qua vi facere id cogantur quaeque sit ollis
<lucr. 2.65>	reddita mobilitas magnum per inane meandi,
<lucr. 2.66>	expediam: tu te dictis praebere memento.
<lucr. 2.67>	nam certe non inter se stipata cohaeret
<lucr. 2.68>	materies, quoniam minui rem quamque videmus
<lucr. 2.69>	et quasi longinquo fluere omnia cernimus aevo
<lucr. 2.70>	ex oculisque vetustatem subducere nostris,
<lucr. 2.71>	cum tamen incolumis videatur summa manere
<lucr. 2.72>	propterea quia, quae decedunt corpora cuique,
<lucr. 2.73>	unde abeunt minuunt, quo venere augmine donant.
<lucr. 2.74>	illa senescere, at haec contra florescere cogunt,
<lucr. 2.75>	nec remorantur ibi. sic rerum summa novatur
<lucr. 2.76>	semper, et inter se mortales mutua vivunt.
<lucr. 2.77>	augescunt aliae gentes, aliae minuuntur,
<lucr. 2.78>	inque brevi spatio mutantur saecla animantum
<lucr. 2.79>	et quasi cursores vitai lampada tradunt.
<lucr. 2.80>	Si cessare putas rerum primordia posse
<lucr. 2.81>	cessandoque novos rerum progignere motus,
<lucr. 2.82>	avius a vera longe ratione vagaris.
<lucr. 2.83>	nam quoniam per inane vagantur, cuncta necessest
<lucr. 2.84>	aut gravitate sua ferri primordia rerum
<lucr. 2.85>	aut ictu forte alterius. nam <cum> cita saepe
<lucr. 2.86>	obvia conflixere, fit ut diversa repente
<lucr. 2.87>	dissiliant; neque enim mirum, durissima quae sint
<lucr. 2.88>	ponderibus solidis neque quicquam a tergibus obstet.
<lucr. 2.89>	et quo iactari magis omnia materiai
<lucr. 2.90>	corpora pervideas, reminiscere totius imum
<lucr. 2.91>	nil esse in summa, neque habere ubi corpora prima
<lucr. 2.92>	consistant, quoniam spatium sine fine modoquest
<lucr. 2.93>	inmensumque patere in cunctas undique partis
<lucr. 2.94>	pluribus ostendi et certa ratione probatumst.
<lucr. 2.95>	quod quoniam constat, ni mirum nulla quies est
<lucr. 2.96>	reddita corporibus primis per inane profundum,
<lucr. 2.97>	sed magis adsiduo varioque exercita motu
<lucr. 2.98>	partim intervallis magnis confulta resultant,
<lucr. 2.99>	pars etiam brevibus spatiis vexantur ab ictu.
<lucr. 2.100>	et quae cumque magis condenso conciliatu
<lucr. 2.101>	exiguis intervallis convecta resultant,
<lucr. 2.102>	indupedita suis perplexis ipsa figuris,
<lucr. 2.103>	haec validas saxi radices et fera ferri
<lucr. 2.104>	corpora constituunt et cetera <de> genere horum.
<lucr. 2.105>	paucula quae porro magnum per inane vagantur,
<lucr. 2.106>	cetera dissiliunt longe longeque recursant
<lucr. 2.107>	in magnis intervallis; haec aera rarum
<lucr. 2.108>	sufficiunt nobis et splendida lumina solis.
<lucr. 2.109>	multaque praeterea magnum per inane vagantur,
<lucr. 2.110>	conciliis rerum quae sunt reiecta nec usquam
<lucr. 2.111>	consociare etiam motus potuere recepta.
<lucr. 2.112>	Cuius, uti memoro, rei simulacrum et imago
<lucr. 2.113>	ante oculos semper nobis versatur et instat.
<lucr. 2.114>	contemplator enim, cum solis lumina cumque
<lucr. 2.115>	inserti fundunt radii per opaca domorum:
<lucr. 2.116>	multa minuta modis multis per inane videbis
<lucr. 2.117>	corpora misceri radiorum lumine in ipso
<lucr. 2.118>	et vel ut aeterno certamine proelia pugnas
<lucr. 2.119>	edere turmatim certantia nec dare pausam,
<lucr. 2.120>	conciliis et discidiis exercita crebris;
<lucr. 2.121>	conicere ut possis ex hoc, primordia rerum
<lucr. 2.122>	quale sit in magno iactari semper inani.
<lucr. 2.123>	dum taxat, rerum magnarum parva potest res
<lucr. 2.124>	exemplare dare et vestigia notitiai.
<lucr. 2.125>	Hoc etiam magis haec animum te advertere par est
<lucr. 2.126>	corpora quae in solis radiis turbare videntur,
<lucr. 2.127>	quod tales turbae motus quoque materiai
<lucr. 2.128>	significant clandestinos caecosque subesse.
<lucr. 2.129>	multa videbis enim plagis ibi percita caecis
<lucr. 2.130>	commutare viam retroque repulsa reverti
<lucr. 2.131>	nunc huc nunc illuc in cunctas undique partis.
<lucr. 2.132>	scilicet hic a principiis est omnibus error.
<lucr. 2.133>	prima moventur enim per se primordia rerum,
<lucr. 2.134>	inde ea quae parvo sunt corpora conciliatu
<lucr. 2.135>	et quasi proxima sunt ad viris principiorum,
<lucr. 2.136>	ictibus illorum caecis inpulsa cientur,
<lucr. 2.137>	ipsaque <pro>porro paulo maiora lacessunt.
<lucr. 2.138>	sic a principiis ascendit motus et exit
<lucr. 2.139>	paulatim nostros ad sensus, ut moveantur
<lucr. 2.140>	illa quoque, in solis quae lumine cernere quimus
<lucr. 2.141>	nec quibus id faciant plagis apparet aperte.
<lucr. 2.142>	Nunc quae mobilitas sit reddita materiai
<lucr. 2.143>	corporibus, paucis licet hinc cognoscere, Memmi.
<lucr. 2.144>	primum aurora novo cum spargit lumine terras
<lucr. 2.145>	et variae volucres nemora avia pervolitantes
<lucr. 2.146>	aera per tenerum liquidis loca vocibus opplent,
<lucr. 2.147>	quam subito soleat sol ortus tempore tali
<lucr. 2.148>	convestire sua perfundens omnia luce,
<lucr. 2.149>	omnibus in promptu manifestumque esse videmus.
<lucr. 2.150>	at vapor is, quem sol mittit, lumenque serenum
<lucr. 2.151>	non per inane meat vacuum; quo tardius ire
<lucr. 2.152>	cogitur, aerias quasi dum diverberat undas;
<lucr. 2.153>	nec singillatim corpuscula quaeque vaporis
<lucr. 2.154>	sed complexa meant inter se conque globata;
<lucr. 2.155>	qua propter simul inter se retrahuntur et extra
<lucr. 2.156>	officiuntur, uti cogantur tardius ire.
<lucr. 2.157>	at quae sunt solida primordia simplicitate,
<lucr. 2.158>	cum per inane meant vacuum nec res remoratur
<lucr. 2.159>	ulla foris atque ipsa suis e partibus unum,
<lucr. 2.160>	unum, in quem coepere, locum conixa feruntur,
<lucr. 2.161>	debent ni mirum praecellere mobilitate
<lucr. 2.162>	et multo citius ferri quam lumina solis
<lucr. 2.163>	multiplexque loci spatium transcurrere eodem
<lucr. 2.164>	tempore quo solis pervolgant fulgura caelum.
<lucr. 2.164a>	* * *
<lucr. 2.165>	nec persectari primordia singula quaeque,
<lucr. 2.166>	ut videant qua quicque geratur cum ratione.
<lucr. 2.167>	At quidam contra haec, ignari materiai,
<lucr. 2.168>	naturam non posse deum sine numine reddunt
<lucr. 2.169>	tanto opere humanis rationibus atmoderate
<lucr. 2.170>	tempora mutare annorum frugesque creare
<lucr. 2.171>	et iam cetera, mortalis quae suadet adire
<lucr. 2.172>	ipsaque deducit dux vitae dia voluptas
<lucr. 2.173>	et res per Veneris blanditur saecla propagent,
<lucr. 2.174>	ne genus occidat humanum. quorum omnia causa
<lucr. 2.175>	constituisse deos cum fingunt, omnibus rebus
<lucr. 2.176>	magno opere a vera lapsi ratione videntur.
<lucr. 2.177>	nam quamvis rerum ignorem primordia quae sint,
<lucr. 2.178>	hoc tamen ex ipsis caeli rationibus ausim
<lucr. 2.179>	confirmare aliisque ex rebus reddere multis,
<lucr. 2.180>	nequaquam nobis divinitus esse creatam
<lucr. 2.181>	naturam mundi: tanta stat praedita culpa.
<lucr. 2.182>	quae tibi posterius, Memmi, faciemus aperta;
<lucr. 2.183>	nunc id quod super est de motibus expediemus.
<lucr. 2.184>	Nunc locus est, ut opinor, in his illud quoque rebus
<lucr. 2.185>	confirmare tibi, nullam rem posse sua vi
<lucr. 2.186>	corpoream sursum ferri sursumque meare.
<lucr. 2.187>	ne tibi dent in eo flammarum corpora frudem;
<lucr. 2.188>	sursus enim versus gignuntur et augmina sumunt
<lucr. 2.189>	et sursum nitidae fruges arbustaque crescunt,
<lucr. 2.190>	pondera, quantum in se est, cum deorsum cuncta ferantur.
<lucr. 2.191>	nec cum subsiliunt ignes ad tecta domorum
<lucr. 2.192>	et celeri flamma degustant tigna trabesque,
<lucr. 2.193>	sponte sua facere id sine vi subiecta putandum est.
<lucr. 2.194>	quod genus e nostro com missus corpore sanguis
<lucr. 2.195>	emicat exultans alte spargitque cruorem.
<lucr. 2.196>	nonne vides etiam quanta vi tigna trabesque
<lucr. 2.197>	respuat umor aquae? nam quo magis ursimus altum
<lucr. 2.198>	derecta et magna vi multi pressimus aegre,
<lucr. 2.199>	tam cupide sursum removet magis atque remittit,
<lucr. 2.200>	plus ut parte foras emergant exiliantque.
<lucr. 2.201>	nec tamen haec, quantum est in se, dubitamus, opinor,
<lucr. 2.202>	quin vacuum per inane deorsum cuncta ferantur.
<lucr. 2.203>	sic igitur debent flammae quoque posse per auras
<lucr. 2.204>	aeris expressae sursum succedere, quamquam
<lucr. 2.205>	pondera, quantum in <se> est, deorsum <de>ducere pugnent.
<lucr. 2.206>	nocturnasque faces caeli sublime volantis
<lucr. 2.207>	nonne vides longos flammarum ducere tractus
<lucr. 2.208>	in quas cumque dedit partis natura meatum?
<lucr. 2.209>	non cadere in terras stellas et sidera cernis?
<lucr. 2.210>	sol etiam <caeli> de vertice dissipat omnis
<lucr. 2.211>	ardorem in partis et lumine conserit arva;
<lucr. 2.212>	in terras igitur quoque solis vergitur ardor.
<lucr. 2.213>	transversosque volare per imbris fulmina cernis,
<lucr. 2.214>	nunc hinc nunc illinc abrupti nubibus ignes
<lucr. 2.215>	concursant; cadit in terras vis flammea volgo.
<lucr. 2.216>	Illud in his quoque te rebus cognoscere avemus,
<lucr. 2.217>	corpora cum deorsum rectum per inane feruntur
<lucr. 2.218>	ponderibus propriis, incerto tempore ferme
<lucr. 2.219>	incertisque locis spatio depellere paulum,
<lucr. 2.220>	tantum quod momen mutatum dicere possis.
<lucr. 2.221>	quod nisi declinare solerent, omnia deorsum
<lucr. 2.222>	imbris uti guttae caderent per inane profundum
<lucr. 2.223>	nec foret offensus natus nec plaga creata
<lucr. 2.224>	principiis; ita nihil umquam natura creasset.
<lucr. 2.225>	Quod si forte aliquis credit graviora potesse
<lucr. 2.226>	corpora, quo citius rectum per inane feruntur,
<lucr. 2.227>	incidere ex supero levioribus atque ita plagas
<lucr. 2.228>	gignere, quae possint genitalis reddere motus,
<lucr. 2.229>	avius a vera longe ratione recedit.
<lucr. 2.230>	nam per aquas quae cumque cadunt atque aera rarum,
<lucr. 2.231>	haec pro ponderibus casus celerare necessest
<lucr. 2.232>	propterea quia corpus aquae naturaque tenvis
<lucr. 2.233>	aeris haud possunt aeque rem quamque morari,
<lucr. 2.234>	sed citius cedunt gravioribus exsuperata;
<lucr. 2.235>	at contra nulli de nulla parte neque ullo
<lucr. 2.236>	tempore inane potest vacuum subsistere rei,
<lucr. 2.237>	quin, sua quod natura petit, concedere pergat;
<lucr. 2.238>	omnia qua propter debent per inane quietum
<lucr. 2.239>	aeque ponderibus non aequis concita ferri.
<lucr. 2.240>	haud igitur poterunt levioribus incidere umquam
<lucr. 2.241>	ex supero graviora neque ictus gignere per se,
<lucr. 2.242>	qui varient motus, per quos natura gerat res.
<lucr. 2.243>	quare etiam atque etiam paulum inclinare necessest
<lucr. 2.244>	corpora; nec plus quam minimum, ne fingere motus
<lucr. 2.245>	obliquos videamur et id res vera refutet.
<lucr. 2.246>	namque hoc in promptu manifestumque esse videmus,
<lucr. 2.247>	pondera, quantum in <se> est, non posse obliqua meare,
<lucr. 2.248>	ex supero cum praecipitant, quod cernere possis;
<lucr. 2.249>	sed nihil omnino <recta> regione viai
<lucr. 2.250>	declinare quis est qui possit cernere sese?
<lucr. 2.251>	Denique si semper motu conectitur omnis
<lucr. 2.252>	et vetere exoritur <motus> novus ordine certo
<lucr. 2.253>	nec declinando faciunt primordia motus
<lucr. 2.254>	principium quoddam, quod fati foedera rumpat,
<lucr. 2.255>	ex infinito ne causam causa sequatur,
<lucr. 2.256>	libera per terras unde haec animantibus exstat,
<lucr. 2.257>	unde est haec, inquam, fatis avolsa voluntas,
<lucr. 2.258>	per quam progredimur quo ducit quemque voluptas,
<lucr. 2.259>	declinamus item motus nec tempore certo
<lucr. 2.260>	nec regione loci certa, sed ubi ipsa tulit mens?
<lucr. 2.261>	nam dubio procul his rebus sua cuique voluntas
<lucr. 2.262>	principium dat et hinc motus per membra rigantur.
<lucr. 2.263>	nonne vides etiam patefactis tempore puncto
<lucr. 2.264>	carceribus non posse tamen prorumpere equorum
<lucr. 2.265>	vim cupidam tam de subito quam mens avet ipsa?
<lucr. 2.266>	omnis enim totum per corpus materiai
<lucr. 2.267>	copia conciri debet, concita per artus
<lucr. 2.268>	omnis ut studium mentis conixa sequatur;
<lucr. 2.269>	ut videas initum motus a corde creari
<lucr. 2.270>	ex animique voluntate id procedere primum,
<lucr. 2.271>	inde dari porro per totum corpus et artus.
<lucr. 2.272>	nec similest ut cum inpulsi procedimus ictu
<lucr. 2.273>	viribus alterius magnis magnoque coactu;
<lucr. 2.274>	nam tum materiem totius corporis omnem
<lucr. 2.275>	perspicuumst nobis invitis ire rapique,
<lucr. 2.276>	donec eam refrenavit per membra voluntas.
<lucr. 2.277>	iamne vides igitur, quamquam vis extera multos
<lucr. 2.278>	pellat et invitos cogat procedere saepe
<lucr. 2.279>	praecipitesque rapi, tamen esse in pectore nostro
<lucr. 2.280>	quiddam quod contra pugnare obstareque possit?
<lucr. 2.281>	cuius ad arbitrium quoque copia materiai
<lucr. 2.282>	cogitur inter dum flecti per membra per artus
<lucr. 2.283>	et proiecta refrenatur retroque residit.
<lucr. 2.284>	quare in seminibus quoque idem fateare necessest,
<lucr. 2.285>	esse aliam praeter plagas et pondera causam
<lucr. 2.286>	motibus, unde haec est nobis innata potestas,
<lucr. 2.287>	de nihilo quoniam fieri nihil posse videmus.
<lucr. 2.288>	pondus enim prohibet ne plagis omnia fiant
<lucr. 2.289>	externa quasi vi; sed ne res ipsa necessum
<lucr. 2.290>	intestinum habeat cunctis in rebus agendis
<lucr. 2.291>	et devicta quasi cogatur ferre patique,
<lucr. 2.292>	id facit exiguum clinamen principiorum
<lucr. 2.293>	nec regione loci certa nec tempore certo.
<lucr. 2.294>	Nec stipata magis fuit umquam materiai
<lucr. 2.295>	copia nec porro maioribus intervallis;
<lucr. 2.296>	nam neque adaugescit quicquam neque deperit inde.
<lucr. 2.297>	qua propter quo nunc in motu principiorum
<lucr. 2.298>	corpora sunt, in eodem ante acta aetate fuere
<lucr. 2.299>	et post haec semper simili ratione ferentur,
<lucr. 2.300>	et quae consuerint gigni gignentur eadem
<lucr. 2.301>	condicione et erunt et crescent vique valebunt,
<lucr. 2.302>	quantum cuique datum est per foedera naturai.
<lucr. 2.303>	nec rerum summam commutare ulla potest vis;
<lucr. 2.304>	nam neque quo possit genus ullum materiai
<lucr. 2.305>	effugere ex omni quicquam est <extra>, neque in omne
<lucr. 2.306>	unde coorta queat nova vis inrumpere et omnem
<lucr. 2.307>	naturam rerum mutare et vertere motus.
<lucr. 2.308>	Illud in his rebus non est mirabile, quare,
<lucr. 2.309>	omnia cum rerum primordia sint in motu,
<lucr. 2.310>	summa tamen summa videatur stare quiete,
<lucr. 2.311>	praeter quam siquid proprio dat corpore motus.
<lucr. 2.312>	omnis enim longe nostris ab sensibus infra
<lucr. 2.313>	primorum natura iacet; qua propter, ubi ipsa
<lucr. 2.314>	cernere iam nequeas, motus quoque surpere debent;
<lucr. 2.315>	praesertim cum, quae possimus cernere, celent
<lucr. 2.316>	saepe tamen motus spatio diducta locorum.
<lucr. 2.317>	nam saepe in colli tondentes pabula laeta
<lucr. 2.318>	lanigerae reptant pecudes, quo quamque vocantes
<lucr. 2.319>	invitant herbae gemmantes rore recenti,
<lucr. 2.320>	et satiati agni ludunt blandeque coruscant;
<lucr. 2.321>	omnia quae nobis longe confusa videntur
<lucr. 2.322>	et velut in viridi candor consistere colli.
<lucr. 2.323>	praeterea magnae legiones cum loca cursu
<lucr. 2.324>	camporum complent belli simulacra cientes,
<lucr. 2.325>	fulgor ubi ad caelum se tollit totaque circum
<lucr. 2.326>	aere renidescit tellus supterque virum vi
<lucr. 2.327>	excitur pedibus sonitus clamoreque montes
<lucr. 2.328>	icti reiectant voces ad sidera mundi
<lucr. 2.329>	et circum volitant equites mediosque repente
<lucr. 2.330>	tramittunt valido quatientes impete campos;
<lucr. 2.331>	et tamen est quidam locus altis montibus, <unde>
<lucr. 2.332>	stare videntur et in campis consistere fulgor.
<lucr. 2.333>	Nunc age, iam deinceps cunctarum exordia rerum
<lucr. 2.334>	qualia sint et quam longe distantia formis,
<lucr. 2.335>	percipe, multigenis quam sint variata figuris;
<lucr. 2.336>	non quo multa parum simili sint praedita forma,
<lucr. 2.337>	sed quia non volgo paria omnibus omnia constant.
<lucr. 2.338>	nec mirum; nam cum sit eorum copia tanta,
<lucr. 2.339>	ut neque finis, uti docui, neque summa sit ulla,
<lucr. 2.340>	debent ni mirum non omnibus omnia prorsum
<lucr. 2.341>	esse pari filo similique adfecta figura.
<lucr. 2.342>	Praeterea genus humanum mutaeque natantes
<lucr. 2.343>	squamigerum pecudes et laeta armenta feraeque
<lucr. 2.344>	et variae volucres, laetantia quae loca aquarum
<lucr. 2.345>	concelebrant circum ripas fontisque lacusque,
<lucr. 2.346>	et quae pervolgant nemora avia pervolitantes,
<lucr. 2.347>	quorum unum quidvis generatim sumere perge;
<lucr. 2.348>	invenies tamen inter se differre figuris.
<lucr. 2.349>	nec ratione alia proles cognoscere matrem
<lucr. 2.350>	nec mater posset prolem; quod posse videmus
<lucr. 2.351>	nec minus atque homines inter se nota cluere.
<lucr. 2.352>	nam saepe ante deum vitulus delubra decora
<lucr. 2.353>	turicremas propter mactatus concidit aras
<lucr. 2.354>	sanguinis expirans calidum de pectore flumen;
<lucr. 2.355>	at mater viridis saltus orbata peragrans
<lucr. 2.356>	novit humi pedibus vestigia pressa bisulcis,
<lucr. 2.357>	omnia convisens oculis loca, si queat usquam
<lucr. 2.358>	conspicere amissum fetum, completque querellis
<lucr. 2.359>	frondiferum nemus adsistens et crebra revisit
<lucr. 2.360>	ad stabulum desiderio perfixa iuvenci,
<lucr. 2.361>	nec tenerae salices atque herbae rore vigentes
<lucr. 2.362>	fluminaque ulla queunt summis labentia ripis
<lucr. 2.363>	oblectare animum subitamque avertere curam,
<lucr. 2.364>	nec vitulorum aliae species per pabula laeta
<lucr. 2.365>	derivare queunt animum curaque levare;
<lucr. 2.366>	usque adeo quiddam proprium notumque requirit.
<lucr. 2.367>	praeterea teneri tremulis cum vocibus haedi
<lucr. 2.368>	cornigeras norunt matres agnique petulci
<lucr. 2.369>	balantum pecudes; ita, quod natura resposcit,
<lucr. 2.370>	ad sua quisque fere decurrunt ubera lactis.
<lucr. 2.371>	Postremo quodvis frumentum non tamen omne
<lucr. 2.372>	quidque suo genere inter se simile esse videbis,
<lucr. 2.373>	quin intercurrat quaedam distantia formis.
<lucr. 2.374>	concharumque genus parili ratione videmus
<lucr. 2.375>	pingere telluris gremium, qua mollibus undis
<lucr. 2.376>	litoris incurvi bibulam pavit aequor harenam.
<lucr. 2.377>	quare etiam atque etiam simili ratione necessest,
<lucr. 2.378>	natura quoniam constant neque facta manu sunt
<lucr. 2.379>	unius ad certam formam primordia rerum,
<lucr. 2.380>	dissimili inter se quaedam volitare figura.
<lucr. 2.381>	Perfacile est animi ratione exsolvere nobis
<lucr. 2.382>	quare fulmineus multo penetralior ignis
<lucr. 2.383>	quam noster fluat e taedis terrestribus ortus;
<lucr. 2.384>	dicere enim possis caelestem fulminis ignem
<lucr. 2.385>	subtilem magis e parvis constare figuris
<lucr. 2.386>	atque ideo transire foramina quae nequit ignis
<lucr. 2.387>	noster hic e lignis ortus taedaque creatus.
<lucr. 2.388>	praeterea lumen per cornum transit, at imber
<lucr. 2.389>	respuitur. quare, nisi luminis illa minora
<lucr. 2.390>	corpora sunt quam de quibus est liquor almus aquarum?
<lucr. 2.391>	et quamvis subito per colum vina videmus
<lucr. 2.392>	perfluere, at contra tardum cunctatur olivom,
<lucr. 2.393>	aut quia ni mirum maioribus est elementis
<lucr. 2.394>	aut magis hamatis inter se perque plicatis,
<lucr. 2.395>	atque ideo fit uti non tam diducta repente
<lucr. 2.396>	inter se possint primordia singula quaeque
<lucr. 2.397>	singula per cuiusque foramina permanare.
<lucr. 2.398>	Huc accedit uti mellis lactisque liquores
<lucr. 2.399>	iucundo sensu linguae tractentur in ore;
<lucr. 2.400>	at contra taetra absinthi natura ferique
<lucr. 2.401>	centauri foedo pertorquent ora sapore;
<lucr. 2.402>	ut facile agnoscas e levibus atque rutundis
<lucr. 2.403>	esse ea quae sensus iucunde tangere possunt,
<lucr. 2.404>	at contra quae amara atque aspera cumque videntur,
<lucr. 2.405>	haec magis hamatis inter se nexa teneri
<lucr. 2.406>	proptereaque solere vias rescindere nostris
<lucr. 2.407>	sensibus introituque suo perrumpere corpus.
<lucr. 2.408>	omnia postremo bona sensibus et mala tactu
<lucr. 2.409>	dissimili inter se pugnant perfecta figura;
<lucr. 2.410>	ne tu forte putes serrae stridentis acerbum
<lucr. 2.411>	horrorem constare elementis levibus aeque
<lucr. 2.412>	ac musaea mele, per chordas organici quae
<lucr. 2.413>	mobilibus digitis expergefacta figurant;
<lucr. 2.414>	neu simili penetrare putes primordia forma
<lucr. 2.415>	in nares hominum, cum taetra cadavera torrent,
<lucr. 2.416>	et cum scena croco Cilici perfusa recens est
<lucr. 2.417>	araque Panchaeos exhalat propter odores;
<lucr. 2.418>	neve bonos rerum simili constare colores
<lucr. 2.419>	semine constituas, oculos qui pascere possunt,
<lucr. 2.420>	et qui conpungunt aciem lacrimareque cogunt
<lucr. 2.421>	aut foeda specie foedi turpesque videntur.
<lucr. 2.422>	omnis enim, sensus quae mulcet cumque, <tibi res>
<lucr. 2.423>	haut sine principiali aliquo levore creatast;
<lucr. 2.424>	at contra quae cumque molesta atque aspera constat,
<lucr. 2.425>	non aliquo sine materiae squalore repertast.
<lucr. 2.426>	Sunt etiam quae iam nec levia iure putantur
<lucr. 2.427>	esse neque omnino flexis mucronibus unca,
<lucr. 2.428>	sed magis angellis paulum prostantibus, <ut quae>
<lucr. 2.429>	titillare magis sensus quam laedere possint,
<lucr. 2.430>	fecula iam quo de genere est inulaeque sapores.
<lucr. 2.431>	Denique iam calidos ignis gelidamque pruinam
<lucr. 2.432>	dissimili dentata modo conpungere sensus
<lucr. 2.433>	corporis, indicio nobis est tactus uterque.
<lucr. 2.434>	tactus enim, tactus, pro divum numina sancta,
<lucr. 2.435>	corporis est sensus, vel cum res extera sese
<lucr. 2.436>	insinuat, vel cum laedit quae in corpore natast
<lucr. 2.437>	aut iuvat egrediens genitalis per Veneris res,
<lucr. 2.438>	aut ex offensu cum turbant corpore in ipso,
<lucr. 2.439>	semina confundunt inter se concita sensum;
<lucr. 2.440>	ut si forte manu quamvis iam corporis ipse
<lucr. 2.441>	tute tibi partem ferias atque experiare.
<lucr. 2.442>	qua propter longe formas distare necessest
<lucr. 2.443>	principiis, varios quae possint edere sensus.
<lucr. 2.444>	Denique quae nobis durata ac spissa videntur,
<lucr. 2.445>	haec magis hamatis inter sese esse necessest
<lucr. 2.446>	et quasi ramosis alte compacta teneri.
<lucr. 2.447>	in quo iam genere in primis adamantina saxa
<lucr. 2.448>	prima acie constant ictus contemnere sueta
<lucr. 2.449>	et validi silices ac duri robora ferri
<lucr. 2.450>	aeraque quae claustris restantia vociferantur.
<lucr. 2.451>	illa quidem debent e levibus atque rutundis
<lucr. 2.452>	esse magis, fluvido quae corpore liquida constant.
<lucr. 2.453>	namque papaveris haustus itemst facilis quod aquarum;
<lucr. 2.454>	nec retinentur enim inter se glomeramina quaeque
<lucr. 2.455>	et perculsus item proclive volubilis exstat.
<lucr. 2.456>	omnia postremo quae puncto tempore cernis
<lucr. 2.457>	diffugere ut fumum nebulas flammasque, necessest,
<lucr. 2.458>	si minus omnia sunt e levibus atque rotundis,
<lucr. 2.459>	at non esse tamen perplexis indupedita,
<lucr. 2.460>	pungere uti possint corpus penetrareque saxa,
<lucr. 2.461>	nec tamen haerere inter se; quod cumque videmus
<lucr. 2.462>	sensibus dentatum, facile ut cognoscere possis
<lucr. 2.463>	non e perplexis, sed acutis esse elementis.
<lucr. 2.464>	sed quod amara vides eadem quae fluvida constant,
<lucr. 2.465>	sudor uti maris est, minime mirabile debet
<lucr. 2.465a>	* * *
<lucr. 2.466>	nam quod fluvidus est, e levibus atque rotundis
<lucr. 2.467>	est, sed levibus <sunt hamata> admixta doloris
<lucr. 2.468>	corpora. nec tamen haec retineri hamata necessust:
<lucr. 2.469>	scilicet esse globosa tamen, cum squalida constent,
<lucr. 2.470>	provolvi simul ut possint et laedere sensus.
<lucr. 2.471>	et quo mixta putes magis aspera levibus esse
<lucr. 2.472>	principiis, unde est Neptuni corpus acerbum,
<lucr. 2.473>	est ratio secernendi seorsumque videndi,
<lucr. 2.474>	umor dulcis ubi per terras crebrius idem
<lucr. 2.475>	percolatur, ut in foveam fluat ac mansuescat;
<lucr. 2.476>	linquit enim supera taetri primordia viri,
<lucr. 2.477>	aspera quo magis in terris haerescere possint.
<lucr. 2.478>	Quod quoniam docui, pergam conectere rem quae
<lucr. 2.479>	ex hoc apta fidem ducat, primordia rerum
<lucr. 2.480>	finita variare figurarum ratione.
<lucr. 2.481>	quod si non ita sit, rursum iam semina quaedam
<lucr. 2.482>	esse infinito debebunt corporis auctu.
<lucr. 2.483>	namque in eadem una cuiusvis iam brevitate
<lucr. 2.484>	corporis inter se multum variare figurae
<lucr. 2.485>	non possunt. fac enim minimis e partibus esse
<lucr. 2.486>	corpora prima tribus, vel paulo pluribus auge;
<lucr. 2.487>	nempe ubi eas partis unius corporis omnis,
<lucr. 2.488>	summa atque ima locans, transmutans dextera laevis,
<lucr. 2.489>	omnimodis expertus eris, quam quisque det ordo
<lucr. 2.490>	formai speciem totius corporis eius,
<lucr. 2.491>	quod super est, si forte voles variare figuras,
<lucr. 2.492>	addendum partis alias erit. inde sequetur,
<lucr. 2.493>	adsimili ratione alias ut postulet ordo,
<lucr. 2.494>	si tu forte voles etiam variare figuras.
<lucr. 2.495>	ergo formarum novitatem corporis augmen
<lucr. 2.496>	subsequitur. quare non est ut credere possis
<lucr. 2.497>	esse infinitis distantia semina formis,
<lucr. 2.498>	ne quaedam cogas inmani maximitate
<lucr. 2.499>	esse, supra quod iam docui non posse probari.
<lucr. 2.500>	iam tibi barbaricae vestes Meliboeaque fulgens
<lucr. 2.501>	purpura Thessalico concharum tacta colore,
<lucr. 2.502>	aurea pavonum ridenti imbuta lepore
<lucr. 2.503>	saecla novo rerum superata colore iacerent
<lucr. 2.504>	et contemptus odor smyrnae mellisque sapores,
<lucr. 2.505>	et cycnea mele Phoebeaque daedala chordis
<lucr. 2.506>	carmina consimili ratione oppressa silerent;
<lucr. 2.507>	namque aliis aliud praestantius exoreretur.
<lucr. 2.508>	cedere item retro possent in deteriores
<lucr. 2.509>	omnia sic partis, ut diximus in melioris;
<lucr. 2.510>	namque aliis aliud retro quoque taetrius esset
<lucr. 2.511>	naribus auribus atque oculis orisque sapori.
<lucr. 2.512>	quae quoniam non sunt, <sed> rebus reddita certa
<lucr. 2.513>	finis utrimque tenet summam, fateare necessest
<lucr. 2.514>	materiem quoque finitis differe figuris.
<lucr. 2.515>	denique ab ignibus ad gelidas hiemum usque pruinas
<lucr. 2.516>	finitumst retroque pari ratione remensumst.
<lucr. 2.517>	omnis enim calor ac frigus mediique tepores
<lucr. 2.518>	interutrasque iacent explentes ordine summam.
<lucr. 2.519>	ergo finita distant ratione creata,
<lucr. 2.520>	ancipiti quoniam mucroni utrimque notantur,
<lucr. 2.521>	hinc flammis illinc rigidis infesta pruinis.
<lucr. 2.522>	Quod quoniam docui, pergam conectere rem quae
<lucr. 2.523>	ex hoc apta fidem ducat, primordia rerum,
<lucr. 2.524>	inter se simili quae sunt perfecta figura,
<lucr. 2.525>	infinita cluere. etenim distantia cum sit
<lucr. 2.526>	formarum finita, necesse est quae similes sint
<lucr. 2.527>	esse infinitas aut summam materiai
<lucr. 2.528>	finitam constare, id quod non esse probavi.
<lucr. 2.528a>	* * *
<lucr. 2.529>	versibus ostendam corpuscula materiai
<lucr. 2.530>	ex infinito summam rerum usque tenere
<lucr. 2.531>	undique protelo plagarum continuato.
<lucr. 2.532>	nam quod rara vides magis esse animalia quaedam
<lucr. 2.533>	fecundamque magis naturam cernis in illis,
<lucr. 2.534>	at regione locoque alio terrisque remotis
<lucr. 2.535>	multa licet genere esse in eo numerumque repleri;
<lucr. 2.536>	sicut quadripedum cum primis esse videmus
<lucr. 2.537>	in genere anguimanus elephantos, India quorum
<lucr. 2.538>	milibus e multis vallo munitur eburno,
<lucr. 2.539>	ut penitus nequeat penetrari: tanta ferarum
<lucr. 2.540>	vis est, quarum nos perpauca exempla videmus.
<lucr. 2.541>	sed tamen id quoque uti concedam, quam lubet esto
<lucr. 2.542>	unica res quaedem nativo corpore sola,
<lucr. 2.543>	cui similis toto terrarum non sit, in orbi;
<lucr. 2.544>	infinita tamen nisi erit vis materiai,
<lucr. 2.545>	unde ea progigni possit concepta, creari
<lucr. 2.546>	non poterit neque, quod super est, procrescere alique.
<lucr. 2.547>	quippe etenim sumant alii finita per omne
<lucr. 2.548>	corpora iactari unius genitalia rei,
<lucr. 2.549>	unde ubi qua vi et quo pacto congressa coibunt
<lucr. 2.550>	materiae tanto in pelago turbaque aliena?
<lucr. 2.551>	non, ut opinor, habent rationem conciliandi:
<lucr. 2.552>	sed quasi naufragiis magnis multisque coortis
<lucr. 2.553>	disiactare solet magnum mare transtra cavernas
<lucr. 2.554>	antemnas prorem malos tonsasque natantis,
<lucr. 2.555>	per terrarum omnis oras fluitantia aplustra
<lucr. 2.556>	ut videantur et indicium mortalibus edant,
<lucr. 2.557>	infidi maris insidias virisque dolumque
<lucr. 2.558>	ut vitare velint, neve ullo tempore credant,
<lucr. 2.559>	subdola cum ridet placidi pellacia ponti,
<lucr. 2.560>	sic tibi si finita semel primordia quaedam
<lucr. 2.561>	constitues, aevom debebunt sparsa per omnem
<lucr. 2.562>	disiectare aestus diversi materiai,
<lucr. 2.563>	numquam in concilium ut possint compulsa coire
<lucr. 2.564>	nec remorari in concilio nec crescere adaucta;
<lucr. 2.565>	quorum utrumque palam fieri manifesta docet res,
<lucr. 2.566>	et res progigni et genitas procrescere posse.
<lucr. 2.567>	esse igitur genere in quovis primordia rerum
<lucr. 2.568>	infinita palam est, unde omnia suppeditantur.
<lucr. 2.569>	Nec superare queunt motus itaque exitiales
<lucr. 2.570>	perpetuo neque in aeternum sepelire salutem,
<lucr. 2.571>	nec porro rerum genitales auctificique
<lucr. 2.572>	motus perpetuo possunt servare creata.
<lucr. 2.573>	sic aequo geritur certamine principiorum
<lucr. 2.574>	ex infinito contractum tempore bellum.
<lucr. 2.575>	nunc hic nunc illic superant vitalia rerum
<lucr. 2.576>	et superantur item. miscetur funere vagor,
<lucr. 2.577>	quem pueri tollunt visentis luminis oras;
<lucr. 2.578>	nec nox ulla diem neque noctem aurora secutast,
<lucr. 2.579>	quae non audierit mixtos vagitibus aegris
<lucr. 2.580>	ploratus, mortis comites et funeris atri.
<lucr. 2.581>	Illud in his obsignatum quoque rebus habere
<lucr. 2.582>	convenit et memori mandatum mente tenere,
<lucr. 2.583>	nil esse, in promptu quorum natura videtur,
<lucr. 2.584>	quod genere ex uno consistat principiorum,
<lucr. 2.585>	nec quicquam quod non permixto semine constet.
<lucr. 2.586>	et quod cumque magis vis multas possidet in se
<lucr. 2.587>	atque potestates, ita plurima principiorum
<lucr. 2.588>	in sese genera ac varias docet esse figuras.
<lucr. 2.589>	Principio tellus habet in se corpora prima,
<lucr. 2.590>	unde mare inmensum volventes frigora fontes
<lucr. 2.591>	adsidue renovent, habet ignes unde oriantur;
<lucr. 2.592>	nam multis succensa locis ardent sola terrae,
<lucr. 2.593>	ex imis vero furit ignibus impetus Aetnae.
<lucr. 2.594>	tum porro nitidas fruges arbustaque laeta
<lucr. 2.595>	gentibus humanis habet unde extollere possit,
<lucr. 2.596>	unde etiam fluvios frondes et pabula laeta
<lucr. 2.597>	montivago generi possit praebere ferarum.
<lucr. 2.598>	quare magna deum mater materque ferarum
<lucr. 2.599>	et nostri genetrix haec dicta est corporis una.
<lucr. 2.600>	Hanc veteres Graium docti cecinere poetae
<lucr. 2.601>	sedibus in curru biiugos agitare leones,
<lucr. 2.602>	aeris in spatio magnam pendere docentes
<lucr. 2.603>	tellurem neque posse in terra sistere terram.
<lucr. 2.604>	adiunxere feras, quia quamvis effera proles
<lucr. 2.605>	officiis debet molliri victa parentum.
<lucr. 2.606>	muralique caput summum cinxere corona,
<lucr. 2.607>	eximiis munita locis quia sustinet urbes.
<lucr. 2.608>	quo nunc insigni per magnas praedita terras
<lucr. 2.609>	horrifice fertur divinae matris imago.
<lucr. 2.610>	hanc variae gentes antiquo more sacrorum
<lucr. 2.611>	Idaeam vocitant matrem Phrygiasque catervas
<lucr. 2.612>	dant comites, quia primum ex illis finibus edunt
<lucr. 2.613>	per terrarum orbes fruges coepisse creari.
<lucr. 2.614>	Gallos attribuunt, quia, numen qui violarint
<lucr. 2.615>	Matris et ingrati genitoribus inventi sint,
<lucr. 2.616>	significare volunt indignos esse putandos,
<lucr. 2.617>	vivam progeniem qui in oras luminis edant.
<lucr. 2.618>	tympana tenta tonant palmis et cymbala circum
<lucr. 2.619>	concava, raucisonoque minantur cornua cantu,
<lucr. 2.620>	et Phrygio stimulat numero cava tibia mentis,
<lucr. 2.621>	telaque praeportant, violenti signa furoris,
<lucr. 2.622>	ingratos animos atque impia pectora volgi
<lucr. 2.623>	conterrere metu quae possint numine divae.
<lucr. 2.624>	ergo cum primum magnas invecta per urbis
<lucr. 2.625>	munificat tacita mortalis muta salute,
<lucr. 2.626>	aere atque argento sternunt iter omne viarum
<lucr. 2.627>	largifica stipe ditantes ninguntque rosarum
<lucr. 2.628>	floribus umbrantes matrem comitumque catervam.
<lucr. 2.629>	hic armata manus, Curetas nomine Grai
<lucr. 2.630>	quos memorant, Phrygias inter si forte catervas
<lucr. 2.631>	ludunt in numerumque exultant sanguine laeti
<lucr. 2.632>	terrificas capitum quatientes numine cristas,
<lucr. 2.633>	Dictaeos referunt Curetas, qui Iovis illum
<lucr. 2.634>	vagitum in Creta quondam occultasse feruntur,
<lucr. 2.635>	cum pueri circum puerum pernice chorea
<lucr. 2.636>	[armat et in numerum pernice chorea]
<lucr. 2.637>	armati in numerum pulsarent aeribus aera,
<lucr. 2.638>	ne Saturnus eum malis mandaret adeptus
<lucr. 2.639>	aeternumque daret matri sub pectore volnus.
<lucr. 2.640>	propterea magnam armati matrem comitantur,
<lucr. 2.641>	aut quia significant divam praedicere ut armis
<lucr. 2.642>	ac virtute velint patriam defendere terram
<lucr. 2.643>	praesidioque parent decorique parentibus esse.
<lucr. 2.644>	quae bene et eximie quamvis disposta ferantur,
<lucr. 2.645>	longe sunt tamen a vera ratione repulsa.
<lucr. 2.646>	omnis enim per se divom natura necessest
<lucr. 2.647>	inmortali aevo summa cum pace fruatur
<lucr. 2.648>	semota ab nostris rebus seiunctaque longe;
<lucr. 2.649>	nam privata dolore omni, privata periclis,
<lucr. 2.650>	ipsa suis pollens opibus, nihil indiga nostri,
<lucr. 2.651>	nec bene promeritis capitur neque tangitur ira.
<lucr. 2.652>	terra quidem vero caret omni tempore sensu,
<lucr. 2.653>	et quia multarum potitur primordia rerum,
<lucr. 2.654>	multa modis multis effert in lumina solis.
<lucr. 2.655>	hic siquis mare Neptunum Cereremque vocare
<lucr. 2.656>	constituet fruges et Bacchi nomine abuti
<lucr. 2.657>	mavolt quam laticis proprium proferre vocamen,
<lucr. 2.658>	concedamus ut hic terrarum dictitet orbem
<lucr. 2.659>	esse deum matrem, dum vera re tamen ipse
<lucr. 2.680>	religione animum turpi contingere parcat.
<lucr. 2.660>	Saepe itaque ex uno tondentes gramina campo
<lucr. 2.661>	lanigerae pecudes et equorum duellica proles
<lucr. 2.662>	buceriaeque greges eodem sub tegmine caeli
<lucr. 2.663>	ex unoque sitim sedantes flumine aquai
<lucr. 2.664>	dissimili vivont specie retinentque parentum
<lucr. 2.665>	naturam et mores generatim quaeque imitantur.
<lucr. 2.666>	tanta est in quovis genere herbae materiai
<lucr. 2.667>	dissimilis ratio, tanta est in flumine quoque.
<lucr. 2.668>	Hinc porro quamvis animantem ex omnibus unam
<lucr. 2.669>	ossa cruor venae calor umor viscera nervi
<lucr. 2.670>	constituunt, quae sunt porro distantia longe,
<lucr. 2.671>	dissimili perfecta figura principiorum.
<lucr. 2.672>	Tum porro quae cumque igni flammata cremantur.
<lucr. 2.673>	si nil praeterea, tamen haec in corpore tradunt,
<lucr. 2.674>	unde ignem iacere et lumen submittere possint
<lucr. 2.675>	scintillasque agere ac late differre favillam.
<lucr. 2.676>	cetera consimili mentis ratione peragrans
<lucr. 2.677>	invenies igitur multarum semina rerum
<lucr. 2.678>	corpore celare et varias cohibere figuras.
<lucr. 2.679>	Denique multa vides, quibus et color et sapor una
<lucr. 2.681>	reddita sunt cum odore in primis pleraque poma.
<lucr. 2.682>	haec igitur variis debent constare figuris;
<lucr. 2.683>	nidor enim penetrat qua fucus non it in artus,
<lucr. 2.684>	fucus item sorsum, <sorsum> sapor insinuatur
<lucr. 2.685>	sensibus; ut noscas primis differre figuris.
<lucr. 2.686>	dissimiles igitur formae glomeramen in unum
<lucr. 2.687>	conveniunt et res permixto semine constant.
<lucr. 2.688>	Quin etiam passim nostris in versibus ipsis
<lucr. 2.689>	multa elementa vides multis communia verbis,
<lucr. 2.690>	cum tamen inter se versus ac verba necesse est
<lucr. 2.691>	confiteare alia ex aliis constare elementis;
<lucr. 2.692>	non quo multa parum communis littera currat
<lucr. 2.693>	aut nulla inter se duo sint ex omnibus isdem,
<lucr. 2.694>	sed quia non volgo paria omnibus omnia constant.
<lucr. 2.695>	sic aliis in rebus item communia multa
<lucr. 2.696>	multarum rerum cum sint, primordia rerum
<lucr. 2.697>	dissimili tamen inter se consistere summa
<lucr. 2.698>	possunt; ut merito ex aliis constare feratur
<lucr. 2.699>	humanum genus et fruges arbustaque laeta.
<lucr. 2.700>	Nec tamen omnimodis conecti posse putandum est
<lucr. 2.701>	omnia; nam volgo fieri portenta videres,
<lucr. 2.702>	semiferas hominum species existere et altos
<lucr. 2.703>	inter dum ramos egigni corpore vivo
<lucr. 2.704>	multaque conecti terrestria membra marinis,
<lucr. 2.705>	tum flammam taetro spirantis ore Chimaeras
<lucr. 2.706>	pascere naturam per terras omniparentis.
<lucr. 2.707>	quorum nil fieri manifestum est, omnia quando
<lucr. 2.708>	seminibus certis certa genetrice creata
<lucr. 2.709>	conservare genus crescentia posse videmus.
<lucr. 2.710>	scilicet id certa fieri ratione necessust.
<lucr. 2.711>	nam sua cuique cibis ex omnibus intus in artus
<lucr. 2.712>	corpora discedunt conexaque convenientis
<lucr. 2.713>	efficiunt motus; at contra aliena videmus
<lucr. 2.714>	reicere in terras naturam, multaque caecis
<lucr. 2.715>	corporibus fugiunt e corpore percita plagis,
<lucr. 2.716>	quae neque conecti quoquam potuere neque intus
<lucr. 2.717>	vitalis motus consentire atque imitari.
<lucr. 2.718>	sed ne forte putes animalia sola teneri
<lucr. 2.719>	legibus his, quaedam ratio res terminat omnis
<lucr. 2.720>	nam vel uti tota natura dissimiles sunt
<lucr. 2.721>	inter se genitae res quaeque, ita quamque necessest
<lucr. 2.722>	dissimili constare figura principiorum;
<lucr. 2.723>	non quo multa parum simili sint praedita forma,
<lucr. 2.724>	sed quia non volgo paria omnibus omnia constant.
<lucr. 2.725>	semina cum porro distent, differre necessust
<lucr. 2.726>	intervalla vias conexus pondera plagas
<lucr. 2.727>	concursus motus; quae non animalia solum
<lucr. 2.728>	corpora seiungunt, sed terras ac mare totum
<lucr. 2.729>	secernunt caelumque a terris omne retentant.
<lucr. 2.730>	Nunc age dicta meo dulci quaesita labore
<lucr. 2.731>	percipe, ne forte haec albis ex alba rearis
<lucr. 2.732>	principiis esse, ante oculos quae candida cernis,
<lucr. 2.733>	aut ea quae nigrant nigro de semine nata;
<lucr. 2.734>	nive alium quemvis quae sunt inbuta colorem,
<lucr. 2.735>	propterea gerere hunc credas, quod materiai
<lucr. 2.736>	corpora consimili sint eius tincta colore;
<lucr. 2.737>	nullus enim color est omnino materiai
<lucr. 2.738>	corporibus, neque par rebus neque denique dispar.
<lucr. 2.739>	in quae corpora si nullus tibi forte videtur
<lucr. 2.740>	posse animi iniectus fieri, procul avius erras.
<lucr. 2.741>	nam cum caecigeni, solis qui lumina numquam
<lucr. 2.742>	dispexere, tamen cognoscant corpora tactu
<lucr. 2.743>	ex ineunte aevo nullo coniuncta colore,
<lucr. 2.744>	scire licet nostrae quoque menti corpora posse
<lucr. 2.745>	vorti in notitiam nullo circum lita fuco.
<lucr. 2.746>	denique nos ipsi caecis quaecumque tenebris
<lucr. 2.747>	tangimus, haud ullo sentimus tincta colore.
<lucr. 2.748>	Quod quoniam vinco fieri, nunc esse docebo.
<lucr. 2.749>	omnis enim color omnino mutatur in omnis;
<lucr. 2.750>	quod facere haud ullo debent primordia pacto;
<lucr. 2.751>	immutabile enim quiddam superare necessest,
<lucr. 2.752>	ne res ad nihilum redigantur funditus omnes;
<lucr. 2.753>	nam quod cumque suis mutatum finibus exit,
<lucr. 2.754>	continuo hoc mors est illius quod fuit ante.
<lucr. 2.755>	proinde colore cave contingas semina rerum,
<lucr. 2.756>	ne tibi res redeant ad nihilum funditus omnes.
<lucr. 2.757>	Praeterea si nulla coloris principiis est
<lucr. 2.758>	reddita natura et variis sunt praedita formis,
<lucr. 2.759>	e quibus omnigenus gignunt variantque colores,
<lucr. 2.760>	propterea magni quod refert, semina quaeque
<lucr. 2.761>	cum quibus et quali positura contineantur
<lucr. 2.762>	et quos inter se dent motus accipiantque,
<lucr. 2.763>	perfacile extemplo rationem reddere possis,
<lucr. 2.764>	cur ea quae nigro fuerint paulo ante colore,
<lucr. 2.765>	marmoreo fieri possint candore repente,
<lucr. 2.766>	ut mare, cum magni commorunt aequora venti,
<lucr. 2.767>	vertitur in canos candenti marmore fluctus;
<lucr. 2.768>	dicere enim possis, nigrum quod saepe videmus,
<lucr. 2.769>	materies ubi permixta est illius et ordo
<lucr. 2.770>	principiis mutatus et addita demptaque quaedam,
<lucr. 2.771>	continuo id fieri ut candens videatur et album.
<lucr. 2.772>	quod si caeruleis constarent aequora ponti
<lucr. 2.773>	seminibus, nullo possent albescere pacto;
<lucr. 2.774>	nam quo cumque modo perturbes caerula quae sint,
<lucr. 2.775>	numquam in marmoreum possunt migrare colorem.
<lucr. 2.776>	sin alio atque alio sunt semina tincta colore,
<lucr. 2.777>	quae maris efficiunt unum purumque nitorem,
<lucr. 2.778>	ut saepe ex aliis formis variisque figuris
<lucr. 2.779>	efficitur quiddam quadratum unaque figura,
<lucr. 2.780>	conveniebat, ut in quadrato cernimus esse
<lucr. 2.781>	dissimiles formas, ita cernere in aequore ponti
<lucr. 2.782>	aut alio in quovis uno puroque nitore
<lucr. 2.783>	dissimiles longe inter se variosque colores.
<lucr. 2.784>	praeterea nihil officiunt obstantque figurae
<lucr. 2.785>	dissimiles, quo quadratum minus omne sit extra;
<lucr. 2.786>	at varii rerum inpediunt prohibentque colores,
<lucr. 2.787>	quo minus esse uno possit res tota nitore.
<lucr. 2.788>	Tum porro quae ducit et inlicit ut tribuamus
<lucr. 2.789>	principiis rerum non numquam causa colores,
<lucr. 2.790>	occidit, ex albis quoniam non alba creantur,
<lucr. 2.791>	nec quae nigra cluent de nigris, sed variis ex.
<lucr. 2.792>	quippe etenim multo proclivius exorientur
<lucr. 2.793>	candida de nullo quam nigro nata colore
<lucr. 2.794>	aut alio quovis, qui contra pugnet et obstet.
<lucr. 2.795>	Praeterea quoniam nequeunt sine luce colores
<lucr. 2.796>	esse neque in lucem existunt primordia rerum,
<lucr. 2.797>	scire licet quam sint nullo velata colore;
<lucr. 2.798>	qualis enim caecis poterit color esse tenebris?
<lucr. 2.799>	lumine quin ipso mutatur propterea quod
<lucr. 2.800>	recta aut obliqua percussus luce refulget;
<lucr. 2.801>	pluma columbarum quo pacto in sole videtur,
<lucr. 2.802>	quae sita cervices circum collumque coronat;
<lucr. 2.803>	namque alias fit uti claro sit rubra pyropo,
<lucr. 2.804>	inter dum quodam sensu fit uti videatur
<lucr. 2.805>	inter caeruleum viridis miscere zmaragdos.
<lucr. 2.806>	caudaque pavonis, larga cum luce repleta est,
<lucr. 2.807>	consimili mutat ratione obversa colores;
<lucr. 2.808>	qui quoniam quodam gignuntur luminis ictu,
<lucr. 2.809>	scire licet, sine eo fieri non posse putandum est.
<lucr. 2.810>	Et quoniam plagae quoddam genus excipit in se
<lucr. 2.811>	pupula, cum sentire colorem dicitur album,
<lucr. 2.812>	atque aliud porro, nigrum cum et cetera sentit,
<lucr. 2.813>	nec refert ea quae tangas quo forte colore
<lucr. 2.814>	praedita sint, verum quali magis apta figura,
<lucr. 2.815>	scire licet nihil principiis opus esse colore,
<lucr. 2.816>	sed variis formis variantes edere tactus.
<lucr. 2.817>	Praeterea quoniam non certis certa figuris
<lucr. 2.818>	est natura coloris et omnia principiorum
<lucr. 2.819>	formamenta queunt in quovis esse nitore,
<lucr. 2.820>	cur ea quae constant ex illis non pariter sunt
<lucr. 2.821>	omnigenus perfusa coloribus in genere omni?
<lucr. 2.822>	conveniebat enim corvos quoque saepe volantis
<lucr. 2.823>	ex albis album pinnis iactare colorem
<lucr. 2.824>	et nigros fieri nigro de semine cycnos
<lucr. 2.825>	aut alio quovis uno varioque colore.
<lucr. 2.826>	Quin etiam quanto in partes res quaeque minutas
<lucr. 2.827>	distrahitur magis, hoc magis est ut cernere possis
<lucr. 2.828>	evanescere paulatim stinguique colorem;
<lucr. 2.829>	ut fit ubi in parvas partis discerpitur austrum:
<lucr. 2.830>	purpura poeniceusque color clarissimus multo,
<lucr. 2.831>	filatim cum distractum est, disperditur omnis;
<lucr. 2.832>	noscere ut hinc possis prius omnem efflare colorem
<lucr. 2.833>	particulas, quam discedant ad semina rerum.
<lucr. 2.834>	Postremo quoniam non omnia corpora vocem
<lucr. 2.835>	mittere concedis neque odorem, propterea fit
<lucr. 2.836>	ut non omnibus adtribuas sonitus et odores:
<lucr. 2.837>	sic oculis quoniam non omnia cernere quimus,
<lucr. 2.838>	scire licet quaedam tam constare orba colore
<lucr. 2.839>	quam sine odore ullo quaedam sonituque remota,
<lucr. 2.840>	nec minus haec animum cognoscere posse sagacem
<lucr. 2.841>	quam quae sunt aliis rebus privata notare.
<lucr. 2.842>	Sed ne forte putes solo spoliata colore
<lucr. 2.843>	corpora prima manere, etiam secreta teporis
<lucr. 2.844>	sunt ac frigoris omnino calidique vaporis,
<lucr. 2.845>	et sonitu sterila et suco ieiuna feruntur,
<lucr. 2.846>	nec iaciunt ullum proprium de corpore odorem.
<lucr. 2.847>	sicut amaracini blandum stactaeque liquorem
<lucr. 2.848>	et nardi florem, nectar qui naribus halat,
<lucr. 2.849>	cum facere instituas, cum primis quaerere par est,
<lucr. 2.850>	quod licet ac possis reperire, inolentis olivi
<lucr. 2.851>	naturam, nullam quae mittat naribus auram,
<lucr. 2.852>	quam minime ut possit mixtos in corpore odores
<lucr. 2.853>	concoctosque suo contractans perdere viro,
<lucr. 2.854>	propter eandem <rem> debent primordia rerum
<lucr. 2.855>	non adhibere suum gignundis rebus odorem
<lucr. 2.856>	nec sonitum, quoniam nihil ab se mittere possunt,
<lucr. 2.857>	nec simili ratione saporem denique quemquam
<lucr. 2.858>	nec frigus neque item calidum tepidumque vaporem,
<lucr. 2.859>	cetera, quae cum ita sunt tamen ut mortalia constent,
<lucr. 2.860>	molli lenta, fragosa putri, cava corpore raro,
<lucr. 2.861>	omnia sint a principiis seiuncta necessest,
<lucr. 2.862>	inmortalia si volumus subiungere rebus
<lucr. 2.863>	fundamenta, quibus nitatur summa salutis;
<lucr. 2.864>	ne tibi res redeant ad nihilum funditus omnes.
<lucr. 2.865>	Nunc ea quae sentire videmus cumque necessest
<lucr. 2.866>	ex insensilibus tamen omnia confiteare
<lucr. 2.867>	principiis constare. neque id manufesta refutant
<lucr. 2.868>	nec contra pugnant, in promptu cognita quae sunt,
<lucr. 2.869>	sed magis ipsa manu ducunt et credere cogunt
<lucr. 2.870>	ex insensilibus, quod dico, animalia gigni.
<lucr. 2.871>	quippe videre licet vivos existere vermes
<lucr. 2.872>	stercore de taetro, putorem cum sibi nacta est
<lucr. 2.873>	intempestivis ex imbribus umida tellus.
<lucr. 2.874>	Praeterea cunctas itidem res vertere sese.
<lucr. 2.875>	vertunt se fluvii in frondes et pabula laeta
<lucr. 2.876>	in pecudes, vertunt pecudes in corpora nostra
<lucr. 2.877>	naturam, et nostro de corpore saepe ferarum
<lucr. 2.878>	augescunt vires et corpora pennipotentum.
<lucr. 2.879>	ergo omnes natura cibos in corpora viva
<lucr. 2.880>	vertit et hinc sensus animantum procreat omnes,
<lucr. 2.881>	non alia longe ratione atque arida ligna
<lucr. 2.882>	explicat in flammas et <in> ignis omnia versat.
<lucr. 2.883>	iamne vides igitur magni primordia rerum
<lucr. 2.884>	referre in quali sint ordine quaeque locata
<lucr. 2.885>	et commixta quibus dent motus accipiantque?
<lucr. 2.886>	Tum porro, quid id est, animum quod percutit, ipsum,
<lucr. 2.887>	quod movet et varios sensus expromere cogit,
<lucr. 2.888>	ex insensilibus ne credas sensile gigni?
<lucr. 2.889>	ni mirum lapides et ligna et terra quod una
<lucr. 2.890>	mixta tamen nequeunt vitalem reddere sensum.
<lucr. 2.891>	illud in his igitur rebus meminisse decebit,
<lucr. 2.892>	non ex omnibus omnino, quaecumque creant res
<lucr. 2.893>	sensilia, extemplo me gigni dicere sensus,
<lucr. 2.894>	sed magni referre ea primum quantula constent,
<lucr. 2.895>	sensile quae faciunt, et qua sint praedita forma,
<lucr. 2.896>	motibus ordinibus posituris denique quae sint.
<lucr. 2.897>	quarum nil rerum in lignis glaebisque videmus;
<lucr. 2.898>	et tamen haec, cum sunt quasi putrefacta per imbres,
<lucr. 2.899>	vermiculos pariunt, quia corpora materiai
<lucr. 2.900>	antiquis ex ordinibus permota nova re
<lucr. 2.901>	conciliantur ita ut debent animalia gigni.
<lucr. 2.902>	Deinde ex sensilibus qui sensile posse creari
<lucr. 2.903>	constituunt, porro ex aliis sentire sueti
<lucr. 2.903a>	* * *
<lucr. 2.904>	mollia cum faciunt; nam sensus iungitur omnis
<lucr. 2.905>	visceribus nervis venis, quae cumque videmus
<lucr. 2.906>	mollia mortali consistere corpore creta.
<lucr. 2.907>	sed tamen esto iam posse haec aeterna manere;
<lucr. 2.908>	nempe tamen debent aut sensum partis habere
<lucr. 2.909>	aut similis totis animalibus esse putari.
<lucr. 2.910>	at nequeant per se partes sentire necesse est:
<lucr. 2.911>	namque animus sensus membrorum respuit omnis,
<lucr. 2.912>	nec manus a nobis potis est secreta neque ulla
<lucr. 2.913>	corporis omnino sensum pars sola tenere.
<lucr. 2.914>	linquitur ut totis animantibus adsimulentur,
<lucr. 2.915>	vitali ut possint consentire undique sensu.
<lucr. 2.916>	qui poterunt igitur rerum primordia dici
<lucr. 2.917>	et leti vitare vias, animalia cum sint,
<lucr. 2.918>	atque animalia <sint> mortalibus una eademque?
<lucr. 2.919>	quod tamen ut possint, at coetu concilioque
<lucr. 2.920>	nil facient praeter volgum turbamque animantum,
<lucr. 2.921>	scilicet ut nequeant homines armenta feraeque
<lucr. 2.922>	inter sese ullam rem gignere conveniundo.
<lucr. 2.923>	sic itidem quae sentimus sentire necessest.
<lucr. 2.924>	quod si forte suum dimittunt corpore sensum
<lucr. 2.925>	atque alium capiunt, quid opus fuit adtribui id quod
<lucr. 2.926>	detrahitur? tum praeterea, quod fudimus ante,
<lucr. 2.927>	quatinus in pullos animalis vertier ova
<lucr. 2.928>	cernimus alituum vermisque effervere terra,
<lucr. 2.929>	intempestivos quam putor cepit ob imbris,
<lucr. 2.930>	scire licet gigni posse ex non sensibus sensus.
<lucr. 2.931>	Quod si forte aliquis dicet, dum taxat oriri
<lucr. 2.932>	posse ex non sensu sensus mutabilitate,
<lucr. 2.933>	aut aliquo tamquam partu quod proditur extra,
<lucr. 2.934>	huic satis illud erit planum facere atque probare,
<lucr. 2.935>	non fieri partum nisi concilio ante coacto,
<lucr. 2.936>	nec quicquam commutari sine conciliatu.
<lucr. 2.937>	Principio nequeunt ullius corporis esse
<lucr. 2.938>	sensus ante ipsam genitam naturam animantis,
<lucr. 2.939>	ni mirum quia materies disiecta tenetur
<lucr. 2.940>	aere fluminibus terris terraque creatis,
<lucr. 2.941>	nec congressa modo vitalis convenientes
<lucr. 2.942>	contulit inter se motus, quibus omnituentes
<lucr. 2.943>	accensi sensus animantem quamque tuentur.
<lucr. 2.944>	Praeterea quamvis animantem grandior ictus,
<lucr. 2.945>	quam patitur natura, repente adfligit et omnis
<lucr. 2.946>	corporis atque animi pergit confundere sensus.
<lucr. 2.947>	dissoluuntur enim positurae principiorum
<lucr. 2.948>	et penitus motus vitales inpediuntur,
<lucr. 2.949>	donec materies omnis concussa per artus
<lucr. 2.950>	vitalis animae nodos a corpore solvit
<lucr. 2.951>	dispersamque foras per caulas eiecit omnis;
<lucr. 2.952>	nam quid praeterea facere ictum posse reamur
<lucr. 2.953>	oblatum, nisi discutere ac dissolvere quaeque?
<lucr. 2.954>	fit quoque uti soleant minus oblato acriter ictu
<lucr. 2.955>	reliqui motus vitalis vincere saepe,
<lucr. 2.956>	vincere et ingentis plagae sedare tumultus
<lucr. 2.957>	inque suos quicquid rursus revocare meatus
<lucr. 2.958>	et quasi iam leti dominantem in corpore motum
<lucr. 2.959>	discutere ac paene amissos accendere sensus;
<lucr. 2.960>	nam qua re potius leti iam limine ab ipso
<lucr. 2.961>	ad vitam possint conlecta mente reverti,
<lucr. 2.962>	quam quo decursum prope iam siet ire et abire?
<lucr. 2.963>	Praeterea, quoniam dolor est, ubi materiai
<lucr. 2.964>	corpora vi quadam per viscera viva per artus
<lucr. 2.965>	sollicitata suis trepidant in sedibus intus,
<lucr. 2.966>	inque locum quando remigrant, fit blanda voluptas,
<lucr. 2.967>	scire licet nullo primordia posse dolore
<lucr. 2.968>	temptari nullamque voluptatem capere ex se;
<lucr. 2.969>	quandoquidem non sunt ex ullis principiorum
<lucr. 2.970>	corporibus, quorum motus novitate laborent
<lucr. 2.971>	aut aliquem fructum capiant dulcedinis almae.
<lucr. 2.972>	haut igitur debent esse ullo praedita sensu.
<lucr. 2.973>	Denique uti possint sentire animalia quaeque,
<lucr. 2.974>	principiis si iam est sensus tribuendus eorum,
<lucr. 2.975>	quid, genus humanum propritim de quibus auctumst?
<lucr. 2.976>	scilicet et risu tremulo concussa cachinnant
<lucr. 2.977>	et lacrimis spargunt rorantibus ora genasque
<lucr. 2.978>	multaque de rerum mixtura dicere callent
<lucr. 2.979>	et sibi proporro quae sint primordia quaerunt;
<lucr. 2.980>	quando quidem totis mortalibus adsimulata
<lucr. 2.981>	ipsa quoque ex aliis debent constare elementis,
<lucr. 2.982>	inde alia ex aliis, nusquam consistere ut ausis;
<lucr. 2.983>	quippe sequar, quod cumque loqui ridereque dices
<lucr. 2.984>	et sapere, ex aliis eadem haec facientibus ut sit.
<lucr. 2.985>	quod si delira haec furiosaque cernimus esse
<lucr. 2.986>	et ridere potest non ex ridentibus auctus,
<lucr. 2.987>	et sapere et doctis rationem reddere dictis
<lucr. 2.988>	non ex seminibus sapientibus atque disertis,
<lucr. 2.989>	qui minus esse queant ea quae sentire videmus
<lucr. 2.990>	seminibus permixta carentibus undique sensu?
<lucr. 2.991>	Denique caelesti sumus omnes semine oriundi;
<lucr. 2.992>	omnibus ille idem pater est, unde alma liquentis
<lucr. 2.993>	umoris guttas mater cum terra recepit,
<lucr. 2.994>	feta parit nitidas fruges arbustaque laeta
<lucr. 2.995>	et genus humanum, parit omnia saecla ferarum,
<lucr. 2.996>	pabula cum praebet, quibus omnes corpora pascunt
<lucr. 2.997>	et dulcem ducunt vitam prolemque propagant;
<lucr. 2.998>	qua propter merito maternum nomen adepta est.
<lucr. 2.999>	cedit item retro, de terra quod fuit ante,
<lucr. 2.1000>	in terras, et quod missumst ex aetheris oris,
<lucr. 2.1001>	id rursum caeli rellatum templa receptant.
<lucr. 2.1002>	nec sic interemit mors res ut materiai
<lucr. 2.1003>	corpora conficiat, sed coetum dissupat ollis;
<lucr. 2.1004>	inde aliis aliud coniungit et efficit, omnis
<lucr. 2.1005>	res ut convertant formas mutentque colores
<lucr. 2.1006>	et capiant sensus et puncto tempore reddant;
<lucr. 2.1007>	ut noscas referre earum primordia rerum
<lucr. 2.1008>	cum quibus et quali positura contineantur
<lucr. 2.1009>	et quos inter se dent motus accipiantque,
<lucr. 2.1010>	neve putes aeterna penes residere potesse
<lucr. 2.1011>	corpora prima quod in summis fluitare videmus
<lucr. 2.1012>	rebus et interdum nasci subitoque perire.
<lucr. 2.1013>	quin etiam refert nostris in versibus ipsis
<lucr. 2.1014>	cum quibus et quali sint ordine quaeque locata;
<lucr. 2.1015>	namque eadem caelum mare terras flumina solem
<lucr. 2.1016>	significant, eadem fruges arbusta animantis;
<lucr. 2.1017>	si non omnia sunt, at multo maxima pars est
<lucr. 2.1018>	consimilis; verum positura discrepitant res.
<lucr. 2.1019>	sic ipsis in rebus item iam materiai
<lucr. 2.1020>	[intervalla vias conexus pondera plagas]
<lucr. 2.1021>	concursus motus ordo positura figurae
<lucr. 2.1022>	cum permutantur, mutari res quoque debent.
<lucr. 2.1023>	Nunc animum nobis adhibe veram ad rationem.
<lucr. 2.1024>	nam tibi vehementer nova res molitur ad auris
<lucr. 2.1025>	accedere et nova se species ostendere rerum.
<lucr. 2.1026>	sed neque tam facilis res ulla est, quin ea primum
<lucr. 2.1027>	difficilis magis ad credendum constet, itemque
<lucr. 2.1028>	nil adeo magnum neque tam mirabile quicquam,
<lucr. 2.1029>	quod non paulatim minuant mirarier omnes,
<lucr. 2.1030>	principio caeli clarum purumque colorem
<lucr. 2.1031>	quaeque in se cohibet, palantia sidera passim,
<lucr. 2.1032>	lunamque et solis praeclara luce nitorem;
<lucr. 2.1033>	omnia quae nunc si primum mortalibus essent
<lucr. 2.1034>	ex improviso si sint obiecta repente,
<lucr. 2.1035>	quid magis his rebus poterat mirabile dici,
<lucr. 2.1036>	aut minus ante quod auderent fore credere gentes?
<lucr. 2.1037>	nil, ut opinor; ita haec species miranda fuisset.
<lucr. 2.1038>	quam tibi iam nemo fessus satiate videndi,
<lucr. 2.1039>	suspicere in caeli dignatur lucida templa.
<lucr. 2.1040>	desine qua propter novitate exterritus ipsa
<lucr. 2.1041>	expuere ex animo rationem, sed magis acri
<lucr. 2.1042>	iudicio perpende, et si tibi vera videntur,
<lucr. 2.1043>	dede manus, aut, si falsum est, accingere contra.
<lucr. 2.1044>	quaerit enim rationem animus, cum summa loci sit
<lucr. 2.1045>	infinita foris haec extra moenia mundi,
<lucr. 2.1046>	quid sit ibi porro, quo prospicere usque velit mens
<lucr. 2.1047>	atque animi iactus liber quo pervolet ipse.
<lucr. 2.1048>	Principio nobis in cunctas undique partis
<lucr. 2.1049>	et latere ex utroque <supra> supterque per omne
<lucr. 2.1050>	nulla est finis; uti docui, res ipsaque per se
<lucr. 2.1051>	vociferatur, et elucet natura profundi.
<lucr. 2.1052>	nullo iam pacto veri simile esse putandumst,
<lucr. 2.1053>	undique cum vorsum spatium vacet infinitum
<lucr. 2.1054>	seminaque innumero numero summaque profunda
<lucr. 2.1055>	multimodis volitent aeterno percita motu,
<lucr. 2.1056>	hunc unum terrarum orbem caelumque creatum,
<lucr. 2.1057>	nil agere illa foris tot corpora materiai;
<lucr. 2.1058>	cum praesertim hic sit natura factus et ipsa
<lucr. 2.1059>	sponte sua forte offensando semina rerum
<lucr. 2.1060>	multimodis temere in cassum frustraque coacta
<lucr. 2.1061>	tandem coluerunt ea quae coniecta repente
<lucr. 2.1062>	magnarum rerum fierent exordia semper,
<lucr. 2.1063>	terrai maris et caeli generisque animantum.
<lucr. 2.1064>	quare etiam atque etiam talis fateare necesse est
<lucr. 2.1065>	esse alios alibi congressus materiai,
<lucr. 2.1066>	qualis hic est, avido complexu quem tenet aether.
<lucr. 2.1067>	Praeterea cum materies est multa parata,
<lucr. 2.1068>	cum locus est praesto nec res nec causa moratur
<lucr. 2.1069>	ulla, geri debent ni mirum et confieri res.
<lucr. 2.1070>	nunc et seminibus si tanta est copia, quantam
<lucr. 2.1071>	enumerare aetas animantum non queat omnis,
<lucr. 2.1072>	quis eadem natura manet, quae semina rerum
<lucr. 2.1073>	conicere in loca quaeque queat simili ratione
<lucr. 2.1074>	atque huc sunt coniecta, necesse est confiteare
<lucr. 2.1075>	esse alios aliis terrarum in partibus orbis
<lucr. 2.1076>	et varias hominum gentis et saecla ferarum.
<lucr. 2.1077>	Huc accedit ut in summa res nulla sit una,
<lucr. 2.1078>	unica quae gignatur et unica solaque crescat,
<lucr. 2.1079>	quin aliquoius siet saecli permultaque eodem
<lucr. 2.1080>	sint genere. in primis animalibus indice mente
<lucr. 2.1081>	invenies sic montivagum genus esse ferarum,
<lucr. 2.1082>	sic hominum geminam prolem, sic denique mutas
<lucr. 2.1083>	squamigerum pecudes et corpora cuncta volantum.
<lucr. 2.1084>	qua propter caelum simili ratione fatendumst
<lucr. 2.1085>	terramque et solem, lunam mare cetera quae sunt,
<lucr. 2.1086>	non esse unica, sed numero magis innumerali;
<lucr. 2.1087>	quando quidem vitae depactus terminus alte
<lucr. 2.1088>	tam manet haec et tam nativo corpore constant
<lucr. 2.1089>	quam genus omne, quod his generatimst rebus abundans.
<lucr. 2.1090>	Quae bene cognita si teneas, natura videtur
<lucr. 2.1091>	libera continuo, dominis privata superbis,
<lucr. 2.1092>	ipsa sua per se sponte omnia dis agere expers.
<lucr. 2.1093>	nam pro sancta deum tranquilla pectora pace
<lucr. 2.1094>	quae placidum degunt aevom vitamque serenam,
<lucr. 2.1095>	quis regere immensi summam, quis habere profundi
<lucr. 2.1096>	indu manu validas potis est moderanter habenas,
<lucr. 2.1097>	quis pariter caelos omnis convertere et omnis
<lucr. 2.1098>	ignibus aetheriis terras suffire feracis,
<lucr. 2.1099>	omnibus inve locis esse omni tempore praesto,
<lucr. 2.1100>	nubibus ut tenebras faciat caelique serena
<lucr. 2.1101>	concutiat sonitu, tum fulmina mittat et aedis
<lucr. 2.1102>	saepe suas disturbet et in deserta recedens
<lucr. 2.1103>	saeviat exercens telum, quod saepe nocentes
<lucr. 2.1104>	praeterit exanimatque indignos inque merentes?
<lucr. 2.1105>	Multaque post mundi tempus genitale diemque
<lucr. 2.1106>	primigenum maris et terrae solisque coortum
<lucr. 2.1107>	addita corpora sunt extrinsecus, addita circum
<lucr. 2.1108>	semina, quae magnum iaculando contulit omne,
<lucr. 2.1109>	unde mare et terrae possent augescere et unde
<lucr. 2.1110>	appareret spatium caeli domus altaque tecta
<lucr. 2.1111>	tolleret a terris procul et consurgeret aer.
<lucr. 2.1112>	nam sua cuique, locis ex omnibus, omnia plagis
<lucr. 2.1113>	corpora distribuuntur et ad sua saecla recedunt,
<lucr. 2.1114>	umor ad umorem, terreno corpore terra
<lucr. 2.1115>	crescit et ignem ignes procudunt aetheraque <aether>,
<lucr. 2.1116>	donique ad extremum crescendi perfica finem
<lucr. 2.1117>	omnia perduxit rerum natura creatrix;
<lucr. 2.1118>	ut fit ubi nihilo iam plus est quod datur intra
<lucr. 2.1119>	vitalis venas quam quod fluit atque recedit.
<lucr. 2.1120>	omnibus hic aetas debet consistere rebus,
<lucr. 2.1121>	hic natura suis refrenat viribus auctum.
<lucr. 2.1122>	nam quae cumque vides hilaro grandescere adauctu
<lucr. 2.1123>	paulatimque gradus aetatis scandere adultae,
<lucr. 2.1124>	plura sibi adsumunt quam de se corpora mittunt,
<lucr. 2.1125>	dum facile in venas cibus omnis inditur et dum
<lucr. 2.1126>	non ita sunt late dispessa, ut multa remittant
<lucr. 2.1127>	et plus dispendi faciant quam vescitur aetas.
<lucr. 2.1128>	nam certe fluere atque recedere corpora rebus
<lucr. 2.1129>	multa manus dandum est; sed plura accedere debent,
<lucr. 2.1130>	donec alescendi summum tetigere cacumen.
<lucr. 2.1131>	inde minutatim vires et robur adultum
<lucr. 2.1132>	frangit et in partem peiorem liquitur aetas.
<lucr. 2.1133>	quippe etenim quanto est res amplior, augmine adempto,
<lucr. 2.1134>	et quo latior est, in cunctas undique partis
<lucr. 2.1135>	plura modo dispargit et a se corpora mittit,
<lucr. 2.1136>	nec facile in venas cibus omnis diditur ei
<lucr. 2.1137>	nec satis est, pro quam largos exaestuat aestus,
<lucr. 2.1138>	unde queat tantum suboriri ac subpeditare.
<lucr. 2.1139>	iure igitur pereunt, cum rarefacta fluendo
<lucr. 2.1140>	sunt et cum externis succumbunt omnia plagis,
<lucr. 2.1141>	quando quidem grandi cibus aevo denique defit,
<lucr. 2.1142>	nec tuditantia rem cessant extrinsecus ullam
<lucr. 2.1143>	corpora conficere et plagis infesta domare.
<lucr. 2.1144>	Sic igitur magni quoque circum moenia mundi
<lucr. 2.1145>	expugnata dabunt labem putrisque ruinas;
<lucr. 2.1146>	omnia debet enim cibus integrare novando
<lucr. 2.1147>	et fulcire cibus, <cibus> omnia sustentare,
<lucr. 2.1148>	ne quiquam, quoniam nec venae perpetiuntur
<lucr. 2.1149>	quod satis est, neque quantum opus est natura ministrat.
<lucr. 2.1150>	Iamque adeo fracta est aetas effetaque tellus
<lucr. 2.1151>	vix animalia parva creat, quae cuncta creavit
<lucr. 2.1152>	saecla deditque ferarum ingentia corpora partu.
<lucr. 2.1153>	haud, ut opinor, enim mortalia saecla superne
<lucr. 2.1154>	aurea de caelo demisit funis in arva
<lucr. 2.1155>	nec mare nec fluctus plangentis saxa crearunt,
<lucr. 2.1156>	sed genuit tellus eadem quae nunc alit ex se.
<lucr. 2.1157>	praeterea nitidas fruges vinetaque laeta
<lucr. 2.1158>	sponte sua primum mortalibus ipsa creavit,
<lucr. 2.1159>	ipsa dedit dulcis fetus et pabula laeta;
<lucr. 2.1160>	quae nunc vix nostro grandescunt aucta labore,
<lucr. 2.1161>	conterimusque boves et viris agricolarum,
<lucr. 2.1162>	conficimus ferrum vix arvis suppeditati:
<lucr. 2.1163>	usque adeo parcunt fetus augentque laborem.
<lucr. 2.1164>	iamque caput quassans grandis suspirat arator
<lucr. 2.1165>	crebrius, in cassum magnos cecidisse labores,
<lucr. 2.1166>	et cum tempora temporibus praesentia confert
<lucr. 2.1167>	praeteritis, laudat fortunas saepe parentis.
<lucr. 2.1168>	tristis item vetulae vitis sator atque <vietae>
<lucr. 2.1169>	temporis incusat momen saeclumque fatigat,
<lucr. 2.1170>	et crepat, antiquum genus ut pietate repletum
<lucr. 2.1171>	perfacile angustis tolerarit finibus aevom,
<lucr. 2.1172>	cum minor esset agri multo modus ante viritim;
<lucr. 2.1173>	nec tenet omnia paulatim tabescere et ire
<lucr. 2.1174>	ad capulum spatio aetatis defessa vetusto.

