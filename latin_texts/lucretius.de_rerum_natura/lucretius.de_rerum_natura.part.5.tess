<lucr. 5.1>	Quis potis est dignum pollenti pectore carmen
<lucr. 5.2>	condere pro rerum maiestate hisque repertis?
<lucr. 5.3>	quisve valet verbis tantum, qui fingere laudes
<lucr. 5.4>	pro meritis eius possit, qui talia nobis
<lucr. 5.5>	pectore parta suo quaesitaque praemia liquit?
<lucr. 5.6>	nemo, ut opinor, erit mortali corpore cretus.
<lucr. 5.7>	nam si, ut ipsa petit maiestas cognita rerum,
<lucr. 5.8>	dicendum est, deus ille fuit, deus, inclyte Memmi,
<lucr. 5.9>	qui princeps vitae rationem invenit eam quae
<lucr. 5.10>	nunc appellatur sapientia, quique per artem
<lucr. 5.11>	fluctibus et tantis vitam tantisque tenebris
<lucr. 5.12>	in tam tranquillo et tam clara luce locavit.
<lucr. 5.13>	confer enim divina aliorum antiqua reperta.
<lucr. 5.14>	namque Ceres fertur fruges Liberque liquoris
<lucr. 5.15>	vitigeni laticem mortalibus instituisse;
<lucr. 5.16>	cum tamen his posset sine rebus vita manere,
<lucr. 5.17>	ut fama est aliquas etiam nunc vivere gentis.
<lucr. 5.18>	at bene non poterat sine puro pectore vivi;
<lucr. 5.19>	quo magis hic merito nobis deus esse videtur,
<lucr. 5.20>	ex quo nunc etiam per magnas didita gentis
<lucr. 5.21>	dulcia permulcent animos solacia vitae.
<lucr. 5.22>	Herculis antistare autem si facta putabis,
<lucr. 5.23>	longius a vera multo ratione ferere.
<lucr. 5.24>	quid Nemeaeus enim nobis nunc magnus hiatus
<lucr. 5.25>	ille leonis obesset et horrens Arcadius sus,
<lucr. 5.26>	tanto opere officerent nobis Stymphala colentes?
<lucr. 5.27>	denique quid Cretae taurus Lernaeaque pestis
<lucr. 5.28>	hydra venenatis posset vallata colubris?
<lucr. 5.29>	quidve tripectora tergemini vis Geryonai
<lucr. 5.30>	et Diomedis equi spirantes naribus ignem
<lucr. 5.31>	Thracia Bistoniasque plagas atque Ismara propter
<lucr. 5.32>	aureaque Hesperidum servans fulgentia mala,
<lucr. 5.33>	asper, acerba tuens, immani corpore serpens
<lucr. 5.34>	arboris amplexus stirpes? quid denique obesset
<lucr. 5.35>	propter Atlanteum litus pelagique severa,
<lucr. 5.36>	quo neque noster adit quisquam nec barbarus audet?
<lucr. 5.37>	cetera de genere hoc quae sunt portenta perempta,
<lucr. 5.38>	si non victa forent, quid tandem viva nocerent?
<lucr. 5.39>	nil, ut opinor: ita ad satiatem terra ferarum
<lucr. 5.40>	nunc etiam scatit et trepido terrore repleta est
<lucr. 5.41>	per nemora ac montes magnos silvasque profundas;
<lucr. 5.42>	quae loca vitandi plerumque est nostra potestas.
<lucr. 5.43>	at nisi purgatumst pectus, quae proelia nobis
<lucr. 5.44>	atque pericula tumst ingratis insinuandum!
<lucr. 5.45>	quantae tum scindunt hominem cuppedinis acres
<lucr. 5.46>	sollicitum curae quantique perinde timores!
<lucr. 5.47>	quidve superbia spurcitia ac petulantia? quantas
<lucr. 5.48>	efficiunt clades! quid luxus desidiaeque?
<lucr. 5.49>	haec igitur qui cuncta subegerit ex animoque
<lucr. 5.50>	expulerit dictis, non armis, nonne decebit
<lucr. 5.51>	hunc hominem numero divom dignarier esse?
<lucr. 5.52>	cum bene praesertim multa ac divinitus ipsis
<lucr. 5.53>	iam mortalibus e divis dare dicta suerit
<lucr. 5.54>	atque omnem rerum naturam pandere dictis.
<lucr. 5.55>	Cuius ego ingressus vestigia dum rationes
<lucr. 5.56>	persequor ac doceo dictis, quo quaeque creata
<lucr. 5.57>	foedere sint, in eo quam sit durare necessum
<lucr. 5.58>	nec validas valeant aevi rescindere leges,
<lucr. 5.59>	quo genere in primis animi natura reperta est
<lucr. 5.60>	nativo primum consistere corpore creta,
<lucr. 5.61>	nec posse incolumem magnum durare per aevum,
<lucr. 5.62>	sed simulacra solere in somnis fallere mentem,
<lucr. 5.63>	cernere cum videamur eum quem vita reliquit,
<lucr. 5.64>	quod super est, nunc huc rationis detulit ordo,
<lucr. 5.65>	ut mihi mortali consistere corpore mundum
<lucr. 5.66>	nativomque simul ratio reddunda sit esse;
<lucr. 5.67>	et quibus ille modis congressus materiai
<lucr. 5.68>	fundarit terram caelum mare sidera solem
<lucr. 5.69>	lunaique globum; tum quae tellure animantes
<lucr. 5.70>	extiterint, et quae nullo sint tempore natae;
<lucr. 5.71>	quove modo genus humanum variante loquella
<lucr. 5.72>	coeperit inter se vesci per nomina rerum;
<lucr. 5.73>	et quibus ille modis divom metus insinuarit
<lucr. 5.74>	pectora, terrarum qui in orbi sancta tuetur
<lucr. 5.75>	fana lacus lucos aras simulacraque divom.
<lucr. 5.76>	praeterea solis cursus lunaeque meatus
<lucr. 5.77>	expediam qua vi flectat natura gubernans;
<lucr. 5.78>	ne forte haec inter caelum terramque reamur
<lucr. 5.79>	libera sponte sua cursus lustrare perennis,
<lucr. 5.80>	morigera ad fruges augendas atque animantis,
<lucr. 5.81>	neve aliqua divom volvi ratione putemus.
<lucr. 5.82>	nam bene qui didicere deos securum agere aevom,
<lucr. 5.83>	si tamen interea mirantur qua ratione
<lucr. 5.84>	quaeque geri possint, praesertim rebus in illis
<lucr. 5.85>	quae supera caput aetheriis cernuntur in oris,
<lucr. 5.86>	rursus in antiquas referuntur religiones
<lucr. 5.87>	et dominos acris adsciscunt, omnia posse
<lucr. 5.88>	quos miseri credunt, ignari quid queat esse,
<lucr. 5.89>	quid nequeat, finita potestas denique cuique
<lucr. 5.90>	qua nam sit ratione atque alte terminus haerens.
<lucr. 5.91>	Quod super est, ne te in promissis plura moremur,
<lucr. 5.92>	principio maria ac terras caelumque tuere;
<lucr. 5.93>	quorum naturam triplicem, tria corpora, Memmi,
<lucr. 5.94>	tris species tam dissimilis, tria talia texta,
<lucr. 5.95>	una dies dabit exitio, multosque per annos
<lucr. 5.96>	sustentata ruet moles et machina mundi.
<lucr. 5.97>	nec me animi fallit quam res nova miraque menti
<lucr. 5.98>	accidat exitium caeli terraeque futurum,
<lucr. 5.99>	et quam difficile id mihi sit pervincere dictis;
<lucr. 5.100>	ut fit ubi insolitam rem adportes auribus ante
<lucr. 5.101>	nec tamen hanc possis oculorum subdere visu
<lucr. 5.102>	nec iacere indu manus, via qua munita fidei
<lucr. 5.103>	proxima fert humanum in pectus templaque mentis.
<lucr. 5.104>	sed tamen effabor. dictis dabit ipsa fidem res
<lucr. 5.105>	forsitan et graviter terrarum motibus ortis
<lucr. 5.106>	omnia conquassari in parvo tempore cernes.
<lucr. 5.107>	quod procul a nobis flectat fortuna gubernans,
<lucr. 5.108>	et ratio potius quam res persuadeat ipsa
<lucr. 5.109>	succidere horrisono posse omnia victa fragore.
<lucr. 5.110>	Qua prius adgrediar quam de re fundere fata
<lucr. 5.111>	sanctius et multo certa ratione magis quam
<lucr. 5.112>	Pythia quae tripode a Phoebi lauroque profatur,
<lucr. 5.113>	multa tibi expediam doctis solacia dictis;
<lucr. 5.114>	religione refrenatus ne forte rearis
<lucr. 5.115>	terras et solem et caelum, mare sidera lunam,
<lucr. 5.116>	corpore divino debere aeterna manere,
<lucr. 5.117>	proptereaque putes ritu par esse Gigantum
<lucr. 5.118>	pendere eos poenas inmani pro scelere omnis,
<lucr. 5.119>	qui ratione sua disturbent moenia mundi
<lucr. 5.120>	praeclarumque velint caeli restinguere solem
<lucr. 5.121>	inmortalia mortali sermone notantes;
<lucr. 5.122>	quae procul usque adeo divino a numine distent
<lucr. 5.123>	inque deum numero quae sint indigna videri,
<lucr. 5.124>	notitiam potius praebere ut posse putentur
<lucr. 5.125>	quid sit vitali motu sensuque remotum.
<lucr. 5.126>	quippe etenim non est, cum quovis corpore ut esse
<lucr. 5.127>	posse animi natura putetur consiliumque.
<lucr. 5.128>	sicut in aethere non arbor, non aequore salso
<lucr. 5.129>	nubes esse queunt neque pisces vivere in arvis
<lucr. 5.130>	nec cruor in lignis neque saxis sucus inesse,
<lucr. 5.131>	certum ac dispositumst ubi quicquid crescat et insit,
<lucr. 5.132>	sic animi natura nequit sine corpore oriri
<lucr. 5.133>	sola neque a nervis et sanguine longius esse.
<lucr. 5.134>	quod si posset enim, multo prius ipsa animi vis
<lucr. 5.135>	in capite aut umeris aut imis calcibus esse
<lucr. 5.136>	posset et innasci quavis in parte soleret,
<lucr. 5.137>	tandem in eodem homine atque in eodem vase manere.
<lucr. 5.138>	quod quoniam nostro quoque constat corpore certum
<lucr. 5.139>	dispositumque videtur ubi esse et crescere possit
<lucr. 5.140>	seorsum anima atque animus, tanto magis infitiandum
<lucr. 5.141>	totum posse extra corpus formamque animalem
<lucr. 5.142>	putribus in glebis terrarum aut solis in igni
<lucr. 5.143>	aut in aqua durare aut altis aetheris oris.
<lucr. 5.144>	haud igitur constant divino praedita sensu,
<lucr. 5.145>	quandoquidem nequeunt vitaliter esse animata.
<lucr. 5.146>	Illud item non est ut possis credere, sedes
<lucr. 5.147>	esse deum sanctas in mundi partibus ullis.
<lucr. 5.148>	tenvis enim natura deum longeque remota
<lucr. 5.149>	sensibus ab nostris animi vix mente videtur;
<lucr. 5.150>	quae quoniam manuum tactum suffugit et ictum,
<lucr. 5.151>	tactile nil nobis quod sit contingere debet;
<lucr. 5.152>	tangere enim non quit quod tangi non licet ipsum.
<lucr. 5.153>	quare etiam sedes quoque nostris sedibus esse
<lucr. 5.154>	dissimiles debent, tenues de corpore eorum;
<lucr. 5.155>	quae tibi posterius largo sermone probabo.
<lucr. 5.156>	Dicere porro hominum causa voluisse parare
<lucr. 5.157>	praeclaram mundi naturam proptereaque
<lucr. 5.158>	adlaudabile opus divom laudare decere
<lucr. 5.159>	aeternumque putare atque inmortale futurum,
<lucr. 5.160>	nec fas esse, deum quod sit ratione vetusta
<lucr. 5.161>	gentibus humanis fundatum perpetuo aevo,
<lucr. 5.162>	sollicitare suis ulla vi ex sedibus umquam
<lucr. 5.163>	nec verbis vexare et ab imo evertere summa,
<lucr. 5.164>	cetera de genere hoc adfingere et addere, Memmi,
<lucr. 5.165>	desiperest. quid enim inmortalibus atque beatis
<lucr. 5.166>	gratia nostra queat largirier emolumenti,
<lucr. 5.167>	ut nostra quicquam causa gerere adgrediantur?
<lucr. 5.168>	quidve novi potuit tanto post ante quietos
<lucr. 5.169>	inlicere ut cuperent vitam mutare priorem?
<lucr. 5.170>	nam gaudere novis rebus debere videtur
<lucr. 5.171>	cui veteres obsunt; sed cui nihil accidit aegri
<lucr. 5.172>	tempore in ante acto, cum pulchre degeret aevom,
<lucr. 5.173>	quid potuit novitatis amorem accendere tali?
<lucr. 5.174>	quidve mali fuerat nobis non esse creatis?
<lucr. 5.175>	an, credo, in tenebris vita ac maerore iacebat,
<lucr. 5.176>	donec diluxit rerum genitalis origo?
<lucr. 5.177>	natus enim debet qui cumque est velle manere
<lucr. 5.178>	in vita, donec retinebit blanda voluptas;
<lucr. 5.179>	qui numquam vero vitae gustavit amorem
<lucr. 5.180>	nec fuit in numero, quid obest non esse creatum?
<lucr. 5.181>	exemplum porro gignundis rebus et ipsa
<lucr. 5.182>	notities hominum divis unde insita primum est,
<lucr. 5.183>	quid vellent facere ut scirent animoque viderent,
<lucr. 5.184>	quove modost umquam vis cognita principiorum
<lucr. 5.185>	quidque inter sese permutato ordine possent.
<lucr. 5.186>	si non ipsa dedit speciem natura creandi?
<lucr. 5.187>	namque ita multa modis multis primordia rerum
<lucr. 5.188>	ex infinito iam tempore percita plagis
<lucr. 5.189>	ponderibusque suis consuerunt concita ferri
<lucr. 5.190>	omnimodisque coire atque omnia pertemptare,
<lucr. 5.191>	quae cumque inter se possint congressa creare,
<lucr. 5.192>	ut non sit mirum, si in talis disposituras
<lucr. 5.193>	deciderunt quoque et in talis venere meatus,
<lucr. 5.194>	qualibus haec rerum geritur nunc summa novando.
<lucr. 5.195>	Quod [si] iam rerum ignorem primordia quae sint,
<lucr. 5.196>	hoc tamen ex ipsis caeli rationibus ausim
<lucr. 5.197>	confirmare aliisque ex rebus reddere multis,
<lucr. 5.198>	nequaquam nobis divinitus esse paratam
<lucr. 5.199>	naturam rerum: tanta stat praedita culpa.
<lucr. 5.200>	principio quantum caeli tegit impetus ingens,
<lucr. 5.201>	inde avidam partem montes silvaeque ferarum
<lucr. 5.202>	possedere, tenent rupes vastaeque paludes
<lucr. 5.203>	et mare, quod late terrarum distinet oras.
<lucr. 5.204>	inde duas porro prope partis fervidus ardor
<lucr. 5.205>	adsiduusque geli casus mortalibus aufert.
<lucr. 5.206>	quod super est arvi, tamen id natura sua vi
<lucr. 5.207>	sentibus obducat, ni vis humana resistat
<lucr. 5.208>	vitai causa valido consueta bidenti
<lucr. 5.209>	ingemere et terram pressis proscindere aratris.
<lucr. 5.210>	si non fecundas vertentes vomere glebas
<lucr. 5.211>	terraique solum subigentes cimus ad ortus.
<lucr. 5.212>	sponte sua nequeant liquidas existere in auras.
<lucr. 5.213>	et tamen inter dum magno quaesita labore
<lucr. 5.214>	cum iam per terras frondent atque omnia florent,
<lucr. 5.215>	aut nimiis torret fervoribus aetherius sol
<lucr. 5.216>	aut subiti peremunt imbris gelidaeque pruinae
<lucr. 5.217>	flabraque ventorum violento turbine vexant.
<lucr. 5.218>	praeterea genus horriferum natura ferarum
<lucr. 5.219>	humanae genti infestum terraque marique
<lucr. 5.220>	cur alit atque auget? cur anni tempora morbos
<lucr. 5.221>	adportant? quare mors inmatura vagatur?
<lucr. 5.222>	tum porro puer, ut saevis proiectus ab undis
<lucr. 5.223>	navita, nudus humi iacet infans indigus omni
<lucr. 5.224>	vitali auxilio, cum primum in luminis oras
<lucr. 5.225>	nixibus ex alvo matris natura profudit,
<lucr. 5.226>	vagituque locum lugubri complet, ut aequumst
<lucr. 5.227>	cui tantum in vita restet transire malorum.
<lucr. 5.228>	at variae crescunt pecudes armenta feraeque
<lucr. 5.229>	nec crepitacillis opus est nec cuiquam adhibendast
<lucr. 5.230>	almae nutricis blanda atque infracta loquella
<lucr. 5.231>	nec varias quaerunt vestes pro tempore caeli,
<lucr. 5.232>	denique non armis opus est, non moenibus altis,
<lucr. 5.233>	qui sua tutentur, quando omnibus omnia large
<lucr. 5.234>	tellus ipsa parit naturaque daedala rerum.
<lucr. 5.235>	Principio quoniam terrai corpus et umor
<lucr. 5.236>	aurarumque leves animae calidique vapores,
<lucr. 5.237>	e quibus haec rerum consistere summa videtur,
<lucr. 5.238>	omnia nativo ac mortali corpore constant,
<lucr. 5.239>	debet eodem omnis mundi natura putari.
<lucr. 5.240>	quippe etenim, quorum partis et membra videmus
<lucr. 5.241>	corpore nativo mortalibus esse figuris,
<lucr. 5.242>	haec eadem ferme mortalia cernimus esse
<lucr. 5.243>	et nativa simul. qua propter maxima mundi
<lucr. 5.244>	cum videam membra ac partis consumpta regigni,
<lucr. 5.245>	scire licet caeli quoque item terraeque fuisse
<lucr. 5.246>	principiale aliquod tempus clademque futuram.
<lucr. 5.247>	Illud in his rebus ne corripuisse rearis
<lucr. 5.248>	me mihi, quod terram atque ignem mortalia sumpsi
<lucr. 5.249>	esse neque umorem dubitavi aurasque perire
<lucr. 5.250>	atque eadem gigni rursusque augescere dixi.
<lucr. 5.251>	principio pars terrai non nulla, perusta
<lucr. 5.252>	solibus adsiduis, multa pulsata pedum vi,
<lucr. 5.253>	pulveris exhalat nebulam nubesque volantis,
<lucr. 5.254>	quas validi toto dispergunt aëre venti.
<lucr. 5.255>	pars etiam glebarum ad diluviem revocatur
<lucr. 5.256>	imbribus et ripas radentia flumina rodunt.
<lucr. 5.257>	praeterea pro parte sua, quod cumque alit auget,
<lucr. 5.258>	redditur; et quoniam dubio procul esse videtur
<lucr. 5.259>	omniparens eadem rerum commune sepulcrum.
<lucr. 5.260>	ergo terra tibi libatur et aucta recrescit.
<lucr. 5.261>	Quod super est, umore novo mare flumina fontes
<lucr. 5.262>	semper abundare et latices manare perennis
<lucr. 5.263>	nil opus est verbis: magnus decursus aquarum
<lucr. 5.264>	undique declarat. sed primum quicquid aquai
<lucr. 5.265>	tollitur in summaque fit ut nihil umor abundet,
<lucr. 5.266>	partim quod validi verrentes aequora venti
<lucr. 5.267>	deminuunt radiisque retexens aetherius sol,
<lucr. 5.268>	partim quod supter per terras diditur omnis;
<lucr. 5.269>	percolatur enim virus retroque remanat
<lucr. 5.270>	materies umoris et ad caput amnibus omnis
<lucr. 5.271>	convenit, inde super terras fluit agmine dulci
<lucr. 5.272>	qua via secta semel liquido pede detulit undas.
<lucr. 5.273>	Aëra nunc igitur dicam, qui corpore toto
<lucr. 5.274>	innumerabiliter privas mutatur in horas.
<lucr. 5.275>	semper enim, quod cumque fluit de rebus, id omne
<lucr. 5.276>	aëris in magnum fertur mare; qui nisi contra
<lucr. 5.277>	corpora retribuat rebus recreetque fluentis,
<lucr. 5.278>	omnia iam resoluta forent et in aëra versa.
<lucr. 5.279>	haut igitur cessat gigni de rebus et in res
<lucr. 5.280>	reccidere, adsidue quoniam fluere omnia constat.
<lucr. 5.281>	Largus item liquidi fons luminis, aetherius sol,
<lucr. 5.282>	inrigat adsidue caelum candore recenti
<lucr. 5.283>	suppeditatque novo confestim lumine lumen.
<lucr. 5.284>	nam primum quicquid fulgoris disperit ei,
<lucr. 5.285>	quo cumque accidit. id licet hinc cognoscere possis,
<lucr. 5.286>	quod simul ac primum nubes succedere soli
<lucr. 5.287>	coepere et radios inter quasi rumpere lucis,
<lucr. 5.288>	extemplo inferior pars horum disperit omnis
<lucr. 5.289>	terraque inumbratur qua nimbi cumque feruntur;
<lucr. 5.290>	ut noscas splendore novo res semper egere
<lucr. 5.291>	et primum iactum fulgoris quemque perire
<lucr. 5.292>	nec ratione alia res posse in sole videri,
<lucr. 5.293>	perpetuo ni suppeditet lucis caput ipsum.
<lucr. 5.294>	quin etiam nocturna tibi, terrestria quae sunt,
<lucr. 5.295>	lumina, pendentes lychni claraeque coruscis
<lucr. 5.296>	fulguribus pingues multa caligine taedae
<lucr. 5.297>	consimili properant ratione, ardore ministro,
<lucr. 5.298>	suppeditare novom lumen, tremere ignibus instant,
<lucr. 5.299>	instant, nec loca lux inter quasi rupta relinquit:
<lucr. 5.300>	usque adeo properanter ab omnibus ignibus ei
<lucr. 5.301>	exitium celeri celeratur origine flammae.
<lucr. 5.302>	sic igitur solem lunam stellasque putandum
<lucr. 5.303>	ex alio atque alio lucem iactare subortu
<lucr. 5.304>	et primum quicquid flammarum perdere semper,
<lucr. 5.305>	inviolabilia haec ne credas forte vigere.
<lucr. 5.306>	Denique non lapides quoque vinci cernis ab aevo,
<lucr. 5.307>	non altas turris ruere et putrescere saxa,
<lucr. 5.308>	non delubra deum simulacraque fessa fatisci
<lucr. 5.309>	nec sanctum numen fati protollere finis
<lucr. 5.310>	posse neque adversus naturae foedera niti?
<lucr. 5.311>	denique non monimenta virum dilapsa videmus,
<lucr. 5.312>	[quaerere proporro, sibi cumque senescere credas,]
<lucr. 5.313>	non ruere avolsos silices a montibus altis
<lucr. 5.314>	nec validas aevi vires perferre patique
<lucr. 5.315>	finiti? neque enim caderent avolsa repente,
<lucr. 5.316>	ex infinito quae tempore pertolerassent
<lucr. 5.317>	omnia tormenta aetatis, privata fragore.
<lucr. 5.318>	Denique iam tuere hoc, circum supraque quod omne
<lucr. 5.319>	continet amplexu terram: si procreat ex se
<lucr. 5.320>	omnia, quod quidam memorant, recipitque perempta,
<lucr. 5.321>	totum nativum mortali corpore constat.
<lucr. 5.322>	nam quod cumque alias ex se res auget alitque,
<lucr. 5.323>	deminui debet, recreari, cum recipit res.
<lucr. 5.324>	Praeterea si nulla fuit genitalis origo
<lucr. 5.325>	terrarum et caeli semperque aeterna fuere,
<lucr. 5.326>	cur supera bellum Thebanum et funera Troiae
<lucr. 5.327>	non alias alii quoque res cecinere poëtae?
<lucr. 5.328>	quo tot facta virum totiens cecidere neque usquam
<lucr. 5.329>	aeternis famae monimentis insita florent?
<lucr. 5.330>	verum, ut opinor, habet novitatem summa recensque
<lucr. 5.331>	naturast mundi neque pridem exordia cepit.
<lucr. 5.332>	quare etiam quaedam nunc artes expoliuntur,
<lucr. 5.333>	nunc etiam augescunt; nunc addita navigiis sunt
<lucr. 5.334>	multa, modo organici melicos peperere sonores,
<lucr. 5.335>	denique natura haec rerum ratioque repertast
<lucr. 5.336>	nuper, et hanc primus cum primis ipse repertus
<lucr. 5.337>	nunc ego sum in patrias qui possim vertere voces.
<lucr. 5.338>	Quod si forte fuisse ante hac eadem omnia credis,
<lucr. 5.339>	sed periise hominum torrenti saecla vapore,
<lucr. 5.340>	aut cecidisse urbis magno vexamine mundi,
<lucr. 5.341>	aut ex imbribus adsiduis exisse rapaces
<lucr. 5.342>	per terras amnes atque oppida coperuisse.
<lucr. 5.343>	tanto quique magis victus fateare necessest
<lucr. 5.344>	exitium quoque terrarum caelique futurum;
<lucr. 5.345>	nam cum res tantis morbis tantisque periclis
<lucr. 5.346>	temptarentur, ibi si tristior incubuisset
<lucr. 5.347>	causa, darent late cladem magnasque ruinas.
<lucr. 5.348>	nec ratione alia mortales esse videmur,
<lucr. 5.349>	inter nos nisi quod morbis aegrescimus isdem
<lucr. 5.350>	atque illi quos a vita natura removit.
<lucr. 5.351>	Praeterea quae cumque manent aeterna necessust
<lucr. 5.352>	aut, quia sunt solido cum corpore, respuere ictus
<lucr. 5.353>	nec penetrare pati sibi quicquam quod queat artas
<lucr. 5.354>	dissociare intus partis, ut materiai
<lucr. 5.355>	corpora sunt, quorum naturam ostendimus ante,
<lucr. 5.356>	aut ideo durare aetatem posse per omnem,
<lucr. 5.357>	plagarum quia sunt expertia, sicut inane est,
<lucr. 5.358>	quod manet intactum neque ab ictu fungitur hilum,
<lucr. 5.359>	aut etiam quia nulla loci sit copia circum,
<lucr. 5.360>	quo quasi res possint discedere dissoluique,
<lucr. 5.361>	sicut summarum summa est aeterna, neque extra
<lucr. 5.362>	qui locus est quo dissiliant neque corpora sunt quae
<lucr. 5.363>	possint incidere et valida dissolvere plaga.
<lucr. 5.364>	at neque, uti docui, solido cum corpore mundi
<lucr. 5.365>	naturast, quoniam admixtumst in rebus inane,
<lucr. 5.366>	nec tamen est ut inane, neque autem corpora desunt,
<lucr. 5.367>	ex infinito quae possint forte coorta
<lucr. 5.368>	corruere hanc rerum violento turbine summam
<lucr. 5.369>	aut aliam quamvis cladem inportare pericli,
<lucr. 5.370>	nec porro natura loci spatiumque profundi
<lucr. 5.371>	deficit, exspargi quo possint moenia mundi,
<lucr. 5.372>	aut alia quavis possunt vi pulsa perire.
<lucr. 5.373>	haut igitur leti praeclusa est ianua caelo
<lucr. 5.374>	nec soli terraeque neque altis aequoris undis,
<lucr. 5.375>	sed patet immani et vasto respectat hiatu.
<lucr. 5.376>	quare etiam nativa necessumst confiteare
<lucr. 5.377>	haec eadem; neque enim, mortali corpore quae sunt,
<lucr. 5.378>	ex infinito iam tempore adhuc potuissent
<lucr. 5.379>	inmensi validas aevi contemnere vires.
<lucr. 5.380>	Denique tantopere inter se cum maxima mundi
<lucr. 5.381>	pugnent membra, pio nequaquam concita bello,
<lucr. 5.382>	nonne vides aliquam longi certaminis ollis
<lucr. 5.383>	posse dari finem, vel cum sol et vapor omnis
<lucr. 5.384>	omnibus epotis umoribus exsuperarint?
<lucr. 5.385>	quod facere intendunt, neque adhuc conata patrantur;
<lucr. 5.386>	tantum suppeditant amnes ultraque minantur
<lucr. 5.387>	omnia diluviare ex alto gurgite ponti:
<lucr. 5.388>	ne quiquam, quoniam verrentes aequora venti
<lucr. 5.389>	deminuunt radiisque retexens aetherius sol,
<lucr. 5.390>	et siccare prius confidunt omnia posse
<lucr. 5.391>	quam liquor incepti possit contingere finem.
<lucr. 5.392>	tantum spirantes aequo certamine bellum
<lucr. 5.393>	magnis [inter se] de rebus cernere certant,
<lucr. 5.394>	cum semel interea fuerit superantior ignis
<lucr. 5.395>	et semel, ut fama est, umor regnarit in arvis.
<lucr. 5.396>	ignis enim superavit et ambiens multa perussit,
<lucr. 5.397>	avia cum Phaethonta rapax vis solis equorum
<lucr. 5.398>	aethere raptavit toto terrasque per omnis.
<lucr. 5.399>	at pater omnipotens ira tum percitus acri
<lucr. 5.400>	magnanimum Phaethonta repenti fulminis ictu
<lucr. 5.401>	deturbavit equis in terram, Solque cadenti
<lucr. 5.402>	obvius aeternam succepit lampada mundi
<lucr. 5.403>	disiectosque redegit equos iunxitque trementis,
<lucr. 5.404>	inde suum per iter recreavit cuncta gubernans,
<lucr. 5.405>	scilicet ut veteres Graium cecinere poëtae.
<lucr. 5.406>	quod procul a vera nimis est ratione repulsum.
<lucr. 5.407>	ignis enim superare potest ubi materiai
<lucr. 5.408>	ex infinito sunt corpora plura coorta;
<lucr. 5.409>	inde cadunt vires aliqua ratione revictae,
<lucr. 5.410>	aut pereunt res exustae torrentibus auris.
<lucr. 5.411>	umor item quondam coepit superare coortus,
<lucr. 5.412>	ut fama est, hominum vitas quando obruit undis;
<lucr. 5.413>	inde ubi vis aliqua ratione aversa recessit,
<lucr. 5.414>	ex infinito fuerat quae cumque coorta,
<lucr. 5.415>	constiterunt imbres et flumina vim minuerunt.
<lucr. 5.416>	Sed quibus ille modis coniectus materiai
<lucr. 5.417>	fundarit terram et caelum pontique profunda,
<lucr. 5.418>	solis lunai cursus, ex ordine ponam.
<lucr. 5.419>	nam certe neque consilio primordia rerum
<lucr. 5.420>	ordine se suo quaeque sagaci mente locarunt
<lucr. 5.421>	nec quos quaeque darent motus pepigere profecto;
<lucr. 5.422>	sed quia multa modis multis primordia rerum
<lucr. 5.423>	ex infinito iam tempore percita plagis
<lucr. 5.424>	ponderibusque suis consuerunt concita ferri
<lucr. 5.425>	omnimodisque coire atque omnia pertemptare,
<lucr. 5.426>	quae cumque inter se possent congressa creare,
<lucr. 5.427>	propterea fit uti magnum volgata per aevom
<lucr. 5.428>	omnigenus coetus et motus experiundo
<lucr. 5.429>	tandem conveniant ea quae coniecta repente
<lucr. 5.430>	magnarum rerum fiunt exordia saepe,
<lucr. 5.431>	terrai maris et caeli generisque animantum.
<lucr. 5.432>	Hic neque tum solis rota cerni lumine largo
<lucr. 5.433>	altivolans poterat nec magni sidera mundi
<lucr. 5.434>	nec mare nec caelum nec denique terra neque aër
<lucr. 5.435>	nec similis nostris rebus res ulla videri,
<lucr. 5.436>	sed nova tempestas quaedam molesque coorta.
<lucr. 5.437>	diffugere inde loci partes coepere paresque
<lucr. 5.438>	cum paribus iungi res et discludere mundum
<lucr. 5.439>	membraque dividere et magnas disponere partes
<lucr. 5.440>	omnigenis e principiis, discordia quorum
<lucr. 5.441>	intervalla vias conexus pondera plagas
<lucr. 5.442>	concursus motus turbabat proelia miscens
<lucr. 5.443>	propter dissimilis formas variasque figuras,
<lucr. 5.444>	quod non omnia sic poterant coniuncta manere
<lucr. 5.445>	nec motus inter sese dare convenientis,
<lucr. 5.446>	hoc est, a terris altum secernere caelum,
<lucr. 5.447>	et sorsum mare, uti secreto umore pateret,
<lucr. 5.448>	seorsus item puri secretique aetheris ignes.
<lucr. 5.449>	Quippe etenim primum terrai corpora quaeque,
<lucr. 5.450>	propterea quod erant gravia et perplexa, coibant
<lucr. 5.451>	in medio atque imas capiebant omnia sedes;
<lucr. 5.452>	quae quanto magis inter se perplexa coibant,
<lucr. 5.453>	tam magis expressere ea quae mare sidera solem
<lucr. 5.454>	lunamque efficerent et magni moenia mundi;
<lucr. 5.455>	omnia enim magis haec e levibus atque rutundis
<lucr. 5.456>	seminibus multoque minoribus sunt elementis
<lucr. 5.457>	quam tellus. ideo per rara foramina terrae
<lucr. 5.458>	partibus erumpens primus se sustulit aether
<lucr. 5.459>	ignifer et multos secum levis abstulit ignis,
<lucr. 5.460>	non alia longe ratione ac saepe videmus,
<lucr. 5.461>	aurea cum primum gemmantis rore per herbas
<lucr. 5.462>	matutina rubent radiati lumina solis
<lucr. 5.463>	exhalantque lacus nebulam fluviique perennes
<lucr. 5.464>	ipsaque ut inter dum tellus fumare videtur;
<lucr. 5.465>	omnia quae sursum cum conciliantur, in alto
<lucr. 5.466>	corpore concreto subtexunt nubila caelum.
<lucr. 5.467>	sic igitur tum se levis ac diffusilis aether
<lucr. 5.468>	corpore concreto circum datus undique saepsit
<lucr. 5.469>	et late diffusus in omnis undique partis
<lucr. 5.470>	omnia sic avido complexu cetera saepsit.
<lucr. 5.471>	hunc exordia sunt solis lunaeque secuta,
<lucr. 5.472>	interutrasque globi quorum vertuntur in auris;
<lucr. 5.473>	quae neque terra sibi adscivit nec maximus aether,
<lucr. 5.474>	quod neque tam fuerunt gravia ut depressa sederent,
<lucr. 5.475>	nec levia ut possent per summas labier oras,
<lucr. 5.476>	et tamen interutrasque ita sunt, ut corpora viva
<lucr. 5.477>	versent et partes ut mundi totius extent;
<lucr. 5.478>	quod genus in nobis quaedam licet in statione
<lucr. 5.479>	membra manere, tamen cum sint ea quae moveantur.
<lucr. 5.480>	his igitur rebus retractis terra repente,
<lucr. 5.481>	maxuma qua nunc se ponti plaga caerula tendit,
<lucr. 5.482>	succidit et salso suffudit gurgite fossas.
<lucr. 5.483>	inque dies quanto circum magis aetheris aestus
<lucr. 5.484>	et radii solis cogebant undique terram
<lucr. 5.485>	verberibus crebris extrema ad limina fartam
<lucr. 5.486>	in medio ut propulsa suo condensa coiret,
<lucr. 5.487>	tam magis expressus salsus de corpore sudor
<lucr. 5.488>	augebat mare manando camposque natantis,
<lucr. 5.489>	et tanto magis illa foras elapsa volabant
<lucr. 5.490>	corpora multa vaporis et aëris altaque caeli
<lucr. 5.491>	densabant procul a terris fulgentia templa.
<lucr. 5.492>	sidebant campi, crescebant montibus altis
<lucr. 5.493>	ascensus; neque enim poterant subsidere saxa
<lucr. 5.494>	nec pariter tantundem omnes succumbere partis.
<lucr. 5.495>	Sic igitur terrae concreto corpore pondus
<lucr. 5.496>	constitit atque omnis mundi quasi limus in imum
<lucr. 5.497>	confluxit gravis et subsedit funditus ut faex;
<lucr. 5.498>	inde mare, inde aër, inde aether ignifer ipse
<lucr. 5.499>	corporibus liquidis sunt omnia pura relicta
<lucr. 5.500>	et leviora aliis alia, et liquidissimus aether
<lucr. 5.501>	atque levissimus aërias super influit auras
<lucr. 5.502>	nec liquidum corpus turbantibus aëris auris
<lucr. 5.503>	commiscet; sinit haec violentis omnia verti
<lucr. 5.504>	turbinibus, sinit incertis turbare procellis,
<lucr. 5.505>	ipse suos ignis certo fert impete labens.
<lucr. 5.506>	nam modice fluere atque uno posse aethera nisu
<lucr. 5.507>	significat Pontos, mare certo quod fluit aestu
<lucr. 5.508>	unum labendi conservans usque tenorem.
<lucr. 5.509>	Motibus astrorum nunc quae sit causa canamus.
<lucr. 5.510>	principio magnus caeli si vortitur orbis,
<lucr. 5.511>	ex utraque polum parti premere aëra nobis
<lucr. 5.512>	dicendum est extraque tenere et claudere utrimque;
<lucr. 5.513>	inde alium supra fluere atque intendere eodem
<lucr. 5.514>	quo volvenda micant aeterni sidera mundi;
<lucr. 5.515>	aut alium supter, contra qui subvehat orbem,
<lucr. 5.516>	ut fluvios versare rotas atque austra videmus.
<lucr. 5.517>	est etiam quoque uti possit caelum omne manere
<lucr. 5.518>	in statione, tamen cum lucida signa ferantur,
<lucr. 5.519>	sive quod inclusi rapidi sunt aetheris aestus
<lucr. 5.520>	quaerentesque viam circum versantur et ignes
<lucr. 5.521>	passim per caeli volvunt summania templa,
<lucr. 5.522>	sive aliunde fluens alicunde extrinsecus aër
<lucr. 5.523>	versat agens ignis, sive ipsi serpere possunt,
<lucr. 5.524>	quo cuiusque cibus vocat atque invitat euntis,
<lucr. 5.525>	flammea per caelum pascentis corpora passim.
<lucr. 5.526>	nam quid in hoc mundo sit eorum ponere certum
<lucr. 5.527>	difficilest; sed quid possit fiatque per omne
<lucr. 5.528>	in variis mundis varia ratione creatis,
<lucr. 5.529>	id doceo plurisque sequor disponere causas,
<lucr. 5.530>	motibus astrorum quae possint esse per omne;
<lucr. 5.531>	e quibus una tamen sit et haec quoque causa necessest,
<lucr. 5.532>	quae vegeat motum signis; sed quae sit earum
<lucr. 5.533>	praecipere haud quaquamst pedetemptim progredientis.
<lucr. 5.534>	Terraque ut in media mundi regione quiescat,
<lucr. 5.535>	evanescere paulatim et decrescere pondus
<lucr. 5.536>	convenit atque aliam naturam supter habere
<lucr. 5.537>	ex ineunte aevo coniunctam atque uniter aptam
<lucr. 5.538>	partibus aëriis mundi, quibus insita vivit.
<lucr. 5.539>	propterea non est oneri neque deprimit auras,
<lucr. 5.540>	ut sua cuique homini nullo sunt pondere membra
<lucr. 5.541>	nec caput est oneri collo nec denique totum
<lucr. 5.542>	corporis in pedibus pondus sentimus inesse;
<lucr. 5.543>	at quae cumque foris veniunt inpostaque nobis
<lucr. 5.544>	pondera sunt laedunt, permulto saepe minora.
<lucr. 5.545>	usque adeo magni refert quid quaeque queat res.
<lucr. 5.546>	sic igitur tellus non est aliena repente
<lucr. 5.547>	allata atque auris aliunde obiecta alienis,
<lucr. 5.548>	sed pariter prima concepta ab origine mundi
<lucr. 5.549>	certaque pars eius, quasi nobis membra videntur.
<lucr. 5.550>	Praeterea grandi tonitru concussa repente
<lucr. 5.551>	terra supra quae se sunt concutit omnia motu;
<lucr. 5.552>	quod facere haut ulla posset ratione, nisi esset
<lucr. 5.553>	partibus aëriis mundi caeloque revincta;
<lucr. 5.554>	nam communibus inter se radicibus haerent
<lucr. 5.555>	ex ineunte aevo coniuncta atque uniter aucta.
<lucr. 5.556>	Nonne vides etiam quam magno pondere nobis
<lucr. 5.557>	sustineat corpus tenuissima vis animai,
<lucr. 5.558>	propterea quia tam coniuncta atque uniter apta est?
<lucr. 5.559>	Denique iam saltu pernici tollere corpus
<lucr. 5.560>	quid potis est nisi vis animae, quae membra gubernat?
<lucr. 5.561>	iamne vides quantum tenuis natura valere
<lucr. 5.562>	possit, ubi est coniuncta gravi cum corpore, ut aër
<lucr. 5.563>	coniunctus terris et nobis est animi vis?
<lucr. 5.564>	Nec nimio solis maior rota nec minor ardor
<lucr. 5.565>	esse potest, nostris quam sensibus esse videtur.
<lucr. 5.566>	nam quibus e spatiis cumque ignes lumina possunt
<lucr. 5.567>	adiicere et calidum membris adflare vaporem,
<lucr. 5.568>	nil magnis intervallis de corpore libant
<lucr. 5.569>	flammarum, nihil ad speciem est contractior ignis.
<lucr. 5.570>	proinde, calor quoniam solis lumenque profusum
<lucr. 5.571>	perveniunt nostros ad sensus et loca fulgent,
<lucr. 5.572>	forma quoque hinc solis debet filumque videri,
<lucr. 5.573>	nil adeo ut possis plus aut minus addere vere.
<lucr. 5.574>	[perveniunt nostros ad sensus et loca fulgent]
<lucr. 5.575>	lunaque sive notho fertur loca lumine lustrans,
<lucr. 5.576>	sive suam proprio iactat de corpore lucem,
<lucr. 5.577>	quidquid id est, nihilo fertur maiore figura
<lucr. 5.578>	quam, nostris oculis qua cernimus, esse videtur.
<lucr. 5.579>	nam prius omnia, quae longe semota tuemur
<lucr. 5.580>	aëra per multum, specie confusa videntur
<lucr. 5.581>	quam minui filum. quapropter luna necesse est,
<lucr. 5.582>	quandoquidem claram speciem certamque figuram
<lucr. 5.583>	praebet, ut est oris extremis cumque notata,
<lucr. 5.584>	quanta quoquest, tanta hinc nobis videatur in alto.
<lucr. 5.585>	postremo quos cumque vides hinc aetheris ignes,
<lucr. 5.586>	scire licet perquam pauxillo posse minores
<lucr. 5.587>	esse vel exigua maioris parte brevique.
<lucr. 5.588>	quandoquidem quos cumque in terris cernimus [ignes],
<lucr. 5.589>	dum tremor [et] clarus dum cernitur ardor eorum,
<lucr. 5.590>	perparvom quiddam inter dum mutare videntur
<lucr. 5.591>	alteram utram in partem filum, quo longius absunt.
<lucr. 5.592>	Illud item non est mirandum, qua ratione
<lucr. 5.593>	tantulus ille queat tantum sol mittere lumen,
<lucr. 5.594>	quod maria ac terras omnis caelumque rigando
<lucr. 5.595>	compleat et calido perfundat cuncta vapore.
<lucr. 5.596>	[quanta quoquest tanta hinc nobis videatur in alto]
<lucr. 5.597>	nam licet hinc mundi patefactum totius unum
<lucr. 5.598>	largifluum fontem scatere atque erumpere lumen,
<lucr. 5.599>	ex omni mundo quia sic elementa vaporis
<lucr. 5.600>	undique conveniunt et sic coniectus eorum
<lucr. 5.601>	confluit, ex uno capite hic ut profluat ardor.
<lucr. 5.602>	nonne vides etiam quam late parvus aquai
<lucr. 5.603>	prata riget fons inter dum campisque redundet?
<lucr. 5.604>	est etiam quoque uti non magno solis ab igni
<lucr. 5.605>	aëra percipiat calidis fervoribus ardor,
<lucr. 5.606>	opportunus ita est si forte et idoneus aër,
<lucr. 5.607>	ut queat accendi parvis ardoribus ictus;
<lucr. 5.608>	quod genus inter dum segetes stipulamque videmus
<lucr. 5.609>	accidere ex una scintilla incendia passim.
<lucr. 5.610>	forsitan et rosea sol alte lampade lucens
<lucr. 5.611>	possideat multum caecis fervoribus ignem
<lucr. 5.612>	circum se, nullo qui sit fulgore notatus,
<lucr. 5.613>	aestifer ut tantum radiorum exaugeat ictum.
<lucr. 5.614>	Nec ratio solis simplex [et] recta patescit,
<lucr. 5.615>	quo pacto aestivis e partibus aegocerotis
<lucr. 5.616>	brumalis adeat flexus atque inde revertens
<lucr. 5.617>	canceris ut vertat metas ad solstitialis,
<lucr. 5.618>	lunaque mensibus id spatium videatur obire,
<lucr. 5.619>	annua sol in quo consumit tempora cursu.
<lucr. 5.620>	non, inquam, simplex his rebus reddita causast.
<lucr. 5.621>	nam fieri vel cum primis id posse videtur,
<lucr. 5.622>	Democriti quod sancta viri sententia ponit,
<lucr. 5.623>	quanto quaeque magis sint terram sidera propter,
<lucr. 5.624>	tanto posse minus cum caeli turbine ferri;
<lucr. 5.625>	evanescere enim rapidas illius et acris
<lucr. 5.626>	imminui supter viris, ideoque relinqui
<lucr. 5.627>	paulatim solem cum posterioribus signis,
<lucr. 5.628>	inferior multo quod sit quam fervida signa.
<lucr. 5.629>	et magis hoc lunam: quanto demissior eius
<lucr. 5.630>	cursus abest procul a caelo terrisque propinquat,
<lucr. 5.631>	tanto posse minus cum signis tendere cursum.
<lucr. 5.632>	flaccidiore etiam quanto iam turbine fertur
<lucr. 5.633>	inferior quam sol, tanto magis omnia signa
<lucr. 5.634>	hanc adipiscuntur circum praeterque feruntur.
<lucr. 5.635>	propterea fit ut haec ad signum quodque reverti
<lucr. 5.636>	mobilius videatur, ad hanc quia signa revisunt.
<lucr. 5.637>	fit quoque ut e mundi transversis partibus aër
<lucr. 5.638>	alternis certo fluere alter tempore possit,
<lucr. 5.639>	qui queat aestivis solem detrudere signis
<lucr. 5.640>	brumalis usque ad flexus gelidumque rigorem,
<lucr. 5.641>	et qui reiciat gelidis a frigoris umbris
<lucr. 5.642>	aestiferas usque in partis et fervida signa.
<lucr. 5.643>	et ratione pari lunam stellasque putandumst,
<lucr. 5.644>	quae volvunt magnos in magnis orbibus annos,
<lucr. 5.645>	aëribus posse alternis e partibus ire.
<lucr. 5.646>	nonne vides etiam diversis nubila ventis
<lucr. 5.647>	diversas ire in partis inferna supernis?
<lucr. 5.648>	qui minus illa queant per magnos aetheris orbis
<lucr. 5.649>	aestibus inter se diversis sidera ferri?
<lucr. 5.650>	At nox obruit ingenti caligine terras,
<lucr. 5.651>	aut ubi de longo cursu sol ultima caeli
<lucr. 5.652>	impulit atque suos efflavit languidus ignis
<lucr. 5.653>	concussos itere et labefactos aëre multo,
<lucr. 5.654>	aut quia sub terras cursum convortere cogit
<lucr. 5.655>	vis eadem, supra quae terras pertulit orbem.
<lucr. 5.656>	Tempore item certo roseam Matuta per oras
<lucr. 5.657>	aetheris auroram differt et lumina pandit,
<lucr. 5.658>	aut quia sol idem, sub terras ille revertens,
<lucr. 5.659>	anticipat caelum radiis accendere temptans,
<lucr. 5.660>	aut quia conveniunt ignes et semina multa
<lucr. 5.661>	confluere ardoris consuerunt tempore certo,
<lucr. 5.662>	quae faciunt solis nova semper lumina gigni;
<lucr. 5.663>	quod genus Idaeis fama est e montibus altis
<lucr. 5.664>	dispersos ignis orienti lumine cerni,
<lucr. 5.665>	inde coire globum quasi in unum et conficere orbem.
<lucr. 5.666>	nec tamen illud in his rebus mirabile debet
<lucr. 5.667>	esse, quod haec ignis tam certo tempore possint
<lucr. 5.668>	semina confluere et solis reparare nitorem.
<lucr. 5.669>	multa videmus enim, certo quae tempore fiunt
<lucr. 5.670>	omnibus in rebus. florescunt tempore certo
<lucr. 5.671>	arbusta et certo dimittunt tempore florem.
<lucr. 5.672>	nec minus in certo dentes cadere imperat aetas
<lucr. 5.673>	tempore et inpubem molli pubescere veste
<lucr. 5.674>	et pariter mollem malis demittere barbam.
<lucr. 5.675>	fulmina postremo nix imbres nubila venti
<lucr. 5.676>	non nimis incertis fiunt in partibus anni.
<lucr. 5.677>	namque ubi sic fuerunt causarum exordia prima
<lucr. 5.678>	atque ita res mundi cecidere ab origine prima,
<lucr. 5.679>	conseque quoque iam redeunt ex ordine certo.
<lucr. 5.680>	Crescere itemque dies licet et tabescere noctes,
<lucr. 5.681>	et minui luces, cum sumant augmina noctis,
<lucr. 5.682>	aut quia sol idem sub terras atque superne
<lucr. 5.683>	imparibus currens amfractibus aetheris oras
<lucr. 5.684>	partit et in partis non aequas dividit orbem,
<lucr. 5.685>	et quod ab alterutra detraxit parte, reponit
<lucr. 5.686>	eius in adversa tanto plus parte relatus,
<lucr. 5.687>	donec ad id signum caeli pervenit, ubi anni
<lucr. 5.688>	nodus nocturnas exaequat lucibus umbras;
<lucr. 5.689>	nam medio cursu flatus aquilonis et austri
<lucr. 5.690>	distinet aequato caelum discrimine metas
<lucr. 5.691>	propter signiferi posituram totius orbis,
<lucr. 5.692>	annua sol in quo concludit tempora serpens,
<lucr. 5.693>	obliquo terras et caelum lumine lustrans,
<lucr. 5.694>	ut ratio declarat eorum qui loca caeli
<lucr. 5.695>	omnia dispositis signis ornata notarunt.
<lucr. 5.696>	aut quia crassior est certis in partibus aër,
<lucr. 5.697>	sub terris ideo tremulum iubar haesitat ignis
<lucr. 5.698>	nec penetrare potest facile atque emergere ad ortus;
<lucr. 5.699>	propterea noctes hiberno tempore longae
<lucr. 5.700>	cessant, dum veniat radiatum insigne diei.
<lucr. 5.701>	aut etiam, quia sic alternis partibus anni
<lucr. 5.702>	tardius et citius consuerunt confluere ignes,
<lucr. 5.703>	qui faciunt solem certa de surgere parte,
<lucr. 5.704>	propterea fit uti videantur dicere verum.
<lucr. 5.705>	Luna potest solis radiis percussa nitere
<lucr. 5.706>	inque dies magis [id] lumen convertere nobis
<lucr. 5.707>	ad speciem, quantum solis secedit ab orbi,
<lucr. 5.708>	donique eum contra pleno bene lumine fulsit
<lucr. 5.709>	atque oriens obitus eius super edita vidit;
<lucr. 5.710>	inde minutatim retro quasi condere lumen
<lucr. 5.711>	debet item, quanto propius iam solis ad ignem
<lucr. 5.712>	labitur ex alia signorum parte per orbem;
<lucr. 5.713>	ut faciunt, lunam qui fingunt esse pilai
<lucr. 5.714>	consimilem cursusque viam sub sole tenere.
<lucr. 5.715>	est etiam quare proprio cum lumine possit
<lucr. 5.716>	volvier et varias splendoris reddere formas;
<lucr. 5.717>	corpus enim licet esse aliud, quod fertur et una
<lucr. 5.718>	labitur omnimodis occursans officiensque,
<lucr. 5.719>	nec potis est cerni, quia cassum lumine fertur.
<lucr. 5.720>	versarique potest, globus ut, si forte, pilai
<lucr. 5.721>	dimidia ex parti candenti lumine tinctus,
<lucr. 5.722>	versandoque globum variantis edere formas,
<lucr. 5.723>	donique eam partem, quae cumque est ignibus aucta,
<lucr. 5.724>	ad speciem vertit nobis oculosque patentis;
<lucr. 5.725>	inde minutatim retro contorquet et aufert
<lucr. 5.726>	luciferam partem glomeraminis atque pilai;
<lucr. 5.727>	ut Babylonica Chaldaeum doctrina refutans
<lucr. 5.728>	astrologorum artem contra convincere tendit,
<lucr. 5.729>	proinde quasi id fieri nequeat quod pugnat uterque
<lucr. 5.730>	aut minus hoc illo sit cur amplectier ausis.
<lucr. 5.731>	denique cur nequeat semper nova luna creari
<lucr. 5.732>	ordine formarum certo certisque figuris
<lucr. 5.733>	inque dies privos aborisci quaeque creata
<lucr. 5.734>	atque alia illius reparari in parte locoque,
<lucr. 5.735>	difficilest ratione docere et vincere verbis,
<lucr. 5.736>	ordine cum [videas] tam certo multa creari.
<lucr. 5.737>	it Ver et Venus et Veneris praenuntius ante
<lucr. 5.738>	pennatus graditur, Zephyri vestigia propter
<lucr. 5.739>	Flora quibus mater praespargens ante viai
<lucr. 5.740>	cuncta coloribus egregiis et odoribus opplet.
<lucr. 5.741>	inde loci sequitur Calor aridus et comes una
<lucr. 5.742>	pulverulenta Ceres [et] etesia flabra aquilonum.
<lucr. 5.743>	inde Autumnus adit, graditur simul Euhius Euan.
<lucr. 5.744>	inde aliae tempestates ventique secuntur,
<lucr. 5.745>	altitonans Volturnus et Auster fulmine pollens.
<lucr. 5.746>	tandem Bruma nives adfert pigrumque rigorem
<lucr. 5.747>	reddit. Hiemps sequitur crepitans hanc dentibus algu.
<lucr. 5.748>	quo minus est mirum, si certo tempore luna
<lucr. 5.749>	gignitur et certo deletur tempore rusus,
<lucr. 5.750>	cum fieri possint tam certo tempore multa.
<lucr. 5.751>	Solis item quoque defectus lunaeque latebras
<lucr. 5.752>	pluribus e causis fieri tibi posse putandumst.
<lucr. 5.753>	nam cur luna queat terram secludere solis
<lucr. 5.754>	lumine et a terris altum caput obstruere ei,
<lucr. 5.755>	obiciens caecum radiis ardentibus orbem,
<lucr. 5.756>	tempore eodem aliut facere id non posse putetur
<lucr. 5.757>	corpus, quod cassum labatur lumine semper?
<lucr. 5.758>	solque suos etiam dimittere languidus ignis
<lucr. 5.759>	tempore cur certo nequeat recreareque lumen,
<lucr. 5.760>	cum loca praeteriit flammis infesta per auras,
<lucr. 5.761>	quae faciunt ignis interstingui atque perire?
<lucr. 5.762>	et cur terra queat lunam spoliare vicissim
<lucr. 5.763>	lumine et oppressum solem super ipsa tenere,
<lucr. 5.764>	menstrua dum rigidas coni perlabitur umbras,
<lucr. 5.765>	tempore eodem aliud nequeat succurrere lunae
<lucr. 5.766>	corpus vel supra solis perlabier orbem,
<lucr. 5.767>	quod radios inter rumpat lumenque profusum?
<lucr. 5.768>	et tamen ipsa suo si fulget luna nitore,
<lucr. 5.769>	cur nequeat certa mundi languescere parte,
<lucr. 5.770>	dum loca luminibus propriis inimica per exit?
<lucr. 5.771>	[menstrua dum rigidas coni perlabitur umbras].
<lucr. 5.772>	Quod superest, quoniam magni per caerula mundi
<lucr. 5.773>	qua fieri quicquid posset ratione resolvi,
<lucr. 5.774>	solis uti varios cursus lunaeque meatus
<lucr. 5.775>	noscere possemus quae vis et causa cieret,
<lucr. 5.776>	quove modo [possent] offecto lumine obire
<lucr. 5.777>	et neque opinantis tenebris obducere terras,
<lucr. 5.778>	cum quasi conivent et aperto lumine rursum
<lucr. 5.779>	omnia convisunt clara loca candida luce,
<lucr. 5.780>	nunc redeo ad mundi novitatem et mollia terrae
<lucr. 5.781>	arva, novo fetu quid primum in luminis oras
<lucr. 5.782>	tollere et incertis crerint committere ventis.
<lucr. 5.783>	Principio genus herbarum viridemque nitorem
<lucr. 5.784>	terra dedit circum collis camposque per omnis,
<lucr. 5.785>	florida fulserunt viridanti prata colore,
<lucr. 5.786>	arboribusque datumst variis exinde per auras
<lucr. 5.787>	crescendi magnum inmissis certamen habenis.
<lucr. 5.788>	ut pluma atque pili primum saetaeque creantur
<lucr. 5.789>	quadripedum membris et corpore pennipotentum,
<lucr. 5.790>	sic nova tum tellus herbas virgultaque primum
<lucr. 5.791>	sustulit, inde loci mortalia saecla creavit
<lucr. 5.792>	multa modis multis varia ratione coorta.
<lucr. 5.793>	nam neque de caelo cecidisse animalia possunt,
<lucr. 5.794>	nec terrestria de salsis exisse lacunis.
<lucr. 5.795>	linquitur ut merito maternum nomen adepta
<lucr. 5.796>	terra sit, e terra quoniam sunt cuncta creata.
<lucr. 5.797>	multaque nunc etiam existunt animalia terris
<lucr. 5.798>	imbribus et calido solis concreta vapore;
<lucr. 5.799>	quo minus est mirum, si tum sunt plura coorta
<lucr. 5.800>	et maiora, nova tellure atque aethere adulta.
<lucr. 5.801>	principio genus alituum variaeque volucres
<lucr. 5.802>	ova relinquebant exclusae tempore verno,
<lucr. 5.803>	folliculos ut nunc teretis aestate cicadae
<lucr. 5.804>	lincunt sponte sua victum vitamque petentes.
<lucr. 5.805>	tum tibi terra dedit primum mortalia saecla.
<lucr. 5.806>	multus enim calor atque umor superabat in arvis.
<lucr. 5.807>	hoc ubi quaeque loci regio opportuna dabatur,
<lucr. 5.808>	crescebant uteri terram radicibus apti;
<lucr. 5.809>	quos ubi tempore maturo pate fecerat aetas
<lucr. 5.810>	infantum, fugiens umorem aurasque petessens,
<lucr. 5.811>	convertebat ibi natura foramina terrae
<lucr. 5.812>	et sucum venis cogebat fundere apertis
<lucr. 5.813>	consimilem lactis, sicut nunc femina quaeque
<lucr. 5.814>	cum peperit, dulci repletur lacte, quod omnis
<lucr. 5.815>	impetus in mammas convertitur ille alimenti.
<lucr. 5.816>	terra cibum pueris, vestem vapor, herba cubile
<lucr. 5.817>	praebebat multa et molli lanugine abundans.
<lucr. 5.818>	at novitas mundi nec frigora dura ciebat
<lucr. 5.819>	nec nimios aestus nec magnis viribus auras.
<lucr. 5.820>	omnia enim pariter crescunt et robora sumunt.
<lucr. 5.821>	Quare etiam atque etiam maternum nomen adepta
<lucr. 5.822>	terra tenet merito, quoniam genus ipsa creavit
<lucr. 5.823>	humanum atque animal prope certo tempore fudit
<lucr. 5.824>	omne quod in magnis bacchatur montibus passim,
<lucr. 5.825>	aëriasque simul volucres variantibus formis.
<lucr. 5.826>	sed quia finem aliquam pariendi debet habere,
<lucr. 5.827>	destitit, ut mulier spatio defessa vetusto.
<lucr. 5.828>	mutat enim mundi naturam totius aetas
<lucr. 5.829>	ex alioque alius status excipere omnia debet
<lucr. 5.830>	nec manet ulla sui similis res: omnia migrant,
<lucr. 5.831>	omnia commutat natura et vertere cogit.
<lucr. 5.832>	namque aliud putrescit et aevo debile languet,
<lucr. 5.833>	porro aliud [suc]crescit et [e] contemptibus exit.
<lucr. 5.834>	sic igitur mundi naturam totius aetas
<lucr. 5.835>	mutat, et ex alio terram status excipit alter,
<lucr. 5.836>	quod potuit nequeat, possit quod non tulit ante.
<lucr. 5.837>	Multaque tum tellus etiam portenta creare
<lucr. 5.838>	conatast mira facie membrisque coorta,
<lucr. 5.839>	androgynem, interutras necutrumque utrimque remotum,
<lucr. 5.840>	orba pedum partim, manuum viduata vicissim,
<lucr. 5.841>	muta sine ore etiam, sine voltu caeca reperta,
<lucr. 5.842>	vinctaque membrorum per totum corpus adhaesu,
<lucr. 5.843>	nec facere ut possent quicquam nec cedere quoquam
<lucr. 5.844>	nec vitare malum nec sumere quod volet usus.
<lucr. 5.845>	cetera de genere hoc monstra ac portenta creabat,
<lucr. 5.846>	ne quiquam, quoniam natura absterruit auctum
<lucr. 5.847>	nec potuere cupitum aetatis tangere florem
<lucr. 5.848>	nec reperire cibum nec iungi per Veneris res.
<lucr. 5.849>	multa videmus enim rebus concurrere debere,
<lucr. 5.850>	ut propagando possint procudere saecla;
<lucr. 5.851>	pabula primum ut sint, genitalia deinde per artus
<lucr. 5.852>	semina qua possint membris manare remissis,
<lucr. 5.853>	feminaque ut maribus coniungi possit, habere,
<lucr. 5.854>	mutua qui mutent inter se gaudia uterque.
<lucr. 5.855>	Multaque tum interiisse animantum saecla necessest
<lucr. 5.856>	nec potuisse propagando procudere prolem.
<lucr. 5.857>	nam quae cumque vides vesci vitalibus auris,
<lucr. 5.858>	aut dolus aut virtus aut denique mobilitas est
<lucr. 5.859>	ex ineunte aevo genus id tuta<TA> reservans.
<lucr. 5.860>	multaque sunt, nobis ex utilitate sua quae
<lucr. 5.861>	commendata manent, tutelae tradita nostrae.
<lucr. 5.862>	principio genus acre leonum saevaque saecla
<lucr. 5.863>	tutatast virtus, volpes dolus et fuga cervos.
<lucr. 5.864>	at levisomna canum fido cum pectore corda,
<lucr. 5.865>	et genus omne quod est veterino semine partum
<lucr. 5.866>	lanigeraeque simul pecudes et bucera saecla
<lucr. 5.867>	omnia sunt hominum tutelae tradita, Memmi;
<lucr. 5.868>	nam cupide fugere feras pacemque secuta
<lucr. 5.869>	sunt et larga suo sine pabula parta labore,
<lucr. 5.870>	quae damus utilitatis eorum praemia causa.
<lucr. 5.871>	at quis nil horum tribuit natura, nec ipsa
<lucr. 5.872>	sponte sua possent ut vivere nec dare nobis
<lucr. 5.873>	utilitatem aliquam, quare pateremur eorum
<lucr. 5.874>	praesidio nostro pasci genus esseque tutum,
<lucr. 5.875>	scilicet haec aliis praedae lucroque iacebant
<lucr. 5.876>	indupedita suis fatalibus omnia vinclis,
<lucr. 5.877>	donec ad interitum genus id natura redegit.
<lucr. 5.878>	Sed neque Centauri fuerunt nec tempore in ullo
<lucr. 5.879>	esse queunt duplici natura et corpore bino
<lucr. 5.880>	ex alienigenis membris compacta, potestas
<lucr. 5.881>	hinc illinc partis ut sat par esse potissit.
<lucr. 5.882>	id licet hinc quamvis hebeti cognoscere corde.
<lucr. 5.883>	principio circum tribus actis impiger annis
<lucr. 5.884>	floret equus, puer haut quaquam; nam saepe etiam nunc
<lucr. 5.885>	ubera mammarum in somnis lactantia quaeret.
<lucr. 5.886>	post ubi equum validae vires aetate senecta
<lucr. 5.887>	membraque deficiunt fugienti languida vita,
<lucr. 5.888>	tum demum puerili aevo florenta iuventas
<lucr. 5.889>	officit et molli vestit lanugine malas;
<lucr. 5.890>	ne forte ex homine et veterino semine equorum
<lucr. 5.891>	confieri credas Centauros posse neque esse,
<lucr. 5.892>	aut rapidis canibus succinctas semimarinis
<lucr. 5.893>	corporibus Scyllas et cetera de genere horum,
<lucr. 5.894>	inter se quorum discordia membra videmus;
<lucr. 5.895>	quae neque florescunt pariter nec robora sumunt
<lucr. 5.896>	corporibus neque proiciunt aetate senecta
<lucr. 5.897>	nec simili Venere ardescunt nec moribus unis
<lucr. 5.898>	conveniunt neque sunt eadem iucunda per artus.
<lucr. 5.899>	quippe videre licet pinguescere saepe cicuta
<lucr. 5.900>	barbigeras pecudes, homini quae est acre venenum.
<lucr. 5.901>	flamma quidem [vero] cum corpora fulva leonum
<lucr. 5.902>	tam soleat torrere atque urere quam genus omne
<lucr. 5.903>	visceris in terris quod cumque et sanguinis extet,
<lucr. 5.904>	qui fieri potuit, triplici cum corpore ut una,
<lucr. 5.905>	prima leo, postrema draco, media ipsa, Chimaera
<lucr. 5.906>	ore foras acrem flaret de corpore flammam?
<lucr. 5.907>	quare etiam tellure nova caeloque recenti
<lucr. 5.908>	talia qui fingit potuisse animalia gigni,
<lucr. 5.909>	nixus in hoc uno novitatis nomine inani,
<lucr. 5.910>	multa licet simili ratione effutiat ore,
<lucr. 5.911>	aurea tum dicat per terras flumina vulgo
<lucr. 5.912>	fluxisse et gemmis florere arbusta suësse
<lucr. 5.913>	aut hominem tanto membrorum esse impete natum,
<lucr. 5.914>	trans maria alta pedum nisus ut ponere posset
<lucr. 5.915>	et manibus totum circum se vertere caelum.
<lucr. 5.916>	nam quod multa fuere in terris semina rerum,
<lucr. 5.917>	tempore quo primum tellus animalia fudit,
<lucr. 5.918>	nil tamen est signi mixtas potuisse creari
<lucr. 5.919>	inter se pecudes compactaque membra animantum,
<lucr. 5.920>	propterea quia quae de terris nunc quoque abundant
<lucr. 5.921>	herbarum genera ac fruges arbustaque laeta
<lucr. 5.922>	non tamen inter se possunt complexa creari,
<lucr. 5.923>	sed res quaeque suo ritu procedit et omnes
<lucr. 5.924>	foedere naturae certo discrimina servant.
<lucr. 5.925>	Et genus humanum multo fuit illud in arvis
<lucr. 5.926>	durius, ut decuit, tellus quod dura creasset,
<lucr. 5.927>	et maioribus et solidis magis ossibus intus
<lucr. 5.928>	fundatum, validis aptum per viscera nervis,
<lucr. 5.929>	nec facile ex aestu nec frigore quod caperetur
<lucr. 5.930>	nec novitate cibi nec labi corporis ulla.
<lucr. 5.931>	multaque per caelum solis volventia lustra
<lucr. 5.932>	volgivago vitam tractabant more ferarum.
<lucr. 5.933>	nec robustus erat curvi moderator aratri
<lucr. 5.934>	quisquam, nec scibat ferro molirier arva
<lucr. 5.935>	nec nova defodere in terram virgulta neque altis
<lucr. 5.936>	arboribus veteres decidere falcibus ramos.
<lucr. 5.937>	quod sol atque imbres dederant, quod terra crearat
<lucr. 5.938>	sponte sua, satis id placabat pectora donum.
<lucr. 5.939>	glandiferas inter curabant corpora quercus
<lucr. 5.940>	plerumque; et quae nunc hiberno tempore cernis
<lucr. 5.941>	arbita puniceo fieri matura colore,
<lucr. 5.942>	plurima tum tellus etiam maiora ferebat.
<lucr. 5.943>	multaque praeterea novitas tum florida mundi
<lucr. 5.944>	pabula dura tulit, miseris mortalibus ampla.
<lucr. 5.945>	at sedare sitim fluvii fontesque vocabant,
<lucr. 5.946>	ut nunc montibus e magnis decursus aquai
<lucr. 5.947>	claricitat late sitientia saecla ferarum.
<lucr. 5.948>	denique nota vagis silvestria templa tenebant
<lucr. 5.949>	nympharum, quibus e scibant umore fluenta
<lucr. 5.950>	lubrica proluvie larga lavere umida saxa,
<lucr. 5.951>	umida saxa, super viridi stillantia musco,
<lucr. 5.952>	et partim plano scatere atque erumpere campo.
<lucr. 5.953>	necdum res igni scibant tractare neque uti
<lucr. 5.954>	pellibus et spoliis corpus vestire ferarum,
<lucr. 5.955>	sed nemora atque cavos montis silvasque colebant
<lucr. 5.956>	et frutices inter condebant squalida membra
<lucr. 5.957>	verbera ventorum vitare imbrisque coacti.
<lucr. 5.958>	nec commune bonum poterant spectare neque ullis
<lucr. 5.959>	moribus inter se scibant nec legibus uti.
<lucr. 5.960>	quod cuique obtulerat praedae fortuna, ferebat
<lucr. 5.961>	sponte sua sibi quisque valere et vivere doctus.
<lucr. 5.962>	et Venus in silvis iungebat corpora amantum;
<lucr. 5.963>	conciliabat enim vel mutua quamque cupido
<lucr. 5.964>	vel violenta viri vis atque inpensa libido
<lucr. 5.965>	vel pretium, glandes atque arbita vel pira lecta.
<lucr. 5.966>	et manuum mira freti virtute pedumque
<lucr. 5.967>	consectabantur silvestria saecla ferarum
<lucr. 5.968>	missilibus saxis et magno pondere clavae.
<lucr. 5.969>	multaque vincebant, vitabant pauca latebris;
<lucr. 5.970>	saetigerisque pares subus silvestria membra
<lucr. 5.971>	nuda dabant terrae nocturno tempore capti,
<lucr. 5.972>	circum se foliis ac frondibus involventes.
<lucr. 5.973>	nec plangore diem magno solemque per agros
<lucr. 5.974>	quaerebant pavidi palantes noctis in umbris,
<lucr. 5.975>	sed taciti respectabant somnoque sepulti,
<lucr. 5.976>	dum rosea face sol inferret lumina caelo.
<lucr. 5.977>	a parvis quod enim consuerant cernere semper
<lucr. 5.978>	alterno tenebras et lucem tempore gigni,
<lucr. 5.979>	non erat ut fieri posset mirarier umquam
<lucr. 5.980>	nec diffidere, ne terras aeterna teneret
<lucr. 5.981>	nox in perpetuum detracto lumine solis.
<lucr. 5.982>	sed magis illud erat curae, quod saecla ferarum
<lucr. 5.983>	infestam miseris faciebant saepe quietem.
<lucr. 5.984>	eiectique domo fugiebant saxea tecta
<lucr. 5.985>	spumigeri suis adventu validique leonis
<lucr. 5.986>	atque intempesta cedebant nocte paventes
<lucr. 5.987>	hospitibus saevis instrata cubilia fronde.
<lucr. 5.988>	Nec nimio tum plus quam nunc mortalia saecla
<lucr. 5.989>	dulcia linquebant lamentis lumina vitae.
<lucr. 5.990>	unus enim tum quisque magis deprensus eorum
<lucr. 5.991>	pabula viva feris praebebat, dentibus haustus,
<lucr. 5.992>	et nemora ac montis gemitu silvasque replebat
<lucr. 5.993>	viva videns vivo sepeliri viscera busto.
<lucr. 5.994>	at quos effugium servarat corpore adeso,
<lucr. 5.995>	posterius tremulas super ulcera tetra tenentes
<lucr. 5.996>	palmas horriferis accibant vocibus Orcum,
<lucr. 5.997>	donique eos vita privarant vermina saeva
<lucr. 5.998>	expertis opis, ignaros quid volnera vellent.
<lucr. 5.999>	at non multa virum sub signis milia ducta
<lucr. 5.1000>	una dies dabat exitio nec turbida ponti
<lucr. 5.1001>	aequora lidebant navis ad saxa virosque.
<lucr. 5.1002>	nam temere in cassum frustra mare saepe coortum
<lucr. 5.1003>	saevibat leviterque minas ponebat inanis,
<lucr. 5.1004>	nec poterat quemquam placidi pellacia ponti
<lucr. 5.1005>	subdola pellicere in fraudem ridentibus undis.
<lucr. 5.1006>	improba navigii ratio tum caeca iacebat.
<lucr. 5.1007>	tum penuria deinde cibi languentia leto
<lucr. 5.1008>	membra dabat, contra nunc rerum copia mersat.
<lucr. 5.1009>	illi inprudentes ipsi sibi saepe venenum
<lucr. 5.1010>	vergebant, nunc dant [aliis] sollertius ipsi.
<lucr. 5.1011>	Inde casas postquam ac pellis ignemque pararunt
<lucr. 5.1012>	et mulier coniuncta viro concessit in unum
<lucr. 5.1013>	
<lucr. 5.1014>	cognita sunt, prolemque ex se videre creatam,
<lucr. 5.1015>	tum genus humanum primum mollescere coepit.
<lucr. 5.1015>	ignis enim curavit, ut alsia corpora frigus
<lucr. 5.1016>	non ita iam possent caeli sub tegmine ferre,
<lucr. 5.1017>	et Venus inminuit viris puerique parentum
<lucr. 5.1018>	blanditiis facile ingenium fregere superbum.
<lucr. 5.1019>	tunc et amicitiem coeperunt iungere aventes
<lucr. 5.1020>	finitimi inter se nec laedere nec violari,
<lucr. 5.1021>	et pueros commendarunt muliebreque saeclum,
<lucr. 5.1022>	vocibus et gestu cum balbe significarent
<lucr. 5.1023>	imbecillorum esse aequum misererier omnis.
<lucr. 5.1024>	nec tamen omnimodis poterat concordia gigni,
<lucr. 5.1025>	sed bona magnaque pars servabat foedera caste;
<lucr. 5.1026>	aut genus humanum iam tum foret omne peremptum
<lucr. 5.1027>	nec potuisset adhuc perducere saecla propago.
<lucr. 5.1028>	At varios linguae sonitus natura subegit
<lucr. 5.1029>	mittere et utilitas expressit nomina rerum,
<lucr. 5.1030>	non alia longe ratione atque ipsa videtur
<lucr. 5.1031>	protrahere ad gestum pueros infantia linguae,
<lucr. 5.1032>	cum facit ut digito quae sint praesentia monstrent.
<lucr. 5.1033>	sentit enim vim quisque suam quod possit abuti.
<lucr. 5.1034>	cornua nata prius vitulo quam frontibus extent,
<lucr. 5.1035>	illis iratus petit atque infestus inurget.
<lucr. 5.1036>	at catuli pantherarum scymnique leonum
<lucr. 5.1037>	unguibus ac pedibus iam tum morsuque repugnant,
<lucr. 5.1038>	vix etiam cum sunt dentes unguesque creati.
<lucr. 5.1039>	alituum porro genus alis omne videmus
<lucr. 5.1040>	fidere et a pennis tremulum petere auxiliatum.
<lucr. 5.1041>	proinde putare aliquem tum nomina distribuisse
<lucr. 5.1042>	rebus et inde homines didicisse vocabula prima,
<lucr. 5.1043>	desiperest. nam cur hic posset cuncta notare
<lucr. 5.1044>	vocibus et varios sonitus emittere linguae,
<lucr. 5.1045>	tempore eodem alii facere id non quisse putentur?
<lucr. 5.1046>	praeterea si non alii quoque vocibus usi
<lucr. 5.1047>	inter se fuerant, unde insita notities est
<lucr. 5.1048>	utilitatis et unde data est huic prima potestas,
<lucr. 5.1049>	quid vellet facere ut sciret animoque videret?
<lucr. 5.1050>	cogere item pluris unus victosque domare
<lucr. 5.1051>	non poterat, rerum ut perdiscere nomina vellent.
<lucr. 5.1052>	nec ratione docere ulla suadereque surdis,
<lucr. 5.1053>	quid sit opus facto, facilest; neque enim paterentur
<lucr. 5.1054>	nec ratione ulla sibi ferrent amplius auris
<lucr. 5.1055>	vocis inauditos sonitus obtundere frustra.
<lucr. 5.1056>	postremo quid in hac mirabile tantoperest re,
<lucr. 5.1057>	si genus humanum, cui vox et lingua vigeret,
<lucr. 5.1058>	pro vario sensu varia res voce notaret?
<lucr. 5.1059>	cum pecudes mutae, cum denique saecla ferarum
<lucr. 5.1060>	dissimilis soleant voces variasque ciere,
<lucr. 5.1061>	cum metus aut dolor est et cum iam gaudia gliscunt.
<lucr. 5.1062>	quippe [et]enim licet id rebus cognoscere apertis.
<lucr. 5.1063>	inritata canum cum primum magna Molossum
<lucr. 5.1064>	mollia ricta fremunt duros nudantia dentes,
<lucr. 5.1065>	longe alio sonitu rabies [re]stricta minatur,
<lucr. 5.1066>	et cum iam latrant et vocibus omnia complent;
<lucr. 5.1067>	at catulos blande cum lingua lambere temptant
<lucr. 5.1068>	aut ubi eos lactant, pedibus morsuque potentes
<lucr. 5.1069>	suspensis teneros imitantur dentibus haustus,
<lucr. 5.1070>	longe alio pacto gannitu vocis adulant,
<lucr. 5.1071>	et cum deserti baubantur in aedibus, aut cum
<lucr. 5.1072>	plorantis fugiunt summisso corpore plagas.
<lucr. 5.1073>	denique non hinnitus item differre videtur,
<lucr. 5.1074>	inter equas ubi equus florenti aetate iuvencus
<lucr. 5.1075>	pinnigeri saevit calcaribus ictus Amoris
<lucr. 5.1076>	et fremitum patulis sub naribus edit ad arma,
<lucr. 5.1077>	et cum sic alias concussis artibus hinnit?
<lucr. 5.1078>	postremo genus alituum variaeque volucres,
<lucr. 5.1079>	accipitres atque ossifragae mergique marinis
<lucr. 5.1080>	fluctibus in salso victum vitamque petentes,
<lucr. 5.1081>	longe alias alio iaciunt in tempore voces,
<lucr. 5.1082>	et quom de victu certant praedaque repugnant.
<lucr. 5.1083>	et partim mutant cum tempestatibus una
<lucr. 5.1084>	raucisonos cantus, cornicum ut saecla vetusta
<lucr. 5.1085>	corvorumque gregis ubi aquam dicuntur et imbris
<lucr. 5.1086>	poscere et inter dum ventos aurasque vocare.
<lucr. 5.1087>	ergo si varii sensus animalia cogunt,
<lucr. 5.1088>	muta tamen cum sint, varias emittere voces,
<lucr. 5.1089>	quanto mortalis magis aequumst tum potuisse
<lucr. 5.1090>	dissimilis alia atque alia res voce notare!
<lucr. 5.1091>	Illud in his rebus tacitus ne forte requiras,
<lucr. 5.1092>	fulmen detulit in terram mortalibus ignem
<lucr. 5.1093>	primitus, inde omnis flammarum diditur ardor;
<lucr. 5.1094>	multa videmus enim caelestibus insita flammis
<lucr. 5.1095>	fulgere, cum caeli donavit plaga vaporis.
<lucr. 5.1096>	et ramosa tamen cum ventis pulsa vacillans
<lucr. 5.1097>	aestuat in ramos incumbens arboris arbor,
<lucr. 5.1098>	exprimitur validis extritus viribus ignis,
<lucr. 5.1099>	emicat inter dum flammai fervidus ardor,
<lucr. 5.1100>	mutua dum inter se rami stirpesque teruntur.
<lucr. 5.1101>	quorum utrumque dedisse potest mortalibus ignem.
<lucr. 5.1102>	inde cibum quoquere ac flammae mollire vapore
<lucr. 5.1103>	sol docuit, quoniam mitescere multa videbant
<lucr. 5.1104>	verberibus radiorum atque aestu victa per agros.
<lucr. 5.1105>	Inque dies magis hi victum vitamque priorem
<lucr. 5.1106>	commutare novis monstrabant rebus et igni,
<lucr. 5.1107>	ingenio qui praestabant et corde vigebant.
<lucr. 5.1108>	condere coeperunt urbis arcemque locare
<lucr. 5.1109>	praesidium reges ipsi sibi perfugiumque,
<lucr. 5.1110>	et pecudes et agros divisere atque dedere
<lucr. 5.1111>	pro facie cuiusque et viribus ingenioque;
<lucr. 5.1112>	nam facies multum valuit viresque vigebant.
<lucr. 5.1113>	posterius res inventast aurumque repertum,
<lucr. 5.1114>	quod facile et validis et pulchris dempsit honorem;
<lucr. 5.1115>	divitioris enim sectam plerumque secuntur
<lucr. 5.1116>	quam lubet et fortes et pulchro corpore creti.
<lucr. 5.1117>	quod siquis vera vitam ratione gubernet,
<lucr. 5.1118>	divitiae grandes homini sunt vivere parce
<lucr. 5.1119>	aequo animo; neque enim est umquam penuria parvi.
<lucr. 5.1120>	at claros homines voluerunt se atque potentes,
<lucr. 5.1121>	ut fundamento stabili fortuna maneret
<lucr. 5.1122>	et placidam possent opulenti degere vitam,
<lucr. 5.1123>	ne quiquam, quoniam ad summum succedere honorem
<lucr. 5.1124>	certantes iter infestum fecere viai,
<lucr. 5.1125>	et tamen e summo, quasi fulmen, deicit ictos
<lucr. 5.1126>	invidia inter dum contemptim in Tartara taetra;
<lucr. 5.1127>	invidia quoniam ceu fulmine summa vaporant
<lucr. 5.1128>	plerumque et quae sunt aliis magis edita cumque;
<lucr. 5.1129>	ut satius multo iam sit parere quietum
<lucr. 5.1130>	quam regere imperio res velle et regna tenere.
<lucr. 5.1131>	proinde sine in cassum defessi sanguine sudent,
<lucr. 5.1132>	angustum per iter luctantes ambitionis;
<lucr. 5.1133>	quandoquidem sapiunt alieno ex ore petuntque
<lucr. 5.1134>	res ex auditis potius quam sensibus ipsis,
<lucr. 5.1135>	nec magis id nunc est neque erit mox quam fuit ante.
<lucr. 5.1136>	Ergo regibus occisis subversa iacebat
<lucr. 5.1137>	pristina maiestas soliorum et sceptra superba,
<lucr. 5.1138>	et capitis summi praeclarum insigne cruentum
<lucr. 5.1139>	sub pedibus vulgi magnum lugebat honorem;
<lucr. 5.1140>	nam cupide conculcatur nimis ante metutum.
<lucr. 5.1141>	res itaque ad summam faecem turbasque redibat,
<lucr. 5.1142>	imperium sibi cum ac summatum quisque petebat.
<lucr. 5.1143>	inde magistratum partim docuere creare
<lucr. 5.1144>	iuraque constituere, ut vellent legibus uti.
<lucr. 5.1145>	nam genus humanum, defessum vi colere aevom,
<lucr. 5.1146>	ex inimicitiis languebat; quo magis ipsum
<lucr. 5.1147>	sponte sua cecidit sub leges artaque iura.
<lucr. 5.1148>	acrius ex ira quod enim se quisque parabat
<lucr. 5.1149>	ulcisci quam nunc concessumst legibus aequis,
<lucr. 5.1150>	hanc ob rem est homines pertaesum vi colere aevom.
<lucr. 5.1151>	inde metus maculat poenarum praemia vitae.
<lucr. 5.1152>	circumretit enim vis atque iniuria quemque
<lucr. 5.1153>	atque unde exortast, ad eum plerumque revertit,
<lucr. 5.1154>	nec facilest placidam ac pacatam degere vitam
<lucr. 5.1155>	qui violat factis communia foedera pacis.
<lucr. 5.1156>	etsi fallit enim divom genus humanumque,
<lucr. 5.1157>	perpetuo tamen id fore clam diffidere debet;
<lucr. 5.1158>	quippe ubi se multi per somnia saepe loquentes
<lucr. 5.1159>	aut morbo delirantes protraxe ferantur
<lucr. 5.1160>	et celata [mala] in medium et peccata dedisse.
<lucr. 5.1161>	Nunc quae causa deum per magnas numina gentis
<lucr. 5.1162>	pervulgarit et ararum compleverit urbis
<lucr. 5.1163>	suscipiendaque curarit sollemnia sacra,
<lucr. 5.1164>	quae nunc in magnis florent sacra rebus locisque,
<lucr. 5.1165>	unde etiam nunc est mortalibus insitus horror,
<lucr. 5.1166>	qui delubra deum nova toto suscitat orbi
<lucr. 5.1167>	terrarum et festis cogit celebrare diebus,
<lucr. 5.1168>	non ita difficilest rationem reddere verbis.
<lucr. 5.1169>	quippe etenim iam tum divom mortalia saecla
<lucr. 5.1170>	egregias animo facies vigilante videbant
<lucr. 5.1171>	et magis in somnis mirando corporis auctu.
<lucr. 5.1172>	his igitur sensum tribuebant propterea quod
<lucr. 5.1173>	membra movere videbantur vocesque superbas
<lucr. 5.1174>	mittere pro facie praeclara et viribus amplis.
<lucr. 5.1175>	aeternamque dabant vitam, quia semper eorum
<lucr. 5.1176>	subpeditabatur facies et forma manebat,
<lucr. 5.1177>	et tamen omnino quod tantis viribus auctos
<lucr. 5.1178>	non temere ulla vi convinci posse putabant.
<lucr. 5.1179>	fortunisque ideo longe praestare putabant,
<lucr. 5.1180>	quod mortis timor haut quemquam vexaret eorum,
<lucr. 5.1181>	et simul in somnis quia multa et mira videbant
<lucr. 5.1182>	efficere et nullum capere ipsos inde laborem.
<lucr. 5.1183>	praeterea caeli rationes ordine certo
<lucr. 5.1184>	et varia annorum cernebant tempora verti
<lucr. 5.1185>	nec poterant quibus id fieret cognoscere causis.
<lucr. 5.1186>	ergo perfugium sibi habebant omnia divis
<lucr. 5.1187>	tradere et illorum nutu facere omnia flecti.
<lucr. 5.1188>	in caeloque deum sedes et templa locarunt,
<lucr. 5.1189>	per caelum volvi quia nox et luna videtur,
<lucr. 5.1190>	luna dies et nox et noctis signa severa
<lucr. 5.1191>	noctivagaeque faces caeli flammaeque volantes,
<lucr. 5.1192>	nubila sol imbres nix venti fulmina grando
<lucr. 5.1193>	et rapidi fremitus et murmura magna minarum.
<lucr. 5.1194>	O genus infelix humanum, talia divis
<lucr. 5.1195>	cum tribuit facta atque iras adiunxit acerbas!
<lucr. 5.1196>	quantos tum gemitus ipsi sibi, quantaque nobis
<lucr. 5.1197>	volnera, quas lacrimas peperere minoribus nostris!
<lucr. 5.1198>	nec pietas ullast velatum saepe videri
<lucr. 5.1199>	vertier ad lapidem atque omnis accedere ad aras
<lucr. 5.1200>	nec procumbere humi prostratum et pandere palmas
<lucr. 5.1201>	ante deum delubra nec aras sanguine multo
<lucr. 5.1202>	spargere quadrupedum nec votis nectere vota,
<lucr. 5.1203>	sed mage pacata posse omnia mente tueri.
<lucr. 5.1204>	nam cum suspicimus magni caelestia mundi
<lucr. 5.1205>	templa super stellisque micantibus aethera fixum,
<lucr. 5.1206>	et venit in mentem solis lunaeque viarum,
<lucr. 5.1207>	tunc aliis oppressa malis in pectora cura
<lucr. 5.1208>	illa quoque expergefactum caput erigere infit,
<lucr. 5.1209>	ne quae forte deum nobis inmensa potestas
<lucr. 5.1210>	sit, vario motu quae candida sidera verset;
<lucr. 5.1211>	temptat enim dubiam mentem rationis egestas,
<lucr. 5.1212>	ecquae nam fuerit mundi genitalis origo,
<lucr. 5.1213>	et simul ecquae sit finis, quoad moenia mundi
<lucr. 5.1214>	et taciti motus hunc possint ferre laborem,
<lucr. 5.1215>	an divinitus aeterna donata salute
<lucr. 5.1216>	perpetuo possint aevi labentia tractu
<lucr. 5.1217>	inmensi validas aevi contemnere viris.
<lucr. 5.1218>	praeterea cui non animus formidine divum
<lucr. 5.1219>	contrahitur, cui non correpunt membra pavore,
<lucr. 5.1220>	fulminis horribili cum plaga torrida tellus
<lucr. 5.1221>	contremit et magnum percurrunt murmura caelum?
<lucr. 5.1222>	non populi gentesque tremunt, regesque superbi
<lucr. 5.1223>	corripiunt divum percussi membra timore,
<lucr. 5.1224>	ne quod ob admissum foede dictumve superbe
<lucr. 5.1225>	poenarum grave sit solvendi tempus adauctum?
<lucr. 5.1226>	summa etiam cum vis violenti per mare venti
<lucr. 5.1227>	induperatorem classis super aequora verrit
<lucr. 5.1228>	cum validis pariter legionibus atque elephantis,
<lucr. 5.1229>	non divom pacem votis adit ac prece quaesit
<lucr. 5.1230>	ventorum pavidus paces animasque secundas?
<lucr. 5.1231>	ne quiquam, quoniam violento turbine saepe
<lucr. 5.1232>	correptus nihilo fertur minus ad vada leti.
<lucr. 5.1233>	usque adeo res humanas vis abdita quaedam
<lucr. 5.1234>	opterit et pulchros fascis saevasque secures
<lucr. 5.1235>	proculcare ac ludibrio sibi habere videtur.
<lucr. 5.1236>	denique sub pedibus tellus cum tota vacillat
<lucr. 5.1237>	concussaeque cadunt urbes dubiaeque minantur,
<lucr. 5.1238>	quid mirum si se temnunt mortalia saecla
<lucr. 5.1239>	atque potestatis magnas mirasque relinquunt
<lucr. 5.1240>	in rebus viris divum, quae cuncta gubernent?
<lucr. 5.1241>	Quod super est, ae[s at]que aurum ferrumque repertumst
<lucr. 5.1242>	et simul argenti pondus plumbique potestas,
<lucr. 5.1243>	ignis ubi ingentis silvas ardore cremarat
<lucr. 5.1244>	montibus in magnis, seu caelo fulmine misso,
<lucr. 5.1245>	sive quod inter se bellum silvestre gerentes
<lucr. 5.1246>	hostibus intulerant ignem formidinis ergo,
<lucr. 5.1247>	sive quod inducti terrae bonitate volebant
<lucr. 5.1248>	pandere agros pinguis et pascua reddere rura,
<lucr. 5.1249>	sive feras interficere et ditescere praeda;
<lucr. 5.1250>	nam fovea atque igni prius est venarier ortum
<lucr. 5.1251>	quam saepire plagis saltum canibusque ciere.
<lucr. 5.1252>	quicquid id est, qua cumque e causa flammeus ardor
<lucr. 5.1253>	horribili sonitu silvas exederat altis
<lucr. 5.1254>	a radicibus et terram percoxerat igni,
<lucr. 5.1255>	manabat venis ferventibus in loca terrae
<lucr. 5.1256>	concava conveniens argenti rivus et auri,
<lucr. 5.1257>	aeris item et plumbi. quae cum concreta videbant
<lucr. 5.1258>	posterius claro in terra splendere colore,
<lucr. 5.1259>	tollebant nitido capti levique lepore,
<lucr. 5.1260>	et simili formata videbant esse figura
<lucr. 5.1261>	atque lacunarum fuerant vestigia cuique.
<lucr. 5.1262>	tum penetrabat eos posse haec liquefacta calore
<lucr. 5.1263>	quamlibet in formam et faciem decurrere rerum,
<lucr. 5.1264>	et prorsum quamvis in acuta ac tenvia posse
<lucr. 5.1265>	mucronum duci fastigia procudendo,
<lucr. 5.1266>	ut sibi tela parent silvasque ut caedere possint
<lucr. 5.1267>	materiemque dolare et levia radere tigna
<lucr. 5.1268>	et terebrare etiam ac pertundere perque forare.
<lucr. 5.1269>	nec minus argento facere haec auroque parabant
<lucr. 5.1270>	quam validi primum violentis viribus aeris,
<lucr. 5.1271>	ne quiquam, quoniam cedebat victa potestas
<lucr. 5.1272>	nec poterant pariter durum sufferre laborem.
<lucr. 5.1273>	nam fuit in pretio magis aes aurumque iacebat
<lucr. 5.1274>	propter inutilitatem hebeti mucrone retusum;
<lucr. 5.1275>	nunc iacet aes, aurum in summum successit honorem.
<lucr. 5.1276>	sic volvenda aetas commutat tempora rerum.
<lucr. 5.1277>	quod fuit in pretio, fit nullo denique honore;
<lucr. 5.1278>	porro aliud succedit et [e] contemptibus exit
<lucr. 5.1279>	inque dies magis adpetitur floretque repertum
<lucr. 5.1280>	laudibus et miro est mortalis inter honore.
<lucr. 5.1281>	Nunc tibi quo pacto ferri natura reperta
<lucr. 5.1282>	sit facilest ipsi per te cognoscere, Memmi.
<lucr. 5.1283>	arma antiqua manus ungues dentesque fuerunt
<lucr. 5.1284>	et lapides et item silvarum fragmina rami
<lucr. 5.1285>	et flamma atque ignes, post quam sunt cognita primum.
<lucr. 5.1286>	posterius ferri vis est aerisque reperta.
<lucr. 5.1287>	et prior aeris erat quam ferri cognitus usus,
<lucr. 5.1288>	quo facilis magis est natura et copia maior.
<lucr. 5.1289>	aere solum terrae tractabant, aereque belli
<lucr. 5.1290>	miscebant fluctus et vulnera vasta serebant
<lucr. 5.1291>	et pecus atque agros adimebant; nam facile ollis
<lucr. 5.1292>	omnia cedebant armatis nuda et inerma.
<lucr. 5.1293>	inde minutatim processit ferreus ensis
<lucr. 5.1294>	versaque in obprobrium species est falcis ahenae,
<lucr. 5.1295>	et ferro coepere solum proscindere terrae
<lucr. 5.1296>	exaequataque sunt creperi certamina belli.
<lucr. 5.1297>	et prius est armatum in equi conscendere costas
<lucr. 5.1298>	et moderarier hunc frenis dextraque vigere
<lucr. 5.1299>	quam biiugo curru belli temptare pericla.
<lucr. 5.1300>	et biiugo prius est quam bis coniungere binos
<lucr. 5.1301>	et quam falciferos armatum escendere currus.
<lucr. 5.1302>	inde boves Lucas turrito corpore, tetras,
<lucr. 5.1303>	anguimanus, belli docuerunt volnera Poeni
<lucr. 5.1304>	sufferre et magnas Martis turbare catervas.
<lucr. 5.1305>	sic alid ex alio peperit discordia tristis,
<lucr. 5.1306>	horribile humanis quod gentibus esset in armis,
<lucr. 5.1307>	inque dies belli terroribus addidit augmen.
<lucr. 5.1308>	Temptarunt etiam tauros in moenere belli
<lucr. 5.1309>	expertique sues saevos sunt mittere in hostis.
<lucr. 5.1310>	et validos partim prae se misere leones
<lucr. 5.1311>	cum doctoribus armatis saevisque magistris,
<lucr. 5.1312>	qui moderarier his possent vinclisque tenere,
<lucr. 5.1313>	ne quiquam, quoniam permixta caede calentes
<lucr. 5.1314>	turbabant saevi nullo discrimine turmas,
<lucr. 5.1315>	terrificas capitum quatientis undique cristas,
<lucr. 5.1316>	nec poterant equites fremitu perterrita equorum
<lucr. 5.1317>	pectora mulcere et frenis convertere in hostis.
<lucr. 5.1318>	inritata leae iaciebant corpora saltu
<lucr. 5.1319>	undique et adversum venientibus ora patebant
<lucr. 5.1320>	et nec opinantis a tergo deripiebant
<lucr. 5.1321>	deplexaeque dabant in terram volnere victos,
<lucr. 5.1322>	morsibus adfixae validis atque unguibus uncis.
<lucr. 5.1323>	iactabantque suos tauri pedibusque terebant
<lucr. 5.1324>	et latera ac ventres hauribant supter equorum
<lucr. 5.1325>	cornibus et terram minitanti mente ruebant.
<lucr. 5.1326>	et validis socios caedebant dentibus apri
<lucr. 5.1327>	tela infracta suo tinguentes sanguine saevi
<lucr. 5.1328>	[in se fracta suo tinguentes sanguine tela,]
<lucr. 5.1329>	permixtasque dabant equitum peditumque ruinas.
<lucr. 5.1330>	nam transversa feros exibant dentis adactus
<lucr. 5.1331>	iumenta aut pedibus ventos erecta petebant,
<lucr. 5.1332>	ne quiquam, quoniam ab nervis succisa videres
<lucr. 5.1333>	concidere atque gravi terram consternere casu.
<lucr. 5.1334>	si quos ante domi domitos satis esse putabant,
<lucr. 5.1335>	effervescere cernebant in rebus agundis
<lucr. 5.1336>	volneribus clamore fuga terrore tumultu,
<lucr. 5.1337>	nec poterant ullam partem redducere eorum;
<lucr. 5.1338>	diffugiebat enim varium genus omne ferarum,
<lucr. 5.1339>	ut nunc saepe boves Lucae ferro male mactae
<lucr. 5.1340>	diffugiunt, fera facta suis cum multa dedere.
<lucr. 5.1341>	Sed facere id non tam vincendi spe voluerunt;
<lucr. 5.1342>	quam dare quod gemerent hostes, ipsique perire,
<lucr. 5.1343>	qui numero diffidebant armisque vacabant,
<lucr. 5.1344>	si fuit ut facerent. sed vix adducor ut ante
<lucr. 5.1345>	non quierint animo praesentire atque videre,
<lucr. 5.1346>	quam commune malum fieret foedumque, futurum.
<lucr. 5.1347>	et magis id possis factum contendere in omni
<lucr. 5.1348>	in variis mundis varia ratione creatis,
<lucr. 5.1349>	quam certo atque uno terrarum quolibet orbi.
<lucr. 5.1350>	Nexilis ante fuit vestis quam textile tegmen.
<lucr. 5.1351>	textile post ferrumst, quia ferro tela paratur,
<lucr. 5.1352>	nec ratione alia possunt tam levia gigni
<lucr. 5.1353>	insilia ac fusi, radii, scapique sonantes.
<lucr. 5.1354>	et facere ante viros lanam natura coëgit
<lucr. 5.1355>	quam muliebre genus; nam longe praestat in arte
<lucr. 5.1356>	et sollertius est multo genus omne virile;
<lucr. 5.1357>	agricolae donec vitio vertere severi,
<lucr. 5.1358>	ut muliebribus id manibus concedere vellent
<lucr. 5.1359>	atque ipsi pariter durum sufferre laborem
<lucr. 5.1360>	atque opere in duro durarent membra manusque.
<lucr. 5.1361>	At specimen sationis et insitionis origo
<lucr. 5.1362>	ipsa fuit rerum primum natura creatrix,
<lucr. 5.1363>	arboribus quoniam bacae glandesque caducae
<lucr. 5.1364>	tempestiva dabant pullorum examina supter;
<lucr. 5.1365>	unde etiam libitumst stirpis committere ramis
<lucr. 5.1366>	et nova defodere in terram virgulta per agros.
<lucr. 5.1367>	inde aliam atque aliam culturam dulcis agelli
<lucr. 5.1368>	temptabant fructusque feros mansuescere terra
<lucr. 5.1369>	cernebant indulgendo blandeque colendo.
<lucr. 5.1370>	inque dies magis in montem succedere silvas
<lucr. 5.1371>	cogebant infraque locum concedere cultis,
<lucr. 5.1372>	prata lacus rivos segetes vinetaque laeta
<lucr. 5.1373>	collibus et campis ut haberent, atque olearum
<lucr. 5.1374>	caerula distinguens inter plaga currere posset
<lucr. 5.1375>	per tumulos et convallis camposque profusa;
<lucr. 5.1376>	ut nunc esse vides vario distincta lepore
<lucr. 5.1377>	omnia, quae pomis intersita dulcibus ornant
<lucr. 5.1378>	arbustisque tenent felicibus opsita circum.
<lucr. 5.1379>	At liquidas avium voces imitarier ore
<lucr. 5.1380>	ante fuit multo quam levia carmina cantu
<lucr. 5.1381>	concelebrare homines possent aurisque iuvare.
<lucr. 5.1382>	et zephyri cava per calamorum sibila primum
<lucr. 5.1383>	agrestis docuere cavas inflare cicutas.
<lucr. 5.1384>	inde minutatim dulcis didicere querellas,
<lucr. 5.1385>	tibia quas fundit digitis pulsata canentum,
<lucr. 5.1386>	avia per nemora ac silvas saltusque reperta,
<lucr. 5.1387>	per loca pastorum deserta atque otia dia.
<lucr. 5.1388>	[sic unum quicquid paulatim protrahit aetas
<lucr. 5.1389>	in medium ratioque in luminis eruit oras.]
<lucr. 5.1390>	haec animos ollis mulcebant atque iuvabant
<lucr. 5.1391>	cum satiate cibi; nam tum sunt omnia cordi.
<lucr. 5.1392>	saepe itaque inter se prostrati in gramine molli
<lucr. 5.1393>	propter aquae rivom sub ramis arboris altae.
<lucr. 5.1394>	non magnis opibus iucunde corpora habebant,
<lucr. 5.1395>	praesertim cum tempestas ridebat et anni
<lucr. 5.1396>	tempora pingebant viridantis floribus herbas.
<lucr. 5.1397>	tum ioca, tum sermo, tum dulces esse cachinni
<lucr. 5.1398>	consuerant; agrestis enim tum musa vigebat.
<lucr. 5.1399>	tum caput atque umeros plexis redimire coronis
<lucr. 5.1400>	floribus et foliis lascivia laeta movebat,
<lucr. 5.1401>	atque extra numerum procedere membra moventes
<lucr. 5.1402>	duriter et duro terram pede pellere matrem;
<lucr. 5.1403>	unde oriebantur risus dulcesque cachinni,
<lucr. 5.1404>	omnia quod nova tum magis haec et mira vigebant.
<lucr. 5.1405>	et vigilantibus hinc aderant solacia somno
<lucr. 5.1406>	ducere multimodis voces et flectere cantus
<lucr. 5.1407>	et supera calamos unco percurrere labro;
<lucr. 5.1408>	unde etiam vigiles nunc haec accepta tuentur.
<lucr. 5.1409>	et numerum servare genus didicere, neque hilo
<lucr. 5.1410>	maiore interea capiunt dulcedine fructum
<lucr. 5.1411>	quam silvestre genus capiebat terrigenarum.
<lucr. 5.1412>	nam quod adest praesto, nisi quid cognovimus ante
<lucr. 5.1413>	suavius, in primis placet et pollere videtur,
<lucr. 5.1414>	posteriorque fere melior res illa reperta
<lucr. 5.1415>	perdit et immutat sensus ad pristina quaeque.
<lucr. 5.1416>	sic odium coepit glandis, sic illa relicta
<lucr. 5.1417>	strata cubilia sunt herbis et frondibus aucta.
<lucr. 5.1418>	pellis item cecidit vestis contempta ferina;
<lucr. 5.1419>	quam reor invidia tali tunc esse repertam,
<lucr. 5.1420>	ut letum insidiis qui gessit primus obiret,
<lucr. 5.1421>	et tamen inter eos distractam sanguine multo
<lucr. 5.1422>	disperiise neque in fructum convertere quisse.
<lucr. 5.1423>	tunc igitur pelles, nunc aurum et purpura curis
<lucr. 5.1424>	exercent hominum vitam belloque fatigant;
<lucr. 5.1425>	quo magis in nobis, ut opinor, culpa resedit.
<lucr. 5.1426>	frigus enim nudos sine pellibus excruciabat
<lucr. 5.1427>	terrigenas; at nos nil laedit veste carere
<lucr. 5.1428>	purpurea atque auro signisque ingentibus apta,
<lucr. 5.1429>	dum plebeia tamen sit, quae defendere possit.
<lucr. 5.1430>	Ergo hominum genus in cassum frustraque laborat
<lucr. 5.1431>	semper et [in] curis consumit inanibus aevom,
<lucr. 5.1432>	ni mirum quia non cognovit quae sit habendi
<lucr. 5.1433>	finis et omnino quoad crescat vera voluptas;
<lucr. 5.1434>	idque minutatim vitam provexit in altum
<lucr. 5.1435>	et belli magnos commovit funditus aestus.
<lucr. 5.1436>	at vigiles mundi magnum versatile templum
<lucr. 5.1437>	sol et luna suo lustrantes lumine circum
<lucr. 5.1438>	perdocuere homines annorum tempora verti
<lucr. 5.1439>	et certa ratione geri rem atque ordine certo.
<lucr. 5.1440>	Iam validis saepti degebant turribus aevom,
<lucr. 5.1441>	et divisa colebatur discretaque tellus,
<lucr. 5.1442>	tum mare velivolis florebat navibus ponti,
<lucr. 5.1443>	auxilia ac socios iam pacto foedere habebant,
<lucr. 5.1444>	carminibus cum res gestas coepere poëtae
<lucr. 5.1445>	tradere; nec multo prius sunt elementa reperta.
<lucr. 5.1446>	propterea quid sit prius actum respicere aetas
<lucr. 5.1447>	nostra nequit, nisi qua ratio vestigia monstrat.
<lucr. 5.1448>	Navigia atque agri culturas moenia leges
<lucr. 5.1449>	arma vias vestes [et] cetera de genere horum,
<lucr. 5.1450>	praemia, delicias quoque vitae funditus omnis,
<lucr. 5.1451>	carmina, picturas et daedala signa polita
<lucr. 5.1452>	usus et impigrae simul experientia mentis
<lucr. 5.1453>	paulatim docuit pedetemptim progredientis.
<lucr. 5.1454>	sic unum quicquid paulatim protrahit aetas
<lucr. 5.1455>	in medium ratioque in luminis erigit oras;
<lucr. 5.1456>	namque alid ex alio clarescere corde videbant,
<lucr. 5.1457>	artibus ad summum donec venere cacumen.

