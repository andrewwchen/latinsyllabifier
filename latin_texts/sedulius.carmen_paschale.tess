<sedulius. carmen_pasch. praef.1> Paschales quicumque dapes conviva requiris,
<sedulius. carmen_pasch. praef.2> Dignatus nostris accubitare toris,
<sedulius. carmen_pasch. praef.3> Pone supercilium si te cognoscis amicum,
<sedulius. carmen_pasch. praef.4> Nec quaeras opus hic codicis artificis:
<sedulius. carmen_pasch. praef.5> Sed modicae contentus adi sollemnia mensae 
<sedulius. carmen_pasch. praef.6> Plusque libens animo quam satiare cibo.
<sedulius. carmen_pasch. praef.7> Aut si magnarum caperis dulcedine rerum
<sedulius. carmen_pasch. praef.8> Divitiasque magis deliciosus amas,
<sedulius. carmen_pasch. praef.9> Nobilium nitidis doctorum vescere cenis,
<sedulius. carmen_pasch. praef.10> Quorum multiplices nec numerantur opes. 
<sedulius. carmen_pasch. praef.11> Illic invenies quidquid mare nutrit edendum,
<sedulius. carmen_pasch. praef.12> Quidquid terra creat, quidquid ad astra volat.
<sedulius. carmen_pasch. praef.13> Cerea gemmatis flavescunt mella canistris
<sedulius. carmen_pasch. praef.14> Conlucentque suis aurea vasa favis.
<sedulius. carmen_pasch. praef.15> At nos exiguum de paupere carpsimus horto, 
<sedulius. carmen_pasch. praef.16> Rubra quod adpositum testa ministrat, holus.
<sedulius. carmen_pasch. 1.1> Cum sua gentiles studeant figmenta poetae
<sedulius. carmen_pasch. 1.2> Grandisonis pompare modis, tragicoque boatu
<sedulius. carmen_pasch. 1.3> Ridiculoque Geta seu qualibet arte canendi
<sedulius. carmen_pasch. 1.4> Saeva nefandarum renovent contagia rerum 
<sedulius. carmen_pasch. 1.5> Et scelerum monumenta canant, rituque magistro
<sedulius. carmen_pasch. 1.6> Plurima Niliacis tradant mendacia biblis:
<sedulius. carmen_pasch. 1.7> Cur ego, Daviticis adsuetus cantibus odas
<sedulius. carmen_pasch. 1.8> Cordarum resonare decem sanctoque verenter
<sedulius. carmen_pasch. 1.9> Stare choro et placidis caelestia psallere verbis, 
<sedulius. carmen_pasch. 1.10> Clara salutiferi taceam miracula Christi?
<sedulius. carmen_pasch. 1.11> Cum possim manifesta loqui, Dominumque tonantem
<sedulius. carmen_pasch. 1.12> Sensibus et toto delectet corde fateri:
<sedulius. carmen_pasch. 1.13> Qui sensus et corda dedit, cui convenit uni
<sedulius. carmen_pasch. 1.14> Facturam servire suam, cui iure perenni 
<sedulius. carmen_pasch. 1.15> Arcibus aetheriis una est cum patre potestas,
<sedulius. carmen_pasch. 1.16> Par splendor, communis apex, sociale cacumen,
<sedulius. carmen_pasch. 1.17> Aequus honor, virtus eadem, sine tempore regnum,
<sedulius. carmen_pasch. 1.18> Semper principium, sceptrum iuge, gloria consors,
<sedulius. carmen_pasch. 1.19> Maiestas similis. haec est via namque salutis, 
<sedulius. carmen_pasch. 1.20> Haec firmos ad dona gradus paschalia ducit.
<sedulius. carmen_pasch. 1.21> Haec mihi carmen erit: mentes huc vertite cuncti.
<sedulius. carmen_pasch. 1.22> Hanc constanter opem laesis adhibete medullis,
<sedulius. carmen_pasch. 1.23> Quos letale malum, quos vanis dedita curis
<sedulius. carmen_pasch. 1.24> Attica Cecropii serpit doctrina veneni, 
<sedulius. carmen_pasch. 1.25> Sectantesque magis vitam spirantis odorem
<sedulius. carmen_pasch. 1.26> Legis Athenaei paedorem linquite pagi.
<sedulius. carmen_pasch. 1.27> Quid labyrintheo, Thesidae, erratis in antro
<sedulius. carmen_pasch. 1.28> Caecaque Daedalei lustratis limina tecti?
<sedulius. carmen_pasch. 1.29> Labruscam placidis quid adhuc praeponitis uvis 
<sedulius. carmen_pasch. 1.30> Neglectisque rosis saliuncam sumitis agri?
<sedulius. carmen_pasch. 1.31> Quid lapides atque aera coli, quid fana profana
<sedulius. carmen_pasch. 1.32> Proderit et mutis animas damnare metallis?
<sedulius. carmen_pasch. 1.33> Parcite pulverei squalentia iugera campi
<sedulius. carmen_pasch. 1.34> Et steriles habitare plagas, ubi gignere fructum 
<sedulius. carmen_pasch. 1.35> Arida nescit humus, nec de tellure cruenta
<sedulius. carmen_pasch. 1.36> Livida mortiferis vellatis toxica sucis,
<sedulius. carmen_pasch. 1.37> Tartareo damnata cibo: sed amoena virecta
<sedulius. carmen_pasch. 1.38> Florentum semper nemorum sedesque beatas
<sedulius. carmen_pasch. 1.39> Per latices intrate pios, ubi semina vitae 
<sedulius. carmen_pasch. 1.40> Divinis animantur aquis et fonte superno
<sedulius. carmen_pasch. 1.41> Laetificata seges spinis mundatur ademptis,
<sedulius. carmen_pasch. 1.42> Ut messis queat esse Dei mercisque futurae
<sedulius. carmen_pasch. 1.43> Maxima centenum cumulare per horrea fructum.
<sedulius. carmen_pasch. 1.44> Omnipotens aeterne Deus, spes unica mundi, 
<sedulius. carmen_pasch. 1.45> Qui caeli fabricator ades, qui conditor orbis,
<sedulius. carmen_pasch. 1.46> Qui maris undisonas fluctu surgente procellas
<sedulius. carmen_pasch. 1.47> Mergere vicinae prohibes confinia terrae,
<sedulius. carmen_pasch. 1.48> Qui solem radiis et lunam cornibus imples
<sedulius. carmen_pasch. 1.49> Inque diem ac noctem lumen metiris utrumque, 
<sedulius. carmen_pasch. 1.50> Qui stellas numeras, quarum tu nomina solus,
<sedulius. carmen_pasch. 1.51> Signa, potestates, cursus, loca, tempora nosti,
<sedulius. carmen_pasch. 1.52> Qui diversa novam formasti in corpora terram
<sedulius. carmen_pasch. 1.53> Torpentique solo viventia membra dedisti,
<sedulius. carmen_pasch. 1.54> Qui pereuntem hominem vetiti dulcedine pomi 
<sedulius. carmen_pasch. 1.55> Instauras meliore cibo potuque sacrati
<sedulius. carmen_pasch. 1.56> Sanguinis infusum depellis ab angue venenum,
<sedulius. carmen_pasch. 1.57> Qui genus humanum praeter quos clauserat arca
<sedulius. carmen_pasch. 1.58> Diluvii rapida spumantis mole sepultum
<sedulius. carmen_pasch. 1.59> Una iterum de stirpe creas, ut mystica virtus, 
<sedulius. carmen_pasch. 1.60> Quod carnis delita necant, hoc praesule ligno
<sedulius. carmen_pasch. 1.61> Monstraret liquidas renovari posse per undas,
<sedulius. carmen_pasch. 1.62> Totum namque lavans uno baptismate mundum:
<sedulius. carmen_pasch. 1.63> Pande salutarem paucos quae ducit in urbem
<sedulius. carmen_pasch. 1.64> Angusto mihi calle viam verbique lucernam 
<sedulius. carmen_pasch. 1.65> Da pedibus lucere meis, ut semita vitae
<sedulius. carmen_pasch. 1.66> Ad caulas me ruris agat, qua servat amoenum
<sedulius. carmen_pasch. 1.67> Pastor ovile bonus, qua vellere praevius albo
<sedulius. carmen_pasch. 1.68> Virginis agnus ovis grexque omnis candidus intrat.
<sedulius. carmen_pasch. 1.69> Te duce difficilis non est via; subditur omnis 
<sedulius. carmen_pasch. 1.70> Imperiis natura tuis, rituque soluto
<sedulius. carmen_pasch. 1.71> Transit in adversas iussu dominante figuras.
<sedulius. carmen_pasch. 1.72> Si iubeas mediis segetes arere pruinis,
<sedulius. carmen_pasch. 1.73> Messorem producit hiems; si currere mustum
<sedulius. carmen_pasch. 1.74> Vernali sub sole velis, florentibus arvis 
<sedulius. carmen_pasch. 1.75> Sordidus inpressas calcabit vinitor uvas:
<sedulius. carmen_pasch. 1.76> Cunctaque divinis parebunt tempora dictis.
<sedulius. carmen_pasch. 1.77> Indicio est antiqua fides et cana priorum
<sedulius. carmen_pasch. 1.78> Testis origo patrum, nullisque abolenda per aevum
<sedulius. carmen_pasch. 1.79> Temporibus constant virtutum signa tuarum. 
<sedulius. carmen_pasch. 1.80> Ex quibus audaci perstringere pauca relatu
<sedulius. carmen_pasch. 1.81> Vix animis conmitto meis, silvamque patentem
<sedulius. carmen_pasch. 1.82> Ingrediens aliquos nitor contingere ramos.
<sedulius. carmen_pasch. 1.83> Nam centum licet ora movens vox ferrea clamet
<sedulius. carmen_pasch. 1.84> Centenosque sonos, humanum pectus anhelet, 
<sedulius. carmen_pasch. 1.85> Cuncta quis expediet, quorum nec lucida caeli
<sedulius. carmen_pasch. 1.86> Sidera nec bibulae numeris aequantur harenae?
<sedulius. carmen_pasch. 1.87> Primus abusque chao meritis vivacibus Enoch
<sedulius. carmen_pasch. 1.88> Multa per innumeros iam saecula contigit annos
<sedulius. carmen_pasch. 1.89> Natura perdente modum: quem iure creandi 
<sedulius. carmen_pasch. 1.90> Terra tulit genitum, sed mors miratur ademptum.
<sedulius. carmen_pasch. 1.91> Saucia iam vetulae marcebant viscera Sarrae
<sedulius. carmen_pasch. 1.92> Grandaevo consumpta situ, prolemque negabat
<sedulius. carmen_pasch. 1.93> Frigidus annoso moriens in corpore sanguis:
<sedulius. carmen_pasch. 1.94> Cum seniore viro gelidi praecordia ventris 
<sedulius. carmen_pasch. 1.95> In partum tumuere novum tremebundaque mater
<sedulius. carmen_pasch. 1.96> Algentes onerata sinus, spem gentis opimae
<sedulius. carmen_pasch. 1.97> Edidit et serum suspendit ad ubera natum.
<sedulius. carmen_pasch. 1.98> Mactandumque Deo pater obtulit, at sacer ipsam
<sedulius. carmen_pasch. 1.99> Pro pueri iugulis aries mactatur ad aram. 
<sedulius. carmen_pasch. 1.100> O iusti mens sancta viri! pietate remota
<sedulius. carmen_pasch. 1.101> Plus pietatis habens contempsit vulnera nati
<sedulius. carmen_pasch. 1.102> Amplexus praecepta Dei, typicique cruoris
<sedulius. carmen_pasch. 1.103> Auxilio ventura docet, quod sanguine Christi
<sedulius. carmen_pasch. 1.104> Humana pro gente pius occumberet agnus. 
<sedulius. carmen_pasch. 1.105> Loth Sodomae fugiente chaos, dum respicit uxor,
<sedulius. carmen_pasch. 1.106> In statuam mutata salis stupefacta remansit,
<sedulius. carmen_pasch. 1.107> Ad poenam conversa suam: quia nemo retrorsum,
<sedulius. carmen_pasch. 1.108> Noxia contempti vitans discrimina mundi,
<sedulius. carmen_pasch. 1.109> Aspiciens salvandus erit, nec debet arator 
<sedulius. carmen_pasch. 1.110> Dignum opus exercens vultum in sua terga referre.
<sedulius. carmen_pasch. 1.111> Ignibus innocuis flagrans apparuit olim
<sedulius. carmen_pasch. 1.112> Non ardens ardere rubus, nec iuncta calori
<sedulius. carmen_pasch. 1.113> Materies alimenta dabat, nec torrida vivens
<sedulius. carmen_pasch. 1.114> Sensit damna frutex, sed amici fomitis aestu 
<sedulius. carmen_pasch. 1.115> Frondea blanditae lambebant robora flammae.
<sedulius. carmen_pasch. 1.116> Mitis in inmitem virga est animata draconem,
<sedulius. carmen_pasch. 1.117> Per flexos sinuata globos linguisque trisulcis
<sedulius. carmen_pasch. 1.118> Squamea colla tumens inimicos ore chelydros
<sedulius. carmen_pasch. 1.119> Sorbuit et proprii redit in virgulta rigoris. 
<sedulius. carmen_pasch. 1.120> Pervia divisi patuerunt caerula ponti
<sedulius. carmen_pasch. 1.121> In geminum revoluta latus, nudataque tellus
<sedulius. carmen_pasch. 1.122> Cognatis spoliatur aquis, ac turba pedestris
<sedulius. carmen_pasch. 1.123> Intrat in absentis pelagi mare, perque profundum
<sedulius. carmen_pasch. 1.124> Sicca peregrinas stupuerunt marmora plantas. 
<sedulius. carmen_pasch. 1.125> Mutavit natura viam, mediumque per aequor
<sedulius. carmen_pasch. 1.126> Ingrediens populus rude iam baptisma gerebat,
<sedulius. carmen_pasch. 1.127> Cui dux Christus erat, clamat nam lectio: multas
<sedulius. carmen_pasch. 1.128> Vox Domini super extat aquas; vox denique verbum est.
<sedulius. carmen_pasch. 1.129> Verbum Christus adest, geminae qui consona legis 
<sedulius. carmen_pasch. 1.130> Testamenta regens veterem patefecit abyssum,
<sedulius. carmen_pasch. 1.131> Ut doctrina sequens planis incederet arvis.
<sedulius. carmen_pasch. 1.132> Quid referam innumeras caelesti pane catervas
<sedulius. carmen_pasch. 1.133> Angelicos sumpsisse cibos. nimbisque superni
<sedulius. carmen_pasch. 1.134> Nectaris aeria populum dulcedine pastum 
<sedulius. carmen_pasch. 1.135> In pluviis habuisse dapes et in imbribus escas?
<sedulius. carmen_pasch. 1.136> Rursus in exustis sitiens exercitus arvis,
<sedulius. carmen_pasch. 1.137> Qua nimium loca sicca, diu qua terra negatis
<sedulius. carmen_pasch. 1.138> Aegra iacebat aquis, qua spes ablata bibendi
<sedulius. carmen_pasch. 1.139> Vivendique fuit, subitas arente metallo 
<sedulius. carmen_pasch. 1.140> Hausit aquas, sterilique latex de rupe manavit,
<sedulius. carmen_pasch. 1.141> Et ieiuna novum vomuerunt marmora potum.
<sedulius. carmen_pasch. 1.142> His igitur iam sacra tribus dans munera rebus,
<sedulius. carmen_pasch. 1.143> Christus erat panis, Christus petra, Christus in undis.
<sedulius. carmen_pasch. 1.144> Angelicis tremefacta minis adfatur asella 
<sedulius. carmen_pasch. 1.145> Sessorem per verba suum, linguaque rudenti
<sedulius. carmen_pasch. 1.146> Edidit humanas animal pecuale loquellas.
<sedulius. carmen_pasch. 1.147> Sol stetit ad Gabaon mediique cacumine caeli
<sedulius. carmen_pasch. 1.148> Fixit anhelantem dilato vespere lucem,
<sedulius. carmen_pasch. 1.149> Insolitus frenare diem, nec luna cucurrit 
<sedulius. carmen_pasch. 1.150> Ordine pigra suo, donec populantibus armis
<sedulius. carmen_pasch. 1.151> Fervidus ingentem gladius consumeret hostem
<sedulius. carmen_pasch. 1.152> Coniurante polo: iam tunc famulata videbant.
<sedulius. carmen_pasch. 1.153> Sidera venturum praemisso nomine Iesum.
<sedulius. carmen_pasch. 1.154> Heliam corvi quondam pavere ministri 
<sedulius. carmen_pasch. 1.155> Praebentes sine more dapes, alesque rapinis
<sedulius. carmen_pasch. 1.156> Deditus atque avido saturans cava guttura rostro
<sedulius. carmen_pasch. 1.157> Tradidit inlaesam ieiunis morsibus escam.
<sedulius. carmen_pasch. 1.158> Nunc bonus Heliae, qui perfidus antea Noe,
<sedulius. carmen_pasch. 1.159> Abluit in terris quidquid deliquit in undis. 
<sedulius. carmen_pasch. 1.160> Plenus at ille Deo postquam miracula terris
<sedulius. carmen_pasch. 1.161> Plura dedit meritisque suis succedere dignum
<sedulius. carmen_pasch. 1.162> Heredem propriae fecit virtutis amicum,
<sedulius. carmen_pasch. 1.163> Aurea flammigeris evectus in astra quadrigis,
<sedulius. carmen_pasch. 1.164> Qua levis aerios non exprimit orbita sulcos, 
<sedulius. carmen_pasch. 1.165> Sidereum penetravit iter curruque corusco
<sedulius. carmen_pasch. 1.166> Dexteriora petens spatio maiore triumphum
<sedulius. carmen_pasch. 1.167> Duxit et humani metam non contigit aevi.
<sedulius. carmen_pasch. 1.168> Quam bene fulminei praelucens semita caeli
<sedulius. carmen_pasch. 1.169> Convenit Heliae! meritoque et nomine fulgens 
<sedulius. carmen_pasch. 1.170> Hac ope dignus erat: nam si sermonis Achivi
<sedulius. carmen_pasch. 1.171> Una per accentum mutetur littera, sol est.
<sedulius. carmen_pasch. 1.172> Ultima labentis miseratus tempora lucis
<sedulius. carmen_pasch. 1.173> Ter quinos quondam regi Deus addidit annos
<sedulius. carmen_pasch. 1.174> Usus iure suo, patefactaque limina claudens 
<sedulius. carmen_pasch. 1.175> Mortis ab occasu vitam convertit in ortum.
<sedulius. carmen_pasch. 1.176> Ionas puppe cadens, coeto sorbente voratus
<sedulius. carmen_pasch. 1.177> In pelago non sensit aquas, vitale sepulchrum
<sedulius. carmen_pasch. 1.178> Ne moreretur habens, tutusque in ventre ferino
<sedulius. carmen_pasch. 1.179> Depositum, non praeda fuit, vastumque per aequor 
<sedulius. carmen_pasch. 1.180> Venit ad ignotas inimico remige terras.
<sedulius. carmen_pasch. 1.181> Cum spirante Deo Babylonia sacra negarent
<sedulius. carmen_pasch. 1.182> Tres una cum mente viri durumque subirent
<sedulius. carmen_pasch. 1.183> Exitium saevi Chaldaea lege tyranni,
<sedulius. carmen_pasch. 1.184> Cuius Achaemeniam rabies accenderat iram 
<sedulius. carmen_pasch. 1.185> Plus fornace sua: medios truduntur in ignes
<sedulius. carmen_pasch. 1.186> Nil audente rogo, tantumque ardore calentes
<sedulius. carmen_pasch. 1.187> Cordis imagineae vincunt incendia poenae
<sedulius. carmen_pasch. 1.188> Igne animi. o quanta est credentum gloria! flammis
<sedulius. carmen_pasch. 1.189> Ardentis fidei restincta est flamma camini. 
<sedulius. carmen_pasch. 1.190> Digna sed inmitem mox perculit ultio regem.
<sedulius. carmen_pasch. 1.191> Nam quod ab humana vecors pietate recessit,
<sedulius. carmen_pasch. 1.192> Agrestes pecudum consors fuit ille per herbas
<sedulius. carmen_pasch. 1.193> Aulica depasto mutans convivia faeno.
<sedulius. carmen_pasch. 1.194> Pronus ab amne bibit, septenaque tempora lustrat 
<sedulius. carmen_pasch. 1.195> Omnibus hirsutus silvis et montibus errans.
<sedulius. carmen_pasch. 1.196> Nec minus et Darii furuerunt iussa tyranni,
<sedulius. carmen_pasch. 1.197> Ecce etenim sceleri scelus addidit ira furentis
<sedulius. carmen_pasch. 1.198> Hebraeumque decus Danihel decernitur insons
<sedulius. carmen_pasch. 1.199> Ieiunis cibus esse feris. sed belua iusto 
<sedulius. carmen_pasch. 1.200> Mitis facta viro, sanctos ne laederet artus,
<sedulius. carmen_pasch. 1.201> Coepit amare famem; rabies mollita furorem
<sedulius. carmen_pasch. 1.202> Deposuit saevisque in faucibus ira quievit,
<sedulius. carmen_pasch. 1.203> Et didicere truces praedam servare leones.
<sedulius. carmen_pasch. 1.204> Dic, ubi sunt, natura, tuae post talia leges? 
<sedulius. carmen_pasch. 1.205> Qui quotiens tibi iura tulit? qui tartara iussit
<sedulius. carmen_pasch. 1.206> Translatum nescire virum, sterilemque marito
<sedulius. carmen_pasch. 1.207> Fecundavit anum, sacram praecepit ad aram
<sedulius. carmen_pasch. 1.208> Sponte venire pecus, muliebres transtulit artus
<sedulius. carmen_pasch. 1.209> In simulacra salis, ramos incendia passos 
<sedulius. carmen_pasch. 1.210> Non ardere dedit, virgultum solvit in anguem,
<sedulius. carmen_pasch. 1.211> Per pelagus siccavit iter, mirabile nimbis
<sedulius. carmen_pasch. 1.212> Manna pluit, saxo latices produxit ab imo,
<sedulius. carmen_pasch. 1.213> Quadrupedem fari plano sermone coegit,
<sedulius. carmen_pasch. 1.214> Suspensis rapidas elementis distulit horas, 
<sedulius. carmen_pasch. 1.215> Per volucres hominem pasci dedit atque coruscis
<sedulius. carmen_pasch. 1.216> In caelum transvexit equis, iam morte gravato
<sedulius. carmen_pasch. 1.217> Adiecit tria lustra viro, praedonis in ore
<sedulius. carmen_pasch. 1.218> Naufragio fundavit opem, flagrante camino
<sedulius. carmen_pasch. 1.219> Servavit sub rore pios, per pascua regem 
<sedulius. carmen_pasch. 1.220> Pavit ut hirsutam pecudem, rictusque leonum
<sedulius. carmen_pasch. 1.221> Instimulante fame iussit nescire furorem?
<sedulius. carmen_pasch. 1.222> Nempe creatori, cuius quaecumque videntur
<sedulius. carmen_pasch. 1.223> Seu quaecumque latent et rerum machina sermo est,
<sedulius. carmen_pasch. 1.224> Omne suum famulatur opus sequiturque iubentis 
<sedulius. carmen_pasch. 1.225> Imperium quacumque trahit sententia nutu.
<sedulius. carmen_pasch. 1.226> Heu miseri, qui vana colunt, qui corde sinistro
<sedulius. carmen_pasch. 1.227> Religiosa sibi sculpunt simulacra suumque
<sedulius. carmen_pasch. 1.228> Factorem fugiunt et quae fecere verentur!
<sedulius. carmen_pasch. 1.229> Quis furor est? quae tanta animos dementia ludit, 
<sedulius. carmen_pasch. 1.230> Ut volucrem turpemque bovem tortumque draconem
<sedulius. carmen_pasch. 1.231> Semihominemque canem supplex homo plenus adoret?
<sedulius. carmen_pasch. 1.232> Ast alii solem caecatis mentibus acti
<sedulius. carmen_pasch. 1.233> Adfirmant rerum esse patrem, quia rite videtur
<sedulius. carmen_pasch. 1.234> Clara serenatis infundere lumina terris 
<sedulius. carmen_pasch. 1.235> Et totum lustrare polum: cum constet ab istis
<sedulius. carmen_pasch. 1.236> Motibus instabilem rapidis discursibus ignem
<sedulius. carmen_pasch. 1.237> Officium, non esse Deum, quique ordine certo
<sedulius. carmen_pasch. 1.238> Nunc oritur, nunc occiduas dimissus in oras
<sedulius. carmen_pasch. 1.239> Partitur cum nocte vices nec sempter ubique est. 
<sedulius. carmen_pasch. 1.240> Nec lumen fuit ille manens in origine mundi
<sedulius. carmen_pasch. 1.241> Cum geminum sine sole diem novus orbis haberet.
<sedulius. carmen_pasch. 1.242> Sic lunae quoque vota ferunt, quam crescere cernunt
<sedulius. carmen_pasch. 1.243> Ac minui, stellisque litant quae luce fugantur.
<sedulius. carmen_pasch. 1.244> Hic laticem colit, ille larem, sed iungere sacris 
<sedulius. carmen_pasch. 1.245> Non audent inimica suis, ne lite propinqua
<sedulius. carmen_pasch. 1.246> Aut rogus exiguas desiccet fortior undas,
<sedulius. carmen_pasch. 1.247> Aut validis tenues moriantur fontibus ignes.
<sedulius. carmen_pasch. 1.248> Arboreis alius ponit radicibus aras
<sedulius. carmen_pasch. 1.249> Instituitque dapes et ramos flebilis orat, 
<sedulius. carmen_pasch. 1.250> Ut natos caramque domum dilectaque rura
<sedulius. carmen_pasch. 1.251> Coniugiique fidem, famulos censumque gubernent.
<sedulius. carmen_pasch. 1.252> Lignee, ligna rogas, surdis clamare videris,
<sedulius. carmen_pasch. 1.253> A mutis responsa petis, quae iura domorum
<sedulius. carmen_pasch. 1.254> Hac ratione regunt, si caesa securibus actis 
<sedulius. carmen_pasch. 1.255> Ardua pendentis sustentent culmina tecti,
<sedulius. carmen_pasch. 1.256> Aut subiecta focis dapibus famulentur edendis.
<sedulius. carmen_pasch. 1.257> Nonnulli venerantur holus mollesque per hortos
<sedulius. carmen_pasch. 1.258> Numina sicca rigant verique hac arte videntur
<sedulius. carmen_pasch. 1.259> Transplantatorum cultores esse deorum. 
<sedulius. carmen_pasch. 1.260> Plura referre pudet, sanctoque in carmine longum
<sedulius. carmen_pasch. 1.261> Vel damnare nefas, ne mollia sentibus uram
<sedulius. carmen_pasch. 1.262> Lilia, purpurei neu per violaria campi
<sedulius. carmen_pasch. 1.263> Carduus et spinis surgat paliurus acutis.
<sedulius. carmen_pasch. 1.264> Iam satis humanis erroribus addita monstra 
<sedulius. carmen_pasch. 1.265> Risimus aut potius tales deflevimum actus.
<sedulius. carmen_pasch. 1.266> Nunc coeptam iuvat ire viam montemque per altum
<sedulius. carmen_pasch. 1.267> Nitentes firmare gradus; properemus in urbem,
<sedulius. carmen_pasch. 1.268> Libertatis opem, radians ubi regia fulvis
<sedulius. carmen_pasch. 1.269> Emicat aula tholis, ubi dantur digna petenti, 
<sedulius. carmen_pasch. 1.270> Quarentem spes certa manet, claustrisque remotis
<sedulius. carmen_pasch. 1.271> Pervia pulsanti reserantur limina cordi.
<sedulius. carmen_pasch. 1.272> Hic est ille lapis, reprobum quem vertice gestat
<sedulius. carmen_pasch. 1.273> Angulus atque oculis praebet miracula nostris:
<sedulius. carmen_pasch. 1.274> Cuius onus leve est, cuius iuga ferre suave est. 
<sedulius. carmen_pasch. 1.275> Per digesta prius veteris miraculi legis
<sedulius. carmen_pasch. 1.276> Rettulimus, sancti coniuncto Spiritus actu
<sedulius. carmen_pasch. 1.277> Quae Genitor socia Nati virtute peregit.
<sedulius. carmen_pasch. 1.278> Per digesta rudis necnon miracula legis
<sedulius. carmen_pasch. 1.279> Dicemus, sancti coniuncto Spiritus actu 
<sedulius. carmen_pasch. 1.280> Quae Natus socia Patris virtute peregit,
<sedulius. carmen_pasch. 1.281> Semper ut una manens deitatis forma perennis
<sedulius. carmen_pasch. 1.282> Quod simplex triplicet quodque est triplicabile simplet.
<sedulius. carmen_pasch. 1.283> Haec est vera fides; hanc sprevit habere salutem
<sedulius. carmen_pasch. 1.284> Arrius infelix, qui curva per avia rectum 
<sedulius. carmen_pasch. 1.285> Flectere nisus iter, foveam dilapsus in atram
<sedulius. carmen_pasch. 1.286> Conruit et tetri mersus petit ima profundi:
<sedulius. carmen_pasch. 1.287> Tam vacuus sensu, iustae quam tempore poenae
<sedulius. carmen_pasch. 1.288> Visceribus fusis vacuus quoque ventre remansit.
<sedulius. carmen_pasch. 1.289> Demens, perpetui qui non imitanda parentis 
<sedulius. carmen_pasch. 1.290> Iura caducorum gradibus simulavit honorum!
<sedulius. carmen_pasch. 1.291> Namque homines inter natum genitore minorem
<sedulius. carmen_pasch. 1.292> Lex carnalis habet, quoniam pater ipse parentis
<sedulius. carmen_pasch. 1.293> Filius ante fuit, mox et qui filius est nunc
<sedulius. carmen_pasch. 1.294> Adsolet esse pater: sic per genus omne nepotum 
<sedulius. carmen_pasch. 1.295> It nova progenies et avi numerantur avorum.
<sedulius. carmen_pasch. 1.296> At Dominus, verbum, virtus, sapientia, Christus,
<sedulius. carmen_pasch. 1.297> Et totum commune Patris, de lumine lumen,
<sedulius. carmen_pasch. 1.298> De solo solus, cui nec minus est Patre quicquam,
<sedulius. carmen_pasch. 1.299> Nec quo crescat habet, genitus, non quippe creatus: 
<sedulius. carmen_pasch. 1.300> Ipse est principium. nam sicut clarus habetur
<sedulius. carmen_pasch. 1.301> In genitore manens, genitor quoque clarus in ipso
<sedulius. carmen_pasch. 1.302> Permanet, et rerum caput est Deus unus ubique.
<sedulius. carmen_pasch. 1.303> Non quia qui summus Pater est, et Filius hic est,
<sedulius. carmen_pasch. 1.304> Sed quia quod summus Pater est, et Filius hoc est. 
<sedulius. carmen_pasch. 1.305> Sic ait ipse docens: 'ego in Patre et Pater in me'.
<sedulius. carmen_pasch. 1.306> Rursus: 'ego atque Pater unum sumus'. Arrius 'unum'
<sedulius. carmen_pasch. 1.307> Debet scire 'sumus'que Sabellius esse fatendum.
<sedulius. carmen_pasch. 1.308> Iste fidem ternam, hic non amplectitur unam.
<sedulius. carmen_pasch. 1.309> Ambo errore pares, quamquam diversa sequentes. 
<sedulius. carmen_pasch. 1.310> Qualiter adsueti varias producere sectas
<sedulius. carmen_pasch. 1.311> Inpugnant sua dicta viri, qui brachia nudis
<sedulius. carmen_pasch. 1.312> Ostendunt exerta umeris, nil tradere docti.
<sedulius. carmen_pasch. 1.313> Sed tantum certare cati, prudentia quorum
<sedulius. carmen_pasch. 1.314> Stulta iacet, quia vana Deo est sapientia mundi. 
<sedulius. carmen_pasch. 1.315> Hic loquitur nimis, ille tacet; hic ambulat, hic stat;
<sedulius. carmen_pasch. 1.316> Alter amat fletus, alter crispare cachinnum:
<sedulius. carmen_pasch. 1.317> Diversisque modis par est vesania cunctis.
<sedulius. carmen_pasch. 1.318> Interea dum rite viam sermone levamus
<sedulius. carmen_pasch. 1.319> Spesque fidesque meum comitantur in ardua gressum, 
<sedulius. carmen_pasch. 1.320> Blandius ad summam tandem pervenimus arcem.
<sedulius. carmen_pasch. 1.321> En signo sacrata crucis vexilla coruscant,
<sedulius. carmen_pasch. 1.322> En regis pia castra micant, tuba clamat erilis,
<sedulius. carmen_pasch. 1.323> Militibus sua porta patet: qui militat intret,
<sedulius. carmen_pasch. 1.324> Ianua vos aeterna vocat, quae ianua Christus. 
<sedulius. carmen_pasch. 1.325> Aurea perpetuae capietis praemia vitae,
<sedulius. carmen_pasch. 1.326> Arma quibus Domini tota virtute geruntur
<sedulius. carmen_pasch. 1.327> Et fixum est in fronte decus. Decus armaque porto
<sedulius. carmen_pasch. 1.328> Militiaeque tuae, bone rex, pars ultima resto.
<sedulius. carmen_pasch. 1.329> Hic proprias sedes, huius mihi moenibus urbis 
<sedulius. carmen_pasch. 1.330> Exiguam concede domum, tuus incola sanctis
<sedulius. carmen_pasch. 1.331> Ut merear habitare locis alboque beati
<sedulius. carmen_pasch. 1.332> Ordinis extremus conscribi in saecula civis.
<sedulius. carmen_pasch. 1.333> Grandia posco quidem, sed tu dare grandia nosti,
<sedulius. carmen_pasch. 1.334> Quem magis offendit quisquis sperando tepescit. 
<sedulius. carmen_pasch. 1.335> Christe, fave votis, qui mundum in morte iacentem
<sedulius. carmen_pasch. 1.336> Vivificare volens quondam terrena petisti
<sedulius. carmen_pasch. 1.337> Caelitus, humanam dignatus sumere formam,
<sedulius. carmen_pasch. 1.338> Sic aliena gerens, ut nec tua linquere posses.
<sedulius. carmen_pasch. 1.339> Hoc Matthaeus agens hominem generaliter implet, 
<sedulius. carmen_pasch. 1.340> Marcus ut alta fremit vox per deserta leonis,
<sedulius. carmen_pasch. 1.341> Iura sacerdotii Lucas tenet ore iuvenci,
<sedulius. carmen_pasch. 1.342> More volans aquilae verbo petit astra Iohannes.
<sedulius. carmen_pasch. 1.343> Quatuor hi proceres una te voce canentes
<sedulius. carmen_pasch. 1.344> Tempora ceu totidem latum sparguntur in orbem. 
<sedulius. carmen_pasch. 1.345> Sic et apostolici semper duodenus honoris
<sedulius. carmen_pasch. 1.346> Fulget apex numero, menses imitatus et horas,
<sedulius. carmen_pasch. 1.347> Omnibus ut rebus totus tibi militet annus.
<sedulius. carmen_pasch. 1.348> Hinc igitur veteris recolens exordia mortis
<sedulius. carmen_pasch. 1.349> Ad vitam properabo novam lacrimasque serendo 
<sedulius. carmen_pasch. 1.350> Gaudia longa metam: nam qui deflemus in Adam
<sedulius. carmen_pasch. 1.351> Semina mittentes, mox exultabimus omnes
<sedulius. carmen_pasch. 1.352> Portantes nostros Christo veniente maniplos.
<sedulius. carmen_pasch. 2.1> Expulerat primogenitum saevissimus anguis
<sedulius. carmen_pasch. 2.2> Florigera de sede virum blandique saporis
<sedulius. carmen_pasch. 2.3> Inlecebris letum misero portarat amarum.
<sedulius. carmen_pasch. 2.4> Nec solus meritam praesumptor senserat iram
<sedulius. carmen_pasch. 2.5> Mortali sub lege iacens, sed prorsus ab ipso 
<sedulius. carmen_pasch. 2.6> Humanum simul omne genus. heu, noxia coniux!
<sedulius. carmen_pasch. 2.7> Noxia tu coniux magis an draco perfidus ille?
<sedulius. carmen_pasch. 2.8> Perfidus ille draco, sed tu quoque noxia coniux.
<sedulius. carmen_pasch. 2.9> Pro dolor! aeterni fuerant duo. crescere posquam
<sedulius. carmen_pasch. 2.10> Coepit origo, perit clademque a semine sumpsit. 
<sedulius. carmen_pasch. 2.11> Quid numerosa dies, quid tempore proderat illo
<sedulius. carmen_pasch. 2.12> Cernere nongentos ultra feliciter annos
<sedulius. carmen_pasch. 2.13> Progeniemque senum decimam spectare nepotum
<sedulius. carmen_pasch. 2.14> Iamque suum nescire genus: cum victa supremis
<sedulius. carmen_pasch. 2.15> Cursibus extremae sors inreparabilis horae, 
<sedulius. carmen_pasch. 2.16> Sera licet, ventura foret longumque per aevum
<sedulius. carmen_pasch. 2.17> Vita brevis nihil esse diu cum fine doloret?
<sedulius. carmen_pasch. 2.18> Nec reducem spes ferret opem primique sepulchrum
<sedulius. carmen_pasch. 2.19> Terrigenae caeca sorberet fauce nepotes,
<sedulius. carmen_pasch. 2.20> Ni pius ille sator culpas ignoscere promptus, 
<sedulius. carmen_pasch. 2.21> Reddere difficilis, sua ne factura periret
<sedulius. carmen_pasch. 2.22> Quaeque Deo similis vivens adstaret imago
<sedulius. carmen_pasch. 2.23> Dissimilis de morte foret, veniale misertus
<sedulius. carmen_pasch. 2.24> Instauret opus pomisque vetaret acerbis,
<sedulius. carmen_pasch. 2.25> Quae mandere patres, natorum horrescere dentes 
<sedulius. carmen_pasch. 2.26> Donaretque suis semper placatus, ut unde
<sedulius. carmen_pasch. 2.27> Culpa dedit mortem, pietas daret inde salutem,
<sedulius. carmen_pasch. 2.28> Et velut e spinis mollis rosa surgit acutis
<sedulius. carmen_pasch. 2.29> Nil quod laedat habens matremque obscurat honore:
<sedulius. carmen_pasch. 2.30> Sic Evae de stirpe sacra veniente Maria 
<sedulius. carmen_pasch. 2.31> Virginis antiquae facinus nova virgo piaret:
<sedulius. carmen_pasch. 2.32> Ut quoniam natura prior vitiata iacebat
<sedulius. carmen_pasch. 2.33> Sub dicione necis, Christo nascente renasci
<sedulius. carmen_pasch. 2.34> Possit homo et veteris maculam deponere carnis.
<sedulius. carmen_pasch. 2.35> Haec ventura senes posquam dixere prophetae, 
<sedulius. carmen_pasch. 2.36> Angelus intactae cecinit properata Mariae:
<sedulius. carmen_pasch. 2.37> Et dictum comitata fides, uterumque puellae
<sedulius. carmen_pasch. 2.38> Sidereum mox implet onus, rerumque creator
<sedulius. carmen_pasch. 2.39> Nascendi sub lege fuit. stupet innuba tensos
<sedulius. carmen_pasch. 2.40> Virgo sinus gaudetque suum paritura parentem. 
<sedulius. carmen_pasch. 2.41> Iamque novem lapsis decimi de limine mensis
<sedulius. carmen_pasch. 2.42> Fulgebat sacrata dies, cum virgine feta
<sedulius. carmen_pasch. 2.43> Promissum conplevit opus 'verbum caro factum',
<sedulius. carmen_pasch. 2.44> In nobis habitare volens. tunc maximus infans
<sedulius. carmen_pasch. 2.45> Intemerata sui conservans viscera templi 
<sedulius. carmen_pasch. 2.46> Inlaesum vacuavit iter: pro virgine testis
<sedulius. carmen_pasch. 2.47> Partus adest, clausa ingrediens et clausa relinquens.
<sedulius. carmen_pasch. 2.48> Quae nova lux mundo, quae toto gratia caelo!
<sedulius. carmen_pasch. 2.49> Quis fuit ille nitor, Mariae cum Christus ab alvo
<sedulius. carmen_pasch. 2.50> Processit splendore novo, velut ipse decoro 
<sedulius. carmen_pasch. 2.51> Sponsus ovans thalamo, 'forma speciosus' amoena
<sedulius. carmen_pasch. 2.52> 'Prae filiis hominum', cuius radiante figura
<sedulius. carmen_pasch. 2.53> Blandior in labiis diffusa est gratia pulchris.
<sedulius. carmen_pasch. 2.54> O facilis pietas! ne nos servile teneret
<sedulius. carmen_pasch. 2.55> Peccato dominante iugum, servilia summus 
<sedulius. carmen_pasch. 2.56> Membra tulit Dominus, primique ab origine mundi
<sedulius. carmen_pasch. 2.57> Omnia qui propriis vestit nascentia donis
<sedulius. carmen_pasch. 2.58> Obsitus exiguis habuit velamina pannis;
<sedulius. carmen_pasch. 2.59> Quemque procellosi non mobilis unda profundi,
<sedulius. carmen_pasch. 2.60> Terrarum non omne solum, spatiosaque lati 
<sedulius. carmen_pasch. 2.61> Non capit aula poli, puerili in corpore plenus
<sedulius. carmen_pasch. 2.62> Mansit et angusto Deus in praesepe quievit.
<sedulius. carmen_pasch. 2.63> Salve, sancta parens, enixa puerpera regem,
<sedulius. carmen_pasch. 2.64> Qui caelum terramque tenet per saecula, cuius
<sedulius. carmen_pasch. 2.65> Nomen et aeterno conplectens omnia gyro 
<sedulius. carmen_pasch. 2.66> Imperium sine fine manet; quae ventre beato
<sedulius. carmen_pasch. 2.67> Gaudia matris habens cum virginitatis honore
<sedulius. carmen_pasch. 2.68> Nec primam similem visa es nec habere sequentem:
<sedulius. carmen_pasch. 2.69> Sola sine exemplo placuisti femina Christo.
<sedulius. carmen_pasch. 2.70> Tunc prius ignaris pastoribus ille creatus 
<sedulius. carmen_pasch. 2.71> Enituit, quia pastor erat, gregibusque refulsit
<sedulius. carmen_pasch. 2.72> Agnus et angelicus cecinit miracula coetus.
<sedulius. carmen_pasch. 2.73> Talia Bethleis dum signa geruntur in oris,
<sedulius. carmen_pasch. 2.74> Eoi venere magi saevumque tyrannum
<sedulius. carmen_pasch. 2.75> Grandia sollicitis perturbant nuntia dictis: 
<sedulius. carmen_pasch. 2.76> Iudaicis nuper populis orientis ab axe
<sedulius. carmen_pasch. 2.77> Progenitum fulsisse ducem, hoc caelitus astra,
<sedulius. carmen_pasch. 2.78> Hoc stellam radiare novam. ferus arbiter aulae
<sedulius. carmen_pasch. 2.79> Aestuat Hebreae ratus hunc succedere posse
<sedulius. carmen_pasch. 2.80> Mox sibimet, qui primus erat: tunc fronte serena 
<sedulius. carmen_pasch. 2.81> Nubila mentis alens clam mandat ubique requiri
<sedulius. carmen_pasch. 2.82> Sicut adorandum, quem tractat fraude necandum.
<sedulius. carmen_pasch. 2.83> Quid furis, Herodes! Christum sermone fateris,
<sedulius. carmen_pasch. 2.84> Et sensu iugulare cupis, legemque legendo
<sedulius. carmen_pasch. 2.85> Neglegis et regi regum tua regna minaris. 
<sedulius. carmen_pasch. 2.86> Ne tamen insano careant tua nomina facto,
<sedulius. carmen_pasch. 2.87> Patrandum sub honore crucis (sed crimine gentis)
<sedulius. carmen_pasch. 2.88> Herodes alius quod tu molire videbit.
<sedulius. carmen_pasch. 2.89> Ergo alacres summo servantes lumina caelo
<sedulius. carmen_pasch. 2.90> Fixa magi sidusque micans regale secuti 
<sedulius. carmen_pasch. 2.91> Optatam tenuere viam, quae lege futura
<sedulius. carmen_pasch. 2.92> Duxit adorantes sacra ad cunabula gentes.
<sedulius. carmen_pasch. 2.93> Thensaurisque simul pro religione solutis,
<sedulius. carmen_pasch. 2.94> Ipsae etiam ut possint species ostendere Christum,
<sedulius. carmen_pasch. 2.95> Aurea nascenti fuderunt munera regi, 
<sedulius. carmen_pasch. 2.96> Tura dedere Deo, myrram tribuere sepulchro.
<sedulius. carmen_pasch. 2.97> Cur tria dona tamen? quoniam spes maxima vitae est
<sedulius. carmen_pasch. 2.98> Hunc numerum confessa fides, et tempora summus
<sedulius. carmen_pasch. 2.99> Cernens cuncta Deus, praesentia, prisca, futura,
<sedulius. carmen_pasch. 2.100> Semper adest semperque fuit semperque manebit 
<sedulius. carmen_pasch. 2.101> In triplici virtute sui. — Tunc caelitus illi
<sedulius. carmen_pasch. 2.102> Per somnum moniti contemnere iussa tyranni
<sedulius. carmen_pasch. 2.103> Per loca mutati gradientes devia callis
<sedulius. carmen_pasch. 2.104> In patriam rediere suam. — Sic nos quoque sanctam
<sedulius. carmen_pasch. 2.105> Si cupimus patriam tandem contingere, posquam 
<sedulius. carmen_pasch. 2.106> Venimus ad Christum, iam non repetamus iniquum.
<sedulius. carmen_pasch. 2.107> Ergo ubi delusum se conperit, impius iram
<sedulius. carmen_pasch. 2.108> Rex aperit (si iure queat rex ille vocari,
<sedulius. carmen_pasch. 2.109> Qui pietate caret, propriam qui non tegit iram)
<sedulius. carmen_pasch. 2.110> Ereptumque gemens facinus sibi, ceu leo frendens, 
<sedulius. carmen_pasch. 2.111> Cuius ab ore tener subito cum labitur agnus,
<sedulius. carmen_pasch. 2.112> In totum movet arma gregem manditque trahitque
<sedulius. carmen_pasch. 2.113> Molle pecus — trepidaeque vocant sua pignera fetae
<sedulius. carmen_pasch. 2.114> Nequiquam et vacuas implent balatibus auras —
<sedulius. carmen_pasch. 2.115> Haut secus Herodes Christo stimulatus adempto 
<sedulius. carmen_pasch. 2.116> Sternere conlisas paruorum strage catervas
<sedulius. carmen_pasch. 2.117> Inmerito non cessat atrox. quo crimine simplex
<sedulius. carmen_pasch. 2.118> Turba perit? cur qui vixdum potuere creari
<sedulius. carmen_pasch. 2.119> Iam meruere mori? furor est in rege cruento,
<sedulius. carmen_pasch. 2.120> Non ratio; primosque necans vagitus et audens 
<sedulius. carmen_pasch. 2.121> Innumerum patrare nefas puerilia mactat
<sedulius. carmen_pasch. 2.122> Milia plangoremque dedit tot matribus unum.
<sedulius. carmen_pasch. 2.123> Haec laceros crines nudato vertice rupit,
<sedulius. carmen_pasch. 2.124> Illa genas secuit, nudum ferit altera pugnis
<sedulius. carmen_pasch. 2.125> Pectus et infelix mater (nec iam modo mater) 
<sedulius. carmen_pasch. 2.126> Orba super gelidum frustra premit ubera natum.
<sedulius. carmen_pasch. 2.127> Quis tibi tunc, lanio, cernenti talia sensus?
<sedulius. carmen_pasch. 2.128> Quosque dabas fremitus, cum vulnera fervere late
<sedulius. carmen_pasch. 2.129> Prospiceres arce ex summa vastumque videres
<sedulius. carmen_pasch. 2.130> Misceri ante oculos tantis plangoribus aequor? 
<sedulius. carmen_pasch. 2.131> Extinctisque tamen quamvis infantibus absens
<sedulius. carmen_pasch. 2.132> Praesens Christus erat, qui sancta pericula semper
<sedulius. carmen_pasch. 2.133> Suscipit et poenas alieno in corpore sentit.
<sedulius. carmen_pasch. 2.134> Ast ubi bis senos aetatis contigit annos,
<sedulius. carmen_pasch. 2.135> Hoc spatium de carne trahens, aevique meatus 
<sedulius. carmen_pasch. 2.136> Humana pro parte tulit, senioribus esse
<sedulius. carmen_pasch. 2.137> Corde videbatur senior legisque magistros
<sedulius. carmen_pasch. 2.138> Inter ut emeritus residebat iure magister.
<sedulius. carmen_pasch. 2.139> Nec mora (quas etenim volitans per tempora mundus
<sedulius. carmen_pasch. 2.140> Novit habere moras?) usus maiore iuventa, 
<sedulius. carmen_pasch. 2.141> Sex quasi lustra gerens placidam Iordanis ad undam
<sedulius. carmen_pasch. 2.142> Venit ut acciperet hoc, quod dare venerat ipse.
<sedulius. carmen_pasch. 2.143> Hunc Baptista potens ut vidit ab amne Iohannes,
<sedulius. carmen_pasch. 2.144> Quem matris dum ventre latet nondumque creatus
<sedulius. carmen_pasch. 2.145> Senserat obstruso iam tunc sermone prophetes 
<sedulius. carmen_pasch. 2.146> Ut muto genitore fluens, cui munera linguae
<sedulius. carmen_pasch. 2.147> Post noni taciturna diu spiramina mensis
<sedulius. carmen_pasch. 2.148> Parto redduntur nato, mox praedicat: agnus
<sedulius. carmen_pasch. 2.149> Ecce Dei veniens peccatum tollere mundi.
<sedulius. carmen_pasch. 2.150> Tollere cum dicit, quod non habet, hoc mihi tollit: 
<sedulius. carmen_pasch. 2.151> Non mala ut ipse gerat, sed ut ipse nocentia perdat.
<sedulius. carmen_pasch. 2.152> Qualiter in medias cum lux praeclara tenebras
<sedulius. carmen_pasch. 2.153> Funditur et proprium non obfuscata serenum
<sedulius. carmen_pasch. 2.154> Decutit expulsas inlaesis vultibus umbras,
<sedulius. carmen_pasch. 2.155> Sic delicta fugans Salvator nostra gerendo 
<sedulius. carmen_pasch. 2.156> Tersit et adactu procul evanescere iussit.
<sedulius. carmen_pasch. 2.157> Tunc vada torrentum simplex ingressus aquarum,
<sedulius. carmen_pasch. 2.158> In se cuncta lavat nostrae contagia vitae
<sedulius. carmen_pasch. 2.159> Ipse nihil quod perdat habens, sanctoque liquentes
<sedulius. carmen_pasch. 2.160> Corpore mundavit latices famamque beavit 
<sedulius. carmen_pasch. 2.161> Gurgitis et propriis sacravit flumina membris.
<sedulius. carmen_pasch. 2.162> Senserunt elementa Deum, mare fugit, et ipse
<sedulius. carmen_pasch. 2.163> Iordanis refluas cursum convertit in undas.
<sedulius. carmen_pasch. 2.164> Namque propheta canens: quidnam est, mare, quod fugis, inquit
<sedulius. carmen_pasch. 2.165> Et tu, Iordanis, retro quia subtrahis amnem? 
<sedulius. carmen_pasch. 2.166> Ergo ubi flumineum post mystica dona lavacrum
<sedulius. carmen_pasch. 2.167> Egrediens siccas Dominus calcavit harenas,
<sedulius. carmen_pasch. 2.168> Confestim patuere poli, sanctusque columbae
<sedulius. carmen_pasch. 2.169> Spiritus in specie Christum vestivit honore
<sedulius. carmen_pasch. 2.170> Mansuetumque docet multumque incedere mitem 
<sedulius. carmen_pasch. 2.171> Per volucrem quae felle caret, Natoque vocato
<sedulius. carmen_pasch. 2.172> Voce Patris triplici Deus ex ratione probatur,
<sedulius. carmen_pasch. 2.173> Quod Pater et Natus, quod Spiritus est ibi sanctus,
<sedulius. carmen_pasch. 2.174> Quo manet indignus qui non numeraverit unum.
<sedulius. carmen_pasch. 2.175> Inde quater denis iam noctibus atque diebus 
<sedulius. carmen_pasch. 2.176> Ieiunum dapibus, sacro Spiramine plenum
<sedulius. carmen_pasch. 2.177> Insidiis temptator adit doctusque per artem
<sedulius. carmen_pasch. 2.178> Fallaces offerre dapes: si filius, inquit,
<sedulius. carmen_pasch. 2.179> Cerneris esse Dei, dic ut lapis iste repente
<sedulius. carmen_pasch. 2.180> In panis vertatur opem, miracula tamquam 
<sedulius. carmen_pasch. 2.181> Haec eadem non semper agat, qui saxea terrae
<sedulius. carmen_pasch. 2.182> Viscera frugiferis animans fecundat aristis
<sedulius. carmen_pasch. 2.183> Et panem de caute creat. — Hac ergo repulsus
<sedulius. carmen_pasch. 2.184> Voce prius hominem non solo vivere pane
<sedulius. carmen_pasch. 2.185> Sed cuncto sermone Dei, labefactus et amens, 
<sedulius. carmen_pasch. 2.186> Altera vipereis instaurans arma venenis
<sedulius. carmen_pasch. 2.187> Cum Domino montana petit cunctasque per orbem
<sedulius. carmen_pasch. 2.188> Regnorum monstravit opes: haec omnia, dicens,
<sedulius. carmen_pasch. 2.189> Me tribuente feres, si me prostratus adores,
<sedulius. carmen_pasch. 2.190> Quantum perversus, tantum perversa locutus: 
<sedulius. carmen_pasch. 2.191> Scilicet ut fragilis regna adfectaret honoris
<sedulius. carmen_pasch. 2.192> Qui populis aeterna parat, monstrumque nefandum
<sedulius. carmen_pasch. 2.193> Pronus adoraret, cuius super aethera sedes,
<sedulius. carmen_pasch. 2.194> Terra pedum locus est, quem nullus cernit et omnis
<sedulius. carmen_pasch. 2.195> Laudat in excelsis submissa voce potestas. 
<sedulius. carmen_pasch. 2.196> Christus ad haec: tantum Dominum scriptura Deumque
<sedulius. carmen_pasch. 2.197> Iussit adorari et soli famularier uni.
<sedulius. carmen_pasch. 2.198> His quoque deficiens congressibus audet iniquus
<sedulius. carmen_pasch. 2.199> Ter sese adtollens animo perstare superbo,
<sedulius. carmen_pasch. 2.200> Terque volutus humo fragili confidere bello. 
<sedulius. carmen_pasch. 2.201> Tunc adsumpsit eum sanctam sceleratus in urbem,
<sedulius. carmen_pasch. 2.202> Et statuens alti supra fastigia templi:
<sedulius. carmen_pasch. 2.203> Si natum genitore Deo tete adseris, inquit,
<sedulius. carmen_pasch. 2.204> Inpiger e summo dilapsus labere tecto.
<sedulius. carmen_pasch. 2.205> Nam scriptura docet de te mandasse Tonantem, 
<sedulius. carmen_pasch. 2.206> Angelicis subvectus eas ut tutior ulnis,
<sedulius. carmen_pasch. 2.207> Ad lapidem ne forte pedem conlidere possis.
<sedulius. carmen_pasch. 2.208> O quam caeca gerit nigro sub pectore corda
<sedulius. carmen_pasch. 2.209> Mens tenebris obscura suis! hunc ardua templi
<sedulius. carmen_pasch. 2.210> Culmina et erectae quamvis fastigia pinnae 
<sedulius. carmen_pasch. 2.211> Credidit in praeceps horrescere, maxima summi
<sedulius. carmen_pasch. 2.212> Curvavit qui membra poli caelosque per omnes
<sedulius. carmen_pasch. 2.213> Vectus in extremae discendit humillima terrae,
<sedulius. carmen_pasch. 2.214> Inferiora petens et non excelsa relinquens.
<sedulius. carmen_pasch. 2.215> Dixerat, et validi confossus cuspide verbi, 
<sedulius. carmen_pasch. 2.216> Quod temptare suum Dominumque Deumque nequiret,
<sedulius. carmen_pasch. 2.217> Victoris fugit ora gemens. tunc hoste repulso
<sedulius. carmen_pasch. 2.218> Caelicolae adsistunt proceres coetusque micantes,
<sedulius. carmen_pasch. 2.219> Angelici Christo famulantur rite ministri.
<sedulius. carmen_pasch. 2.220> Protinus ergo viros ex piscatoribus aptos 
<sedulius. carmen_pasch. 2.221> Humanas piscari animas, quae lubrica mundi
<sedulius. carmen_pasch. 2.222> Gaudia sectantes tamquam vaga caerula ponti
<sedulius. carmen_pasch. 2.223> Caecaque praecipites tranant incerta profundi,
<sedulius. carmen_pasch. 2.224> Discipulos iubet esse suos talesque supernae
<sedulius. carmen_pasch. 2.225> Conciliat vitae, quos non ventosa loquendi 
<sedulius. carmen_pasch. 2.226> Gloria nec vana de nobilitate superbus
<sedulius. carmen_pasch. 2.227> Sanguis alat sed fama tacens, humilique refulgens
<sedulius. carmen_pasch. 2.228> Mente nitor caelo faciat de plebe propinquos.
<sedulius. carmen_pasch. 2.229> Namque stulta potens elegit et infima mundi
<sedulius. carmen_pasch. 2.230> Fortia confringens Deus et sapientia perdens. 
<sedulius. carmen_pasch. 2.231> Quin etiam celerem cupiens conferre salutem
<sedulius. carmen_pasch. 2.232> Orandi praecepta dedit, iudexque benignus
<sedulius. carmen_pasch. 2.233> Indulgenda peti breviter iubet, ut cito praestet,
<sedulius. carmen_pasch. 2.234> Sic dicens: orate patrem, baptismate nostrum,
<sedulius. carmen_pasch. 2.235> Iure suum; propriumque homini concessit honorem 
<sedulius. carmen_pasch. 2.236> Et quod solus habet cunctos permisit habere.
<sedulius. carmen_pasch. 2.237> Qui dominum caeli patrem memoramus, in ipso
<sedulius. carmen_pasch. 2.238> Iam fratres nos esse decet nec origine carnis
<sedulius. carmen_pasch. 2.239> Germanum tractare odium, sed spiritus igne
<sedulius. carmen_pasch. 2.240> Flagrantes abolere doli monumenta vetusti 
<sedulius. carmen_pasch. 2.241> Atque novum gestare hominem, ne forsan ab alto
<sedulius. carmen_pasch. 2.242> Degenerent terrena Deo, cui nos duce Christo
<sedulius. carmen_pasch. 2.243> Fecit adoptivos caelestis gratia natos.
<sedulius. carmen_pasch. 2.244> Sanctificetur ubi Dominus, qui cuncta creando
<sedulius. carmen_pasch. 2.245> Sanctificat, nisi corde pio, nisi pectore casto? 
<sedulius. carmen_pasch. 2.246> Ut mereamur eum nos sanctificare colendo,
<sedulius. carmen_pasch. 2.247> Annuit, ipse prior, sicut benedicier idem
<sedulius. carmen_pasch. 2.248> Se iubet a nobis, a quo benedicimur omnes.
<sedulius. carmen_pasch. 2.249> Adveniat regnum iam iamque scilicet illud,
<sedulius. carmen_pasch. 2.250> Morte vacans et fine carens, cui nulla per aevum 
<sedulius. carmen_pasch. 2.251> Tempora succedunt, quia nescit tempus habere
<sedulius. carmen_pasch. 2.252> Continuus sine nocte dies: ubi principe Christo
<sedulius. carmen_pasch. 2.253> Nobile perpetua caput amplectente corona
<sedulius. carmen_pasch. 2.254> Victor opima ferens gaudebit praemia miles.
<sedulius. carmen_pasch. 2.255> Hoc iugibus votis, hoc nocte dieque precemur, 
<sedulius. carmen_pasch. 2.256> Illius ut fiat caelo terraque voluntas,
<sedulius. carmen_pasch. 2.257> Qui nusquam vult esse nefas hostemque nocentem
<sedulius. carmen_pasch. 2.258> Utque polo sic pellat humo, ne corpora nostra
<sedulius. carmen_pasch. 2.259> Tamquam vile solum saevus sibi vindicet hydrus;
<sedulius. carmen_pasch. 2.260> Sed qui cuncta fovet plena pietate redundans 
<sedulius. carmen_pasch. 2.261> Omnipotens animas pariter conservet et artus:
<sedulius. carmen_pasch. 2.262> Altera pars etenim caeli sumus, altera terrae.
<sedulius. carmen_pasch. 2.263> Annonam fidei speramus pane diurno,
<sedulius. carmen_pasch. 2.264> Ne mens nostra famem doctrinae sentiat umquam
<sedulius. carmen_pasch. 2.265> A Christo ieiuna, suo qui corpore et ore 
<sedulius. carmen_pasch. 2.266> Nos saturat simul ipse manens verbumque cibusque.
<sedulius. carmen_pasch. 2.267> Dulcia nam Domini nostris in faucibus haerent
<sedulius. carmen_pasch. 2.268> Eloquia exuperantque favos atque omnia mella.
<sedulius. carmen_pasch. 2.269> Debita laxari qui nobis cuncta rogamus,
<sedulius. carmen_pasch. 2.270> Nos quoque laxemus; proprii nam cautio verbi 
<sedulius. carmen_pasch. 2.271> Spondentes manifesta tenet, gravisque soluti
<sedulius. carmen_pasch. 2.272> Nectimur alterius si solvere vincla negemus:
<sedulius. carmen_pasch. 2.273> Incipietque pius decies millena talenta
<sedulius. carmen_pasch. 2.274> Dimittens Dominus, si nos adfligere propter
<sedulius. carmen_pasch. 2.275> Denarios centum conservum senserit ullum, 
<sedulius. carmen_pasch. 2.276> Tradere confestim tortoribus, inque feroci
<sedulius. carmen_pasch. 2.277> Carcere constricti non permittemur abire,
<sedulius. carmen_pasch. 2.278> Donec cuncta brevem reddamus adusque quadrantem.
<sedulius. carmen_pasch. 2.279> Non quia nos Dominus, lucis via, semita pacis,
<sedulius. carmen_pasch. 2.280> In laqueos temptantis agat, sed cum mala nostra 
<sedulius. carmen_pasch. 2.281> Deserit, ire sinit. nam quisquis retia mundi
<sedulius. carmen_pasch. 2.282> Deliciosa sequens luxus et gaudia blandae
<sedulius. carmen_pasch. 2.283> Perditionis amat, Deus hunc, virtutis amator,
<sedulius. carmen_pasch. 2.284> Linquit, et ingreditur qua se temptatio ducit.
<sedulius. carmen_pasch. 2.285> Ab hac ergo pedem retro faciamus et artum 
<sedulius. carmen_pasch. 2.286> Corde petamus iter, tenuis qua semita monstrat
<sedulius. carmen_pasch. 2.287> Ire per angustam regna ad caelestia portam.
<sedulius. carmen_pasch. 2.288> Si cupimus vitare malum, debemus adire
<sedulius. carmen_pasch. 2.289> Sectarique bonum: hic quia liberat, ille trucidat;
<sedulius. carmen_pasch. 2.290> Hic alit, ille necat. nam quantum sidera terris, 
<sedulius. carmen_pasch. 2.291> Ignis aquis, lumen tenebris, concordia bellis,
<sedulius. carmen_pasch. 2.292> Vita sepulturis, tantum bona longius absunt
<sedulius. carmen_pasch. 2.293> Dissociata malis. dextrum quicumque necesse est
<sedulius. carmen_pasch. 2.294> Aut laevum gradiatur iter. sed dextra bonorum
<sedulius. carmen_pasch. 2.295> Semita conspicuos vocat in sua gaudia iustos 
<sedulius. carmen_pasch. 2.296> Inque tuos, patriarcha, sinus: at laeva malorum
<sedulius. carmen_pasch. 2.297> Exercet poenas et ad impia tartara mittit.
<sedulius. carmen_pasch. 2.298> Ergo agnis ovibusque Dei est haec sola voluntas
<sedulius. carmen_pasch. 2.299> Et bona libertas: evadere torva cruenti
<sedulius. carmen_pasch. 2.300> Ora lupi vitaque frui per pascua Christi. 
<sedulius. carmen_pasch. 3.1> Primus suae Dominus thalamis dignatus adesse
<sedulius. carmen_pasch. 3.2> Virtutis documenta dedit convivaque praesens
<sedulius. carmen_pasch. 3.3> Pascere, non pasci veniens, mirabile! fusas
<sedulius. carmen_pasch. 3.4> In vinum convertit aquas: amittere gaudent
<sedulius. carmen_pasch. 3.5> Pallorem latices, mutavit laeta saporem  
<sedulius. carmen_pasch. 3.6> Unda suum largita merum, mensasque per omnes
<sedulius. carmen_pasch. 3.7> Dulcia non nato rubuerunt pocula musto.
<sedulius. carmen_pasch. 3.8> Implecit sex ergo lacus hoc nectare Christus:
<sedulius. carmen_pasch. 3.9> Quippe ferax qui vitis erat virtute colona
<sedulius. carmen_pasch. 3.10> Omnia fructificans, cuius sub tegmine blando  
<sedulius. carmen_pasch. 3.11> Mitis inocciduas enutrit pampinus uvas.
<sedulius. carmen_pasch. 3.12> Post regulus nato quidam moriente rogabat
<sedulius. carmen_pasch. 3.13> Flebilis et supplex Dominum, quo viseret aegrum
<sedulius. carmen_pasch. 3.14> Febre laborantem puerum trepidamque vetaret
<sedulius. carmen_pasch. 3.15> Labi animam de sede sua. tunc larga potestas,  
<sedulius. carmen_pasch. 3.16> Credenti quae nulla negat nec dona retardat,
<sedulius. carmen_pasch. 3.17> Velocem comitata fidem, sermone salutem
<sedulius. carmen_pasch. 3.18> Concedens facili: vivit iam filius, inquit,
<sedulius. carmen_pasch. 3.19> Perge, tuus. quantum imperii fert iussio Christi!
<sedulius. carmen_pasch. 3.20> Non dixit 'victurus erit' sed 'iam quia vivit'  
<sedulius. carmen_pasch. 3.21> More Dei, qui cuncta prius quam nata videndo
<sedulius. carmen_pasch. 3.22> Praeteritum cernit quidquid vult esse futurum.
<sedulius. carmen_pasch. 3.23> Inde salutiferis incedens gressibus urbes,
<sedulius. carmen_pasch. 3.24> Oppida, rura, casas, vicos, castella peragrans,
<sedulius. carmen_pasch. 3.25> Omnia depulsis sanabat corpora morbis.  
<sedulius. carmen_pasch. 3.26> Ecce autem mediae clamans ex agmine turbae
<sedulius. carmen_pasch. 3.27> Leprosus poscebat opem variosque per artus
<sedulius. carmen_pasch. 3.28> Plus candore miser: si vis, Domine, inquit, ab istis
<sedulius. carmen_pasch. 3.29> Me maculis mundare, potes. 'volo' Christus ut inquit,
<sedulius. carmen_pasch. 3.30> Confestim redit una cutis proprioque decore  
<sedulius. carmen_pasch. 3.31> Laeta peregrinam mutarunt membra figuram,
<sedulius. carmen_pasch. 3.32> Inque suo magis est vix agnitus ille colore.
<sedulius. carmen_pasch. 3.33> Forte Petri validae torrebat lampadis aestu
<sedulius. carmen_pasch. 3.34> Febris anhela socrum, dubioque in funere pendens
<sedulius. carmen_pasch. 3.35> Saucia sub gelidis ardebat vita periclis,  
<sedulius. carmen_pasch. 3.36> Inmensusque calor frigus letale coquebat.
<sedulius. carmen_pasch. 3.37> At posquam fessos Domini manus adtigit artus,
<sedulius. carmen_pasch. 3.38> Igneus ardor abiit, totisque extincta medullis
<sedulius. carmen_pasch. 3.39> Fonte latentis aquae cecidit violentia flammae.
<sedulius. carmen_pasch. 3.40> Quin etiam rabidas nigrorum depulit iras  
<sedulius. carmen_pasch. 3.41> Spirituum, ne flatus atrox laceraret iniqua
<sedulius. carmen_pasch. 3.42> Peste homines operisque Dei vexaret honorem,
<sedulius. carmen_pasch. 3.43> Quem norat non esse Dei; passimque catervas
<sedulius. carmen_pasch. 3.44> Ut pius innumeras pulso languore saluti
<sedulius. carmen_pasch. 3.45> Reddidit et varia populos a clade levavit.  
<sedulius. carmen_pasch. 3.46> Inde marina petens arentes gressibus algas
<sedulius. carmen_pasch. 3.47> Pressit, et exiguae conscendens robora cumbae
<sedulius. carmen_pasch. 3.48> Aequoreas intravit aquas; Dominumque sequentes
<sedulius. carmen_pasch. 3.49> Discipuli placido librabant carbasa ponto.
<sedulius. carmen_pasch. 3.50> Iam procul a terris fuerat ratis actaque flabris  
<sedulius. carmen_pasch. 3.51> Sulcabat medium puppis secura profundum,
<sedulius. carmen_pasch. 3.52> Cum subito fera surgit hiems pelagusque procellis
<sedulius. carmen_pasch. 3.53> Vertitur et trepidam quatiunt vada salsa carinam.
<sedulius. carmen_pasch. 3.54> Perculerat formido animos, seseque putabant
<sedulius. carmen_pasch. 3.55> Naufraga litoreis iam tendere brachia saxis.  
<sedulius. carmen_pasch. 3.56> Ipse autem placidum carpebat pectore somnum,
<sedulius. carmen_pasch. 3.57> Maiestate vigil, quia non dormitat in aevum,
<sedulius. carmen_pasch. 3.58> Qui regit Israhel neque prorsus dormiet umquam.
<sedulius. carmen_pasch. 3.59> Ergo ubi pulsa quies cunctis lacrimantibus una
<sedulius. carmen_pasch. 3.60> Voce simul 'miserere citus, miserere, perimus,  
<sedulius. carmen_pasch. 3.61> Auxilio succurre pio', nil vota moratus,
<sedulius. carmen_pasch. 3.62> Exurgens Dominus validis mitescere ventis
<sedulius. carmen_pasch. 3.63> Imperat et dicto citius tumida aequora placat.
<sedulius. carmen_pasch. 3.64> Non erat illa feri pugnax audacia ponti,
<sedulius. carmen_pasch. 3.65> In Dominum tumidas quae surgere cogeret undas,  
<sedulius. carmen_pasch. 3.66> Nec metuenda truces agitabant flamina vires:
<sedulius. carmen_pasch. 3.67> Sed laetum exiliens Christo mare conpulit imum
<sedulius. carmen_pasch. 3.68> Obsequio fervere fretum, rapidoque volatu
<sedulius. carmen_pasch. 3.69> Moverunt avidas ventorum gaudia pinnas.
<sedulius. carmen_pasch. 3.70> Interea placido transvectus marmore puppem  
<sedulius. carmen_pasch. 3.71> Liquerat et medios lustrabat passibus agros,
<sedulius. carmen_pasch. 3.72> Cum procul e tumulis gemino stridore ruentes
<sedulius. carmen_pasch. 3.73> Prosiluere viri, quos non mala daemone pauco
<sedulius. carmen_pasch. 3.74> Sed legio vexabat atrox, nexuque cruento
<sedulius. carmen_pasch. 3.75> Saeva catenatis gestantes vincla lacertis  
<sedulius. carmen_pasch. 3.76> Angebat quoque poena duplex. heu dura furoris
<sedulius. carmen_pasch. 3.77> Condicio! qui vim patitur magis ille ligatur.
<sedulius. carmen_pasch. 3.78> Tunc Domini praecepta tremens exire iubentis,
<sedulius. carmen_pasch. 3.79> Spiritus infelix hominem non audet adire,
<sedulius. carmen_pasch. 3.80> Effigiem reddit quam Christum cernit habere:  
<sedulius. carmen_pasch. 3.81> Sed pecus, inmunda gaudens lue, semper amicum
<sedulius. carmen_pasch. 3.82> Sordibus atque olido consuetum vivere caeno
<sedulius. carmen_pasch. 3.83> Pro meritis petiere suis tristesque phalanges
<sedulius. carmen_pasch. 3.84> Porcinum tenuere gregem: niger, hispidus, horrens
<sedulius. carmen_pasch. 3.85> Talem quippe domum dignus fuit hospes habere.  
<sedulius. carmen_pasch. 3.86> Hinc alias Dominus pelago dilatus in oras,
<sedulius. carmen_pasch. 3.87> Intravit natale solum, quo corpore nasci
<sedulius. carmen_pasch. 3.88> Se voluit patriamque sibi pater ipse dicavit.
<sedulius. carmen_pasch. 3.89> Ecce aderant vivum portantes iamque cadaver
<sedulius. carmen_pasch. 3.90> Bis bina cervice viri lectoque cubantem  
<sedulius. carmen_pasch. 3.91> Vix hominem, cui vita manens sine corporis usu
<sedulius. carmen_pasch. 3.92> Mortis imago fuit, resolutaque membra iacebant
<sedulius. carmen_pasch. 3.93> Officiis deserta suis, fluxosque per artus
<sedulius. carmen_pasch. 3.94> Languida dimissis pendebant vincula nervis.
<sedulius. carmen_pasch. 3.95> Hunc ubi virtutum Dominus conspexit egentem  
<sedulius. carmen_pasch. 3.96> Robore, peccatis primum mundavit ademptis,
<sedulius. carmen_pasch. 3.97> Quae generant augmenta malis miseroque iacenti:
<sedulius. carmen_pasch. 3.98> Surge, ait, et proprium scapulis adtolle grabatum,
<sedulius. carmen_pasch. 3.99> Inque tuam discede domum. nil iussa moratus,
<sedulius. carmen_pasch. 3.100> Cui fuerat concessa salus, vestigia linquens  
<sedulius. carmen_pasch. 3.101> Tandem aliena suis laetatur vadere plantis
<sedulius. carmen_pasch. 3.102> Vectoremque suum grata mercede revexit.
<sedulius. carmen_pasch. 3.103> Principis interea synagogae filia clauso
<sedulius. carmen_pasch. 3.104> Functa die superas moriens amiserat auras.
<sedulius. carmen_pasch. 3.105> At genitor, cui finis edax spem prolis adultae  
<sedulius. carmen_pasch. 3.106> Sustulerat, sanctos Domini lacrimansque gemensque
<sedulius. carmen_pasch. 3.107> Conruit ante pedes, vix verba precantia fari
<sedulius. carmen_pasch. 3.108> Singultu quatiente valens, 'miserere parentis
<sedulius. carmen_pasch. 3.109> Orbati, miserere senis, modo filia' dicens
<sedulius. carmen_pasch. 3.110> 'Unica virgineis nec adhuc matura sub annis  
<sedulius. carmen_pasch. 3.111> Occidit et misero patris mihi nomen ademit.
<sedulius. carmen_pasch. 3.112> Adfer opem lapsamque animam per membra refunde,
<sedulius. carmen_pasch. 3.113> Qui totum praestare potes.' haec inquit: et auctor
<sedulius. carmen_pasch. 3.114> Lucis ad extinctae pergebat funera gressum
<sedulius. carmen_pasch. 3.115> Vix populo stipante movens, permixtaque turbis  
<sedulius. carmen_pasch. 3.116> Ibat inundantem mulier perpessa cruorem,
<sedulius. carmen_pasch. 3.117> Quae magnas tenuarat opes, ut sanior esset,
<sedulius. carmen_pasch. 3.118> Exhaustaque domu nec proficiente medella
<sedulius. carmen_pasch. 3.119> Perdiderat proprium pariter cum sanguine censum.
<sedulius. carmen_pasch. 3.120> Ast ubi credentis iam sano in pectore coepit  
<sedulius. carmen_pasch. 3.121> Dives adesse fides, mediis inmersa catervis
<sedulius. carmen_pasch. 3.122> Nititur aversi vel filum tangere Christi.
<sedulius. carmen_pasch. 3.123> Posteriusque latens subitam furata salutem
<sedulius. carmen_pasch. 3.124> Extrema de veste rapit siccisque fluentis
<sedulius. carmen_pasch. 3.125> Damnavit patulas audax fiducia venas.  
<sedulius. carmen_pasch. 3.126> Senserat ista Deus, cuius de fonte cucurrit
<sedulius. carmen_pasch. 3.127> Quod virtus secreta dedit, furtumque fidele
<sedulius. carmen_pasch. 3.128> Laudat et egregiae tribuit sua vota rapinae.
<sedulius. carmen_pasch. 3.129> Ventum erat ad maesti lugentia culmina tecti
<sedulius. carmen_pasch. 3.130> Deflentemque domum, moriens ubi virgo iacebat  
<sedulius. carmen_pasch. 3.131> Extremum sortita diem, trepidusque tumultus
<sedulius. carmen_pasch. 3.132> Omnia lamentis ululans implebat amaris,
<sedulius. carmen_pasch. 3.133> Funereosque modos cantu lacrimante gemebant
<sedulius. carmen_pasch. 3.134> Tibicines, plangorque frequens confuderat aedes.
<sedulius. carmen_pasch. 3.135> Ponite sollicita conceptos mente dolores,  
<sedulius. carmen_pasch. 3.136> Hic sopor est, Salvator ait, nec funus adesse
<sedulius. carmen_pasch. 3.137> Credite, nec somno positam lugete puellam.
<sedulius. carmen_pasch. 3.138> Dixerat et gelida constrictum morte cadaver
<sedulius. carmen_pasch. 3.139> Spiritus igne fovet, verboque inmobile corpus
<sedulius. carmen_pasch. 3.140> Suscitat atque semel genitam bis vivere praestat.  
<sedulius. carmen_pasch. 3.141> Obstipuere animis, inopinaque vota parentes
<sedulius. carmen_pasch. 3.142> Aspiciunt versisque modis per gaudia plangunt.
<sedulius. carmen_pasch. 3.143> Inde pedem referens duo conspicit ecce sequentes
<sedulius. carmen_pasch. 3.144> Caecatos clamare viros: fili inclite David,
<sedulius. carmen_pasch. 3.145> Decute nocturnas extinctis vultibus umbras  
<sedulius. carmen_pasch. 3.146> Et clarum largire diem. quam credere tutum,
<sedulius. carmen_pasch. 3.147> Quam sanum est cognosse Deum! iam corde videbant
<sedulius. carmen_pasch. 3.148> Qui lucis sensere viam; tunc caeca precantum
<sedulius. carmen_pasch. 3.149> Lumina defuso ceu torpens ignis olivo
<sedulius. carmen_pasch. 3.150> Sub Domini micuere manu, tactuque sereno  
<sedulius. carmen_pasch. 3.151> Instaurata suis radiarunt ora lucernis.
<sedulius. carmen_pasch. 3.152> His ita dimissis alius producitur aeger,
<sedulius. carmen_pasch. 3.153> Multiplici languore miser, qui voce relictus,
<sedulius. carmen_pasch. 3.154> Auditu vacuus, solo per inania membra
<sedulius. carmen_pasch. 3.155> Daemone plenus erat. hunc protinus ordine sacro  
<sedulius. carmen_pasch. 3.156> Curavit versis Deus in contraria causis,
<sedulius. carmen_pasch. 3.157> Daemonio vacuans, auditu et voce reformans.
<sedulius. carmen_pasch. 3.158> Nec minus interea proprios iubet omnia posse
<sedulius. carmen_pasch. 3.159> Discipulos totisque simul virtutibus implens:
<sedulius. carmen_pasch. 3.160> Ite, ait, et tristes morborum excludite pestes,  
<sedulius. carmen_pasch. 3.161> Sed domus Israhel (quia necdum nomine gentes
<sedulius. carmen_pasch. 3.162> Auxerat hoc omnes), caelorum dicite regnum,
<sedulius. carmen_pasch. 3.163> Daemoniis auferte locum, depellite lepram
<sedulius. carmen_pasch. 3.164> Functaque subductae revocate cadavera vitae:
<sedulius. carmen_pasch. 3.165> Sumpsistis gratis, cunctis inpendite gratis.  
<sedulius. carmen_pasch. 3.166> Ac velut hoc dicens: ego vobis quippe ministris
<sedulius. carmen_pasch. 3.167> Servandos conmitto greges, ego denique pastor
<sedulius. carmen_pasch. 3.168> Sum bonus et proprios ad victum largior agros:
<sedulius. carmen_pasch. 3.169> Nemo meis ovibus quae sunt mea pascua vendat.
<sedulius. carmen_pasch. 3.170> Haec in apostolicas ideo prius edidit aures  
<sedulius. carmen_pasch. 3.171> Omnipotens, ut ab his iam sese auctore magistris
<sedulius. carmen_pasch. 3.172> In reliquum doctrina fluens decurreret aevum:
<sedulius. carmen_pasch. 3.173> Qualiter ex uno paradisi fonte leguntur
<sedulius. carmen_pasch. 3.174> Quatuor ingentes procedere cursibus amnes,
<sedulius. carmen_pasch. 3.175> Ex quibus in totum sparguntur flumina mundum.  
<sedulius. carmen_pasch. 3.176> Quisquis enim deitatis opus, quod non habet ex se
<sedulius. carmen_pasch. 3.177> Sed Domino tradente gerit, sub nomine puro
<sedulius. carmen_pasch. 3.178> Suscipiet, puro dispenset munere, possit
<sedulius. carmen_pasch. 3.179> Ut dispensator non ut mercator haberi
<sedulius. carmen_pasch. 3.180> Davidisque modis vitam cantare futuram:  
<sedulius. carmen_pasch. 3.181> Intrabo in Domini requiem, quia nescio mercem.>
<sedulius. carmen_pasch. 3.182> Exin conspicuam synagogae ingressus in aulam,
<sedulius. carmen_pasch. 3.183> Aspicit invalidum, dimenso corpore mancum,
<sedulius. carmen_pasch. 3.184> Seminecem membris, non totum vivere, cuius
<sedulius. carmen_pasch. 3.185> Arida torpentem damnarat dextera partem;  
<sedulius. carmen_pasch. 3.186> Imperioque medens gelidam recalescere palmam
<sedulius. carmen_pasch. 3.187> Praecepit et reduci divino more saluti,
<sedulius. carmen_pasch. 3.188> Sicut semper agit, nil tollit et omnia reddit.
<sedulius. carmen_pasch. 3.189> En iterum veteres instaurans lubricus artes
<sedulius. carmen_pasch. 3.190> Ille chelydrus adest, nigri qui felle veneni  
<sedulius. carmen_pasch. 3.191> Lividus humano gaudet pinguescere tabo,
<sedulius. carmen_pasch. 3.192> Quodque per alternos totiens disperserat aegros
<sedulius. carmen_pasch. 3.193> Viros in unius progressus viscera fudit:
<sedulius. carmen_pasch. 3.194> Cui vocem lumenque tulit, triplicique furore
<sedulius. carmen_pasch. 3.195> Saucia membra tenens mutum quatiebat et orbum.  
<sedulius. carmen_pasch. 3.196> Tunc Dominus mundi, lux nostra et sermo parentis,
<sedulius. carmen_pasch. 3.197> Sordibus exclusis oculos atque ora novavit:
<sedulius. carmen_pasch. 3.198> Verbaque per verbum, per lumen lumina surgunt.
<sedulius. carmen_pasch. 3.199> Venerat et mulier morbo contracta vetusto
<sedulius. carmen_pasch. 3.200> Non senio, tremebunda, gemens, incurva, caducis  
<sedulius. carmen_pasch. 3.201> Vultibus et solam dispectans cernua terram.
<sedulius. carmen_pasch. 3.202> Quae Domino miserante iuges post octo decemque
<sedulius. carmen_pasch. 3.203> Membra levat messes, caelumque ac sidera tandem
<sedulius. carmen_pasch. 3.204> Cernit et ardentem solis reminiscitur orbem,
<sedulius. carmen_pasch. 3.205> Totum erecta videns: quia quos malus opprimit hostis  
<sedulius. carmen_pasch. 3.206> Ima petunt, quos Christus alit sine labe resurgunt.
<sedulius. carmen_pasch. 3.207> Cumque dehinc populum sese in deserta secutum
<sedulius. carmen_pasch. 3.208> Ut typicus Moyses verusque propheta videret
<sedulius. carmen_pasch. 3.209> Antiquam sentire famem, maioribus actis
<sedulius. carmen_pasch. 3.210> Antiquam monstravit opem. tunc alite multa  
<sedulius. carmen_pasch. 3.211> Carnis opima dedit, geminis modo piscibus auxit;
<sedulius. carmen_pasch. 3.212> Sufficiens tunc manna pluit, modo panibus amplum
<sedulius. carmen_pasch. 3.213> Quinque dedit victum per milia quinque virorum.
<sedulius. carmen_pasch. 3.214> Cetera turba latet, numero nec clauditur ullo
<sedulius. carmen_pasch. 3.215> Maxima parvorum legio vel maxima matrum.  
<sedulius. carmen_pasch. 3.216> Quodque magis stupeas, cophinos ablata replerunt
<sedulius. carmen_pasch. 3.217> Fragmina bis senos, populisque vorantibus aucta
<sedulius. carmen_pasch. 3.218> Quae redit a cunctis non est data copia mensis.
<sedulius. carmen_pasch. 3.219> Iamque senescentem calidi sub caerula ponti
<sedulius. carmen_pasch. 3.220> Oceano rapiente diem, cum pallor adesset  
<sedulius. carmen_pasch. 3.221> Noctis et astriferas induceret hesperus umbras,
<sedulius. carmen_pasch. 3.222> Discipuli solo terris residente magistro
<sedulius. carmen_pasch. 3.223> Undosum petiere salum, fluctuque tumenti
<sedulius. carmen_pasch. 3.224> Torva laborantem iactabant aequora puppem;
<sedulius. carmen_pasch. 3.225> Adversus nam flatus erat. tunc noctis opacae  
<sedulius. carmen_pasch. 3.226> Tempore calcatas Dominus superambulat undas
<sedulius. carmen_pasch. 3.227> Et vasti premit arva freti, glaucisque fluentis
<sedulius. carmen_pasch. 3.228> Circumfusa sacras lambebant marmora plantas.
<sedulius. carmen_pasch. 3.229> Miratur stupefacta cohors sub calle pedestri
<sedulius. carmen_pasch. 3.230> Navigeras patuisse vias: at Petrus amicam  
<sedulius. carmen_pasch. 3.231> Doctus habere fidem Christumque agnoscere semper
<sedulius. carmen_pasch. 3.232> In medias discendit aquas, quem dextra levavit
<sedulius. carmen_pasch. 3.233> Labentem Domini, nil tanto in gurgite passum:
<sedulius. carmen_pasch. 3.234> Cui portus fuit ille manus, pelagique viator
<sedulius. carmen_pasch. 3.235> Libera per vitreos movit vestigia campos.  
<sedulius. carmen_pasch. 3.236> Genesar inde soli Domino veniente coloni
<sedulius. carmen_pasch. 3.237> Infirmos traxere suos, ut fimbria saltim
<sedulius. carmen_pasch. 3.238> Vix adtacta Dei morbis mederetur acerbis:
<sedulius. carmen_pasch. 3.239> Et quotquot tetigere iugem sensere salutem.
<sedulius. carmen_pasch. 3.240> Quam pretiosa fuit quae numquam vendita vestis,  
<sedulius. carmen_pasch. 3.241> Ipsa omnes modici redimebat munere fili!
<sedulius. carmen_pasch. 3.242> Hinc Tyrias partes Sidoniaque arva petentem
<sedulius. carmen_pasch. 3.243> Anxia pro natae vitio, quam spiritus atris
<sedulius. carmen_pasch. 3.244> Vexabat stimulis, mulier Chananaea rogabat,
<sedulius. carmen_pasch. 3.245> Se canibus confessa parem, qui more sagaci  
<sedulius. carmen_pasch. 3.246> Semper odoratae recubant ad limina mensae,
<sedulius. carmen_pasch. 3.247> Adsueti refluas dominorum lambere micas.
<sedulius. carmen_pasch. 3.248> Vox humilis, sed celsa fides, quae sospite nata
<sedulius. carmen_pasch. 3.249> De cane fecit ovem gentisque in sentibus ortam
<sedulius. carmen_pasch. 3.250> Conpulit Hebraei de gramine vescier agri.  
<sedulius. carmen_pasch. 3.251> Alta dehinc subiens montis iuga plebe sequente
<sedulius. carmen_pasch. 3.252> Milia caecorum, claudorum milia passim
<sedulius. carmen_pasch. 3.253> Leprososque simul populos surdasque catervas
<sedulius. carmen_pasch. 3.254> Invalidasque manus et quidquid debile vulgi
<sedulius. carmen_pasch. 3.255> Venerat, in priscum conponit motibus usum  
<sedulius. carmen_pasch. 3.256> Et revocata suis adtempterat organa nervis.
<sedulius. carmen_pasch. 3.257> Dumque medens aegrum refovet virtute tumultum,
<sedulius. carmen_pasch. 3.258> Tertia lux aderat, sterilique in cespite nullum
<sedulius. carmen_pasch. 3.259> Contigerat plebs tanta cibum, nimiosque labores
<sedulius. carmen_pasch. 3.260> Nutribat geminanda fames si saucia callem  
<sedulius. carmen_pasch. 3.261> Turba per ingentem dapibus ieiuna rediret.
<sedulius. carmen_pasch. 3.262> Qua flexus pietate Deus, qui semper egentum
<sedulius. carmen_pasch. 3.263> Panis adest victumque locis sine frugibus infert,
<sedulius. carmen_pasch. 3.264> Pisciculis paucis et septem panibus agmen
<sedulius. carmen_pasch. 3.265> Pavit inorme virum, praeterque infirma secundi  
<sedulius. carmen_pasch. 3.266> Sexus et aetatis saturavit quattuor illic
<sedulius. carmen_pasch. 3.267> Milia vescentum. plus ut mireris, et auctas
<sedulius. carmen_pasch. 3.268> Disce fuisse dapes, epulas nutrivit edendo
<sedulius. carmen_pasch. 3.269> Vulgus, et adtritae creverunt morsibus escae.
<sedulius. carmen_pasch. 3.270> Reliquiasque suas, sportarum culmina septem,  
<sedulius. carmen_pasch. 3.271> Expavit fugitiva fames, ubi fragmine sumpto
<sedulius. carmen_pasch. 3.272> Vidit abundantem modico de semine messem.
<sedulius. carmen_pasch. 3.273> Nec tamen humano quamvis in corpore Christum,
<sedulius. carmen_pasch. 3.274> Matris ab occasu mortalia membra gerentem,
<sedulius. carmen_pasch. 3.275> Clam fuit esse Deum, quia non absconditur umquam  
<sedulius. carmen_pasch. 3.276> Urbs in monte sedens, modio nec subditur ardens
<sedulius. carmen_pasch. 3.277> Lychnus, anhelantem sed spargens altius ignem
<sedulius. carmen_pasch. 3.278> Cunctis lumen agit: radians nam testibus amplo
<sedulius. carmen_pasch. 3.279> Discipulis fulgore tribus velut igneus ardor
<sedulius. carmen_pasch. 3.280> Solis, in aetheriam versus splendore figuram,  
<sedulius. carmen_pasch. 3.281> Vicerat ore diem, vestemque tuentibus ipsam
<sedulius. carmen_pasch. 3.282> Candida forma nivis Domini de tegmine fulsit.
<sedulius. carmen_pasch. 3.283> O meritum sublime trium, quibus illa videre
<sedulius. carmen_pasch. 3.284> Contigit in mundo quae non sunt credita mundo!
<sedulius. carmen_pasch. 3.285> Quid quod et Heliam et clarum videre Moysen?  
<sedulius. carmen_pasch. 3.286> Ignotos oculis viderunt lumine cordis,
<sedulius. carmen_pasch. 3.287> Ut maior sit nostra fides: hunc esse per orbem
<sedulius. carmen_pasch. 3.288> Principium ac finem, hunc [alpha] viderier, hunc [omega].
<sedulius. carmen_pasch. 3.289> Quem medium tales circumfulsere prophetae,
<sedulius. carmen_pasch. 3.290> Alter adhuc vivens, alter stans limite vitae.  
<sedulius. carmen_pasch. 3.291> Sidereoque sono 'meus est hic Filius' aiens
<sedulius. carmen_pasch. 3.292> Ostendit verbo genitum vox patria Christum.
<sedulius. carmen_pasch. 3.293> Posquam corporeos virtus regressa per artus
<sedulius. carmen_pasch. 3.294> Texit adoratam carnis velamine formam,
<sedulius. carmen_pasch. 3.295> Seque palam Dominus populis dedit: ecce repente  
<sedulius. carmen_pasch. 3.296> Vir humilis maesto deiectus lumina vultu
<sedulius. carmen_pasch. 3.297> Procedit supplexque manus et brachia tendit
<sedulius. carmen_pasch. 3.298> Inploratque gemens: unus mihi filius, unus
<sedulius. carmen_pasch. 3.299> Est, Domine; horrenda lacerat quem spiritus ira
<sedulius. carmen_pasch. 3.300> Nec linquit, nisi mergat aquis aut ignibus atris  
<sedulius. carmen_pasch. 3.301> Opprimat, atque animam dubia sub morte fatigat.
<sedulius. carmen_pasch. 3.302> Hunc, precor, expulso miseratus utrumque furore
<sedulius. carmen_pasch. 3.303> Redde mihi vel redde sibi, ne caeca potestas
<sedulius. carmen_pasch. 3.304> Expellat trepidam subtracto lumine vitam.
<sedulius. carmen_pasch. 3.305> Dixerat et genua amplectens genibusque volutans  
<sedulius. carmen_pasch. 3.306> Haerebat; Dominusque pio iam pectore votis
<sedulius. carmen_pasch. 3.307> Adnuerat. tunc praedo furens ac noxius hostis,
<sedulius. carmen_pasch. 3.308> Cui possessa diu est alieni fabrica iuris,
<sedulius. carmen_pasch. 3.309> Pervasa migrare domo conpulsus, in iram
<sedulius. carmen_pasch. 3.310> Tollitur accensam correptaque carpere membra  
<sedulius. carmen_pasch. 3.311> Nititur et frustra Domino prohibente laborans
<sedulius. carmen_pasch. 3.312> Fugit in obscuras puero vivente tenebras.
<sedulius. carmen_pasch. 3.313> Rex etiam solus regum et Dominus dominantum
<sedulius. carmen_pasch. 3.314> Non dedignatus Petro piscante tributum
<sedulius. carmen_pasch. 3.315> Solvere Caesareum, medii de gurgite ponti  
<sedulius. carmen_pasch. 3.316> Hamum ferre iubet gerolum didragmatis aurei.
<sedulius. carmen_pasch. 3.317> Incola mox pelagi pendentia fila momordit,
<sedulius. carmen_pasch. 3.318> Iussa tributa ferens, graviorque onerante metallo
<sedulius. carmen_pasch. 3.319> Vilis honor piscis pretio maiore pependit.
<sedulius. carmen_pasch. 3.320> Discipulisque suis se percontantibus, aulae  
<sedulius. carmen_pasch. 3.321> Caelestis regni quis possit maior haberi:
<sedulius. carmen_pasch. 3.322> Ut Deus et doctor mirabilis: omnibus, inquit,
<sedulius. carmen_pasch. 3.323> Celsior est humilis cunctisque potentior ibit
<sedulius. carmen_pasch. 3.324> Qui cunctis subiectus erit seseque minorem
<sedulius. carmen_pasch. 3.325> Dimissa cervice feret, velut iste videtur  
<sedulius. carmen_pasch. 3.326> Parvulus (et monstrat puerum consistere parvum);
<sedulius. carmen_pasch. 3.327> Scilicet ingenium teneri sectemur ut aevi
<sedulius. carmen_pasch. 3.328> Non annis, sed mente iubet, quia mollior aetas
<sedulius. carmen_pasch. 3.329> Nil pompae mundalis amat, non ambit honorem,
<sedulius. carmen_pasch. 3.330> Nec resupina tumet: sic purae semita vitae  
<sedulius. carmen_pasch. 3.331> Quantum prona solo, tantum fit proxima caelo.
<sedulius. carmen_pasch. 3.332> Mens etenim vergens altum petit altaque vergit,
<sedulius. carmen_pasch. 3.333> Inferiorque gradus quo vult discendere surgit.
<sedulius. carmen_pasch. 3.334> Ecce humilem Dominus de stercore tollit egentem
<sedulius. carmen_pasch. 3.335> Et facit egregios inter residere tyrannos:  
<sedulius. carmen_pasch. 3.336> At contra tumidum pugnaci mente rebellem
<sedulius. carmen_pasch. 3.337> Praecipitem caelo sub tartara iussit abire.
<sedulius. carmen_pasch. 3.338> Parva loquor si facta Dei per singula curram
<sedulius. carmen_pasch. 3.339> Et speciale bonum, cum sit generale revolvam.
<sedulius. carmen_pasch. 4.1> Iam placidas Iordanis item transgressus harenas,
<sedulius. carmen_pasch. 4.2> Iudaeae sectatus iter: sine nomine mixtum
<sedulius. carmen_pasch. 4.3> Vulgus, et innumeras relevans a clade catervas
<sedulius. carmen_pasch. 4.4> Suscipit infirmos et dat discedere sanos.
<sedulius. carmen_pasch. 4.5> Nil igitur summo de se sperantibus umquam 
<sedulius. carmen_pasch. 4.6> Difficile est conferre Deo, cui prona facultas
<sedulius. carmen_pasch. 4.7> Ardua planare et curva in directa referre;
<sedulius. carmen_pasch. 4.8> Et quidquid natura negat se iudice praestat.
<sedulius. carmen_pasch. 4.9> Namque foramen acus sicut penetrare camelus
<sedulius. carmen_pasch. 4.10> Membrorum pro mole nequit, sic dives opima 
<sedulius. carmen_pasch. 4.11> Fertilitate tumens tenuem non posset adire
<sedulius. carmen_pasch. 4.12> Caelestis regni ducentem ad limina callem,
<sedulius. carmen_pasch. 4.13> Ni genitor rerum, qui mundum lege cohercet
<sedulius. carmen_pasch. 4.14> Et nulla sub lege manet, cui condere velle est
<sedulius. carmen_pasch. 4.15> Quem frons nulla videt, sed totum conspicit ipse 
<sedulius. carmen_pasch. 4.16>'Hoc inpossibile est homini' dixisset, 'at alto
<sedulius. carmen_pasch. 4.17> Possibile est ius omne Deo', multisque molestum
<sedulius. carmen_pasch. 4.18> Divitibus tandem faceret mitescere censum.
<sedulius. carmen_pasch. 4.19> Nam proprias bene tractas opes caeloque recondi
<sedulius. carmen_pasch. 4.20> Thensauros vult ille suos, ubi quidquid habetur 
<sedulius. carmen_pasch. 4.21> Non mordax aerugo vorat, non tinea sulcat,
<sedulius. carmen_pasch. 4.22> Nec male defossum famulatur furibus aurum,
<sedulius. carmen_pasch. 4.23> Ieiunis qui ferre cibum, sitientibus haustum,
<sedulius. carmen_pasch. 4.24> Hospitibus tectum, nudis largitur amictum,
<sedulius. carmen_pasch. 4.25> Solatur nexos in carcere, per fovet aegros, 
<sedulius. carmen_pasch. 4.26> Atque aliis largus, sibi tantum constat egenus.
<sedulius. carmen_pasch. 4.27> Nec dubie in caelum substantia pervenit illa,
<sedulius. carmen_pasch. 4.28> Quae Christo conlata datur sub paupere forma,
<sedulius. carmen_pasch. 4.29> Quae damnis augmenta capit, quae spargitur ut sit,
<sedulius. carmen_pasch. 4.30> Quae perit ut maneat, quae vitam mortua praestat. 
<sedulius. carmen_pasch. 4.31> Praeterea geminos Dominus considere caecos
<sedulius. carmen_pasch. 4.32> Dum quoddam transiret iter comitante caterva
<sedulius. carmen_pasch. 4.33> Conspicit, extinctae poscentes munera formae
<sedulius. carmen_pasch. 4.34> Flebilibusque vagas implentes vocibus auras.
<sedulius. carmen_pasch. 4.35> Nec cunctata solens pietas inferre salutem, 
<sedulius. carmen_pasch. 4.36> Quae sentit flagrare fidem, mox lumina tangens
<sedulius. carmen_pasch. 4.37> Evigilare iubet, quae somnus presserat ingens,
<sedulius. carmen_pasch. 4.38> Atque diu clausas reserans sub fronte fenestras
<sedulius. carmen_pasch. 4.39> Ingrediente die fecit discedere noctem.
<sedulius. carmen_pasch. 4.40> Hinc repetita sacri gradiens per moenia templi 
<sedulius. carmen_pasch. 4.41> Lumina caecatis dedit et vestigia claudis.
<sedulius. carmen_pasch. 4.42> Talia Daviticam post facta reliquerat urbem
<sedulius. carmen_pasch. 4.43> Bethaniae vicina petens, eademque reversus
<sedulius. carmen_pasch. 4.44> Clarescente die properabat visere tecta.
<sedulius. carmen_pasch. 4.45> Ecce autem mediis adstans sublimis in arvis 
<sedulius. carmen_pasch. 4.46> Frondea ficus erat, cuius in robore nullum
<sedulius. carmen_pasch. 4.47> Repperit esuriens lustrato stipite pomum;
<sedulius. carmen_pasch. 4.48> Arboreisque comis 'iam nunc ex germine vestro
<sedulius. carmen_pasch. 4.49> Nullus', ait, 'fructus reliquum generetur in aevum'.
<sedulius. carmen_pasch. 4.50> Confestim viduata suis ficulnea sucis 
<sedulius. carmen_pasch. 4.51> Aruit et siccis permansit mortua ramis
<sedulius. carmen_pasch. 4.52> Omnis enim quicumque Deo nil fertile nutrit,
<sedulius. carmen_pasch. 4.53> Ceu sterilis truncus lignis aequabitur ustis,
<sedulius. carmen_pasch. 4.54> At iustus palmae similis florebit amoenae,
<sedulius. carmen_pasch. 4.55> Semper habens frondes et tamquam Libana cedrus 
<sedulius. carmen_pasch. 4.56> Multiplicandus adest et vertice sidera tanget.
<sedulius. carmen_pasch. 4.57> Post oblatus ei virtutem sensit erilem
<sedulius. carmen_pasch. 4.58> Insanus sermone carens, quem faucibus artis
<sedulius. carmen_pasch. 4.59> Angebat vis clausa mali, vitiumque tacendo
<sedulius. carmen_pasch. 4.60> Prodiderat, sed cuncta solens infirma levare 
<sedulius. carmen_pasch. 4.61> Conditor obsessa pepulit de fauce latronem
<sedulius. carmen_pasch. 4.62> Et voci patefecit iter nexuque soluto
<sedulius. carmen_pasch. 4.63> Muta diu tacitas effudit lingua loquellas.
<sedulius. carmen_pasch. 4.64> Post Dominus Pharisaea petens convivia cenae
<sedulius. carmen_pasch. 4.65> Orantis dapibus sese inpertivit amici. 
<sedulius. carmen_pasch. 4.66> Tunc mulier, quam fama nocens et plurima vitae
<sedulius. carmen_pasch. 4.67> Mordebant delicta suae, clementia supplex
<sedulius. carmen_pasch. 4.68> Conruit amplectens vestigia, quaeque profusis
<sedulius. carmen_pasch. 4.69> Inrigat incumbens lacrimis, et crine soluto
<sedulius. carmen_pasch. 4.70> Nec tergere sacras nec cessat lambere plantas 
<sedulius. carmen_pasch. 4.71> Unguento flagrante fovens, sententia donec
<sedulius. carmen_pasch. 4.72> Lata Dei, quem ferre manum non paenitet umquam,
<sedulius. carmen_pasch. 4.73> Si nos paeniteat veterem quaesisse ruinam,
<sedulius. carmen_pasch. 4.74> 'Vade, fides, mulier, tua te salvavit ab omni'
<sedulius. carmen_pasch. 4.75> Dixisset', quodcumque mali gessisse videris: 
<sedulius. carmen_pasch. 4.76> Utere pace mea'. magna est medicina fateri
<sedulius. carmen_pasch. 4.77> Quod nocet abscondi, quoniam sua vulnera nutrit
<sedulius. carmen_pasch. 4.78> Qui tegit et plagam trepidat nudare medenti.
<sedulius. carmen_pasch. 4.79> En polluta diu, modicum purgata recessit
<sedulius. carmen_pasch. 4.80> Per gemitum propriique lavans in gurgite fletus, 
<sedulius. carmen_pasch. 4.81> Munda suis lacrimis redit et detersa capillis.
<sedulius. carmen_pasch. 4.82> Iamque Capharneae synagogam intraverat urbis
<sedulius. carmen_pasch. 4.83> Rite docens populos. quem cum vidisset iniquus
<sedulius. carmen_pasch. 4.84> Humano sub corde latens, clamore protervo
<sedulius. carmen_pasch. 4.85> Spiritus infremuit 'quid nobis et tibi?' dicens, 
<sedulius. carmen_pasch. 4.86> 'Perdere nos heu Christe, venis? scio denique qui sis,
<sedulius. carmen_pasch. 4.87> Et sanctum cognosco Dei' nec plura locutus
<sedulius. carmen_pasch. 4.88> Imperio terrente tacet hominemque reliquit
<sedulius. carmen_pasch. 4.89> Pulsus et in vacuas fugiens evanuit auras.
<sedulius. carmen_pasch. 4.90> Sic etiam variis finem languoribus esse 
<sedulius. carmen_pasch. 4.91> Fecit et exclusos semper reticere coegit
<sedulius. carmen_pasch. 4.92> Daemonas ac talem prohibet se pandere testem.
<sedulius. carmen_pasch. 4.93> Olim quippe ferox et nigrae mortis amator
<sedulius. carmen_pasch. 4.94> Ille nocens anguis, deiectus culmine caeli
<sedulius. carmen_pasch. 4.95> Cum pompis sociisque suis omnique nefandae 
<sedulius. carmen_pasch. 4.96> Agmine militiae, Christum, quem noverat illic,
<sedulius. carmen_pasch. 4.97> Conspicit in terris, velamine carnis opertum,
<sedulius. carmen_pasch. 4.98> Et gemit esse homini Dominum virtutis amicum.
<sedulius. carmen_pasch. 4.99> Dumque Tyri transgressus iter, Sidonia rursus
<sedulius. carmen_pasch. 4.100> Arva legens, placidas Dominus calcaret harenas, 
<sedulius. carmen_pasch. 4.101> Curavit gemino miserum spiramine clausum,
<sedulius. carmen_pasch. 4.102> Qui vocem non ore dabat, non aure trahebat,
<sedulius. carmen_pasch. 4.103> Sidereaeque manus ruptis penetralibus omnes
<sedulius. carmen_pasch. 4.104> Adtactu patuere fores, laetusque repente
<sedulius. carmen_pasch. 4.105> Audirique loquens meruitque audire loquentes. 
<sedulius. carmen_pasch. 4.106> Tu quoque virtutis sensisti munus erilis
<sedulius. carmen_pasch. 4.107> Procumbens oculis, cuius in lumine Christus
<sedulius. carmen_pasch. 4.108> Expuit et speciem simulatae mortis ademit.
<sedulius. carmen_pasch. 4.109> Hinc maiora docens populos caelestia verum
<sedulius. carmen_pasch. 4.110> Se reserat sermone Deum turbasque frequentes, 
<sedulius. carmen_pasch. 4.111> Quae nimis inruerant, cupiens vitare parumper
<sedulius. carmen_pasch. 4.112> Stagna petit parvaque sedens in Simonis alno,
<sedulius. carmen_pasch. 4.113> Litore sistentem firmabat ab aequore plebem.
<sedulius. carmen_pasch. 4.114> Et dictis iam finis erat; tunc altius actam
<sedulius. carmen_pasch. 4.115> In pelagus iubet ire ratem vastoque profundo 
<sedulius. carmen_pasch. 4.116> Retia dimitti piscantia, quae nihil omnem
<sedulius. carmen_pasch. 4.117> Claudere per noctem vacuo potuere labore.
<sedulius. carmen_pasch. 4.118> Simon paret ovans et aquosis gentibus instans
<sedulius. carmen_pasch. 4.119> Linea claustra iacit tantumque inmanis apertos
<sedulius. carmen_pasch. 4.120> Implevit captura sinus, ut praeda redundans 
<sedulius. carmen_pasch. 4.121> Turbaret geminas cumulato pisce carinas:
<sedulius. carmen_pasch. 4.122> Nam socia stic puppis erat: sic maxima saepe
<sedulius. carmen_pasch. 4.123> Gaudia non ferimus propensaque vota timemus;
<sedulius. carmen_pasch. 4.124> Quodque Deo facile est homines optare nec audent.
<sedulius. carmen_pasch. 4.125> Talibus insignis virtutibus ibat in urbem, 
<sedulius. carmen_pasch. 4.126> Quae sit dicta Naim, populo vallatus ipimo
<sedulius. carmen_pasch. 4.127> Et grege discipulum, miserum cum comminus ecce
<sedulius. carmen_pasch. 4.128> Conspicit ecferri iuvenem gelidumque cadaver,
<sedulius. carmen_pasch. 4.129> Pluribus exsequiis et inani funere passum
<sedulius. carmen_pasch. 4.130> Triste ministerium, cuius sors invida matrem 
<sedulius. carmen_pasch. 4.131> Iamdudum viduam gemina viduaverat urna.
<sedulius. carmen_pasch. 4.132> Nec remorata diu pietas, inimica doloris,
<sedulius. carmen_pasch. 4.133> Auxilium vitale tulit tactoque feretro
<sedulius. carmen_pasch. 4.134> 'Surge' ait 'o iuvenis'; parensque in tempore dicto
<sedulius. carmen_pasch. 4.135> Mortuus adsurgit, residensque loquensque revixit 
<sedulius. carmen_pasch. 4.136> Atque comes genetricis abit: nam funere torpens
<sedulius. carmen_pasch. 4.137> Et licet amissae passus discrimina vitae,
<sedulius. carmen_pasch. 4.138> Non poterat famulus Domino clamante tacere
<sedulius. carmen_pasch. 4.139> Nec vita praesente mori. mox agmine verso
<sedulius. carmen_pasch. 4.140> Deponens trepidum recidivo tramite luctum, 
<sedulius. carmen_pasch. 4.141> Candida felicem revocavit pompa parentem.
<sedulius. carmen_pasch. 4.142> Nec tibi parva salus Domino medicante, Maria,
<sedulius. carmen_pasch. 4.143> Multiplici laesum curavit vulnere sensum,
<sedulius. carmen_pasch. 4.144> Quam fera septenis rabies invaserat armis,
<sedulius. carmen_pasch. 4.145> Daemonico cuneata globo; sed squameus anguis 
<sedulius. carmen_pasch. 4.146> Imperiosa sacri fugiens miracula verbi
<sedulius. carmen_pasch. 4.147> Corde tuo depulsus abit volucresque per auras
<sedulius. carmen_pasch. 4.148> In chaos infernae lapsus penetrale gehennae
<sedulius. carmen_pasch. 4.149> Septem ingens gyros, septena volumina traxit.
<sedulius. carmen_pasch. 4.150> Neve redundantem cumulato germine messem 
<sedulius. carmen_pasch. 4.151> Exiguis Dominus sineret languere colonis,
<sedulius. carmen_pasch. 4.152> Discipulosque alios, quorum mens conscia recti
<sedulius. carmen_pasch. 4.153> Puraque simplicitas numero meritoque refulgens
<sedulius. carmen_pasch. 4.154> Aurea libra fuit, velut agnos praecipit inter
<sedulius. carmen_pasch. 4.155> Sanguineos properare lupos 'adsumite' dicens 
<sedulius. carmen_pasch. 4.156> 'Iura potestatis, nullum metuatis ut hostem;
<sedulius. carmen_pasch. 4.157> Vipereasque minas et scorpion atque inimicae
<sedulius. carmen_pasch. 4.158> Omnia virtutis sensu calcate fideli:
<sedulius. carmen_pasch. 4.159> Nulla meis famulis feritas adversa nocebit.
<sedulius. carmen_pasch. 4.160> Nec tantum hoc gaudete, viri, quod spiritus ater 
<sedulius. carmen_pasch. 4.161> Subiaceat vobis, quantum quod nomina vestra
<sedulius. carmen_pasch. 4.162> Scribat in aeterno caelestis littera libro'.
<sedulius. carmen_pasch. 4.163> Ius est quippe Dei vitam praeponere factis.
<sedulius. carmen_pasch. 4.164> Nam merito cessante bono miracula nil sunt,
<sedulius. carmen_pasch. 4.165> Quae faciunt plerumque mali, quibus arbiter orbis 
<sedulius. carmen_pasch. 4.166> 'Nescio vos' dicturus erit, 'discedite cuncti
<sedulius. carmen_pasch. 4.167> Artifices scelerum, rebus qui semper iniquis
<sedulius. carmen_pasch. 4.168> Divinum simulastis opus'. sic tempore Moysi
<sedulius. carmen_pasch. 4.169> Carminibus quidam vanae Memphitis in oris
<sedulius. carmen_pasch. 4.170> Signa dabant non sponte Dei, sed imagine falsa 
<sedulius. carmen_pasch. 4.171> Visibus humanis magicas tribuere figuras.
<sedulius. carmen_pasch. 4.172> Post Pharisaeorum cuiusdam principis intrat
<sedulius. carmen_pasch. 4.173> Clarificare domum, non escam sumere tantum,
<sedulius. carmen_pasch. 4.174> Ad quam tunc facili convenerat ille precatu.
<sedulius. carmen_pasch. 4.175> Hic homo perspicuo distentus ventre tumebat 
<sedulius. carmen_pasch. 4.176> Plenus aquae gravidamque cutem suspenderat alvus,
<sedulius. carmen_pasch. 4.177> Inclusam paritura necem. Iam membra fluebant
<sedulius. carmen_pasch. 4.178> Adcrescente sinu, miserosque infusa per artus
<sedulius. carmen_pasch. 4.179> Turgida perflatum macies tenuaverat aegrum
<sedulius. carmen_pasch. 4.180> Inque uteri spatium totus convenerat hydrops. 
<sedulius. carmen_pasch. 4.181> Non tulit hanc speciem mundi Pater, et sua transit
<sedulius. carmen_pasch. 4.182> Sabbata non curans, hominem curare paratus
<sedulius. carmen_pasch. 4.183> Quem voluit magis esse suum: nam sabbata propter
<sedulius. carmen_pasch. 4.184> Condita sunt hominem, non est homo sabbata propter.
<sedulius. carmen_pasch. 4.185> Tunc pius umentem siccata corporis unda 
<sedulius. carmen_pasch. 4.186> Iussit abire luem: fluvidus mox viscera morbus
<sedulius. carmen_pasch. 4.187> Deserit et vacuae resident in pectore fibrae
<sedulius. carmen_pasch. 4.188> Carnalemque lacum pestis lymphata reliquit.
<sedulius. carmen_pasch. 4.189> Coeperat interea Dominus Galilaea per arva
<sedulius. carmen_pasch. 4.190> Transgrediens sancto quoddam pede tangere castrum. 
<sedulius. carmen_pasch. 4.191> Hunc procul ut videre decem maculosa gerentes
<sedulius. carmen_pasch. 4.192> Leprosi portenta viri, quos corpore foedo
<sedulius. carmen_pasch. 4.193> Discolor obscenis turpabat poena figuris,
<sedulius. carmen_pasch. 4.194> 'Praeceptor, miserere, potes namque omnia, Iesu',
<sedulius. carmen_pasch. 4.195> Clamantes dixere simul: tunc flexa potestas, 
<sedulius. carmen_pasch. 4.196> Quae numquam pietate vacat, clementior infit:
<sedulius. carmen_pasch. 4.197> 'Ite, sacerdotum conspectibus ora referte!'
<sedulius. carmen_pasch. 4.198> Cumque viam peterent, subito mundata vicissim
<sedulius. carmen_pasch. 4.199> Mirantur sua membra viri variumque tuentes
<sedulius. carmen_pasch. 4.200> Esse nihil sese pariter speculantur et omnes 
<sedulius. carmen_pasch. 4.201> Explorant proprias alterno lumine formas.
<sedulius. carmen_pasch. 4.202> Ex quibus ut grates ageret pro munere tanto,
<sedulius. carmen_pasch. 4.203> Vix unus reduci conversus tramite planta
<sedulius. carmen_pasch. 4.204> Sternitur ad terram Dominum virtutis adorans
<sedulius. carmen_pasch. 4.205> Atque sacerdoti vero sua protulit ora. 
<sedulius. carmen_pasch. 4.206> Denique pontificum princeps summusque sacerdos
<sedulius. carmen_pasch. 4.207> Quis, nisi Christus, adest? gemini libaminis auctor
<sedulius. carmen_pasch. 4.208> Ordine Melchisedech, cui dantur munera semper
<sedulius. carmen_pasch. 4.209> Quae sua sunt, fructus segitis et gaudia vitis.
<sedulius. carmen_pasch. 4.210> Cum residens caecus Timei filius illud 
<sedulius. carmen_pasch. 4.211> Propter iter, Dominum per quod cognoverat ire,
<sedulius. carmen_pasch. 4.212> Vociferans crebro lumen clamore petisset
<sedulius. carmen_pasch. 4.213> Nec populo prohibente tacens, accedere iussus
<sedulius. carmen_pasch. 4.214> Ad Dominum palpante manu, visumque recepit
<sedulius. carmen_pasch. 4.215> Et nullo ducente redit. quam fortiter instat 
<sedulius. carmen_pasch. 4.216> Inportuna fides! Quidquid res dura negarit,
<sedulius. carmen_pasch. 4.217> Sola frequens votis oratio praestat honestis.
<sedulius. carmen_pasch. 4.218> Unanimum panem sic ille petebat amicum,
<sedulius. carmen_pasch. 4.219> Qui foribus clausis per opaca silentia noctis
<sedulius. carmen_pasch. 4.220> Obnixeque diu confidenterque neganti 
<sedulius. carmen_pasch. 4.221> Vocibus adsiduis precibusque extorsit anhelis.
<sedulius. carmen_pasch. 4.222> Praeteriensque viae Dominus loca Samaritanae
<sedulius. carmen_pasch. 4.223> Humanam flagrante sitim collegerat aestu,
<sedulius. carmen_pasch. 4.224> Fonsque perennis aquae, modicam desiderat undam,
<sedulius. carmen_pasch. 4.225> Ut biberet qua corpus erat. tunc accola gentis 
<sedulius. carmen_pasch. 4.226> Stans mulier, parvum puteo quae traxerat haustum,
<sedulius. carmen_pasch. 4.227> Cum dare cunctatur periturae munera lymphae,
<sedulius. carmen_pasch. 4.228> Agnoscens propriam numeroso coniuge vitam,
<sedulius. carmen_pasch. 4.229> Orat inexhausti tribui sibi dona fluenti,
<sedulius. carmen_pasch. 4.230> Aeternam positura sitim, qua nemo carere 
<sedulius. carmen_pasch. 4.231> Dignus erit, Domini nisi mersus gurgite Christi
<sedulius. carmen_pasch. 4.232> Percipiat placidas animae, non corporis undas.
<sedulius. carmen_pasch. 4.233> Dumque sui media residens testudine templi
<sedulius. carmen_pasch. 4.234> Ore tonans patrio directi ad pervia callis
<sedulius. carmen_pasch. 4.235> Errantem populum monitis convertit amicis, 
<sedulius. carmen_pasch. 4.236> Ecce trahebatur magna stipante caterva
<sedulius. carmen_pasch. 4.237> Turpis adulterii mulier lapidanda reatu,
<sedulius. carmen_pasch. 4.238> Quam Pharisaea manus placido sub iudice sistens
<sedulius. carmen_pasch. 4.239> Cum damnare parat, plus liberat; omnibus illis
<sedulius. carmen_pasch. 4.240> Nam simul e turbis proprie sine crimine nullus 
<sedulius. carmen_pasch. 4.241> Accusator erat, saxum qui missile primus
<sedulius. carmen_pasch. 4.242> Sumeret obscenae feriens contagia moechae.
<sedulius. carmen_pasch. 4.243> Nec poterat quisquam fistucam vellere parvam
<sedulius. carmen_pasch. 4.244> Ex oculo alterius, proprio qui lumine grandem
<sedulius. carmen_pasch. 4.245> Sciret inesse trabem. profugus sic ille recessit 
<sedulius. carmen_pasch. 4.246> Impetus et clemens donat sententia culpam,
<sedulius. carmen_pasch. 4.247> Iam non peccandi sub condicione solutam.
<sedulius. carmen_pasch. 4.248> Nam vomitum quicumque suum canis ore relambit,
<sedulius. carmen_pasch. 4.249> Nec veterem studet hic veniam nec habere futuram,
<sedulius. carmen_pasch. 4.250> Huius damna tenens, huius conpendia perdens. 
<sedulius. carmen_pasch. 4.251> Inde means genitum cernit considere caecum,
<sedulius. carmen_pasch. 4.252> Qui male praegnantis dilapsus ventre parentis
<sedulius. carmen_pasch. 4.253> In lucem sine luce ruit. tunc sanguinis ille
<sedulius. carmen_pasch. 4.254> Conditor humani mundique orientis origo,
<sedulius. carmen_pasch. 4.255> Inperfecta diu proprii non passus haberi 
<sedulius. carmen_pasch. 4.256> Membra operis, natale lutum per claustra genarum
<sedulius. carmen_pasch. 4.257> Inliniens hominem veteri de semine supplet.
<sedulius. carmen_pasch. 4.258> Nec visum tamen ante capit, quam voce iubentis
<sedulius. carmen_pasch. 4.259> Accepta Domini Siloam venisset ad undam
<sedulius. carmen_pasch. 4.260> Et consanguinei tutus medicamine limi 
<sedulius. carmen_pasch. 4.261> Pura oculos fovisset aqua. mox ergo gemellas
<sedulius. carmen_pasch. 4.262> Vultibus effulgent acies tandemque merentur
<sedulius. carmen_pasch. 4.263> Ignotum spectare diem. Cognoscite cuncti,
<sedulius. carmen_pasch. 4.264> Mystica quid doceant animos miracula nostros:
<sedulius. carmen_pasch. 4.265> Caeca sumus proles miserae de fetibus Evae, 
<sedulius. carmen_pasch. 4.266> Portantes longo natas errore tenebras,
<sedulius. carmen_pasch. 4.267> Sed dignante Deo mortalem sumere formam
<sedulius. carmen_pasch. 4.268> Tegminis humani, facta est ex virgine nobis
<sedulius. carmen_pasch. 4.269> Terra salutaris, quae fontibus abluta sacris
<sedulius. carmen_pasch. 4.270> Clara renascentis reserat spiramina lucis. 
<sedulius. carmen_pasch. 4.271> Bethaniaeque solum repetens intrarat: ibique
<sedulius. carmen_pasch. 4.272> Lazarus occidua tumulatus sorte iacebat
<sedulius. carmen_pasch. 4.273> Iam quarto sine luce die claususque sepulchri
<sedulius. carmen_pasch. 4.274> Marmore corruptum tabo exalabat odorem.
<sedulius. carmen_pasch. 4.275> Flebant germanae, flebat populatio praesens, 
<sedulius. carmen_pasch. 4.276> Flebat et Omnipotens, sed corpore, non deitate,
<sedulius. carmen_pasch. 4.277> Exanimosque artus illa pro parte dolebat,
<sedulius. carmen_pasch. 4.278> Qua moriturus erat; lacrimis implevit amicum,
<sedulius. carmen_pasch. 4.279> Maiestate Deum. quid credere, Martha, moraris?
<sedulius. carmen_pasch. 4.280> Quidve, Maria, gemis? Christum dubitatis, an unum 
<sedulius. carmen_pasch. 4.281> Possit ab infernis hominem revocare cavernis,
<sedulius. carmen_pasch. 4.282> Qui dabit innumeras post funera surgere turbas?
<sedulius. carmen_pasch. 4.283> Ergo ubi clamantis Domini sonuit tuba dicens:
<sedulius. carmen_pasch. 4.284> 'Lazare, perge foras!', magno concussa pavore
<sedulius. carmen_pasch. 4.285> Tartara dissiliunt, herebi patuere recessus, 
<sedulius. carmen_pasch. 4.286> Et tremuit letale chaos, mortisque profundae
<sedulius. carmen_pasch. 4.287> Lex perit atque anima proprias repente medullas
<sedulius. carmen_pasch. 4.288> Cernitur ante oculos vivens adstare cadaver.
<sedulius. carmen_pasch. 4.289> Postque sepulchralem tamquam recreatus honorem
<sedulius. carmen_pasch. 4.290> Ipse sibi moriens et postumus extat et heres. 
<sedulius. carmen_pasch. 4.291> Utque caduca vagi contemnens culmina saecli
<sedulius. carmen_pasch. 4.292> Monstraret se rite Deum, non curribus altis,
<sedulius. carmen_pasch. 4.293> Qui pompae mortalis honor, rapidisque quadrigis
<sedulius. carmen_pasch. 4.294> Pulvereum sulcavit iter nec terga frementis
<sedulius. carmen_pasch. 4.295> Ardua pressit equi, faleris qui pictus et ostro 
<sedulius. carmen_pasch. 4.296> Ora cruentatum mandentia concutit aurum,
<sedulius. carmen_pasch. 4.297> Sed lento potius gestamine vilis aselli
<sedulius. carmen_pasch. 4.298> Rectori suffecit honos, levis ungula cuius
<sedulius. carmen_pasch. 4.299> Ut tanto sessore decus mirabile portans
<sedulius. carmen_pasch. 4.300> Nobilior sub fasce foret, non illius inpar, 
<sedulius. carmen_pasch. 4.301> Qui patulo Christum licet in praesepe iacentem
<sedulius. carmen_pasch. 4.302> Agnovit tamen esse Deum. plebs omnis adorans
<sedulius. carmen_pasch. 4.303> In solido molles subiecit tramite vestes.
<sedulius. carmen_pasch. 4.304> Dicite, gentiles populi, cui gloria regi
<sedulius. carmen_pasch. 4.305> Talis in orbe fuit? Cui palmis compta vel umquam 
<sedulius. carmen_pasch. 4.306> Frondibus arboreis laudem caelestibus ymnis
<sedulius. carmen_pasch. 4.307> Obvia turba dedit? Domino nisi cum patre Christo,
<sedulius. carmen_pasch. 4.308> Qui regit aetherium princeps in principe regnum.
<sedulius. carmen_pasch. 4.309> Cui Sanctus semper conregnat Spiritus aeque.
<sedulius. carmen_pasch. 5.1> Has inter virtutis opes iam proxima paschæ
<sedulius. carmen_pasch. 5.2> Cœperat esse dies, Domini cum gloria vellet
<sedulius. carmen_pasch. 5.3> Ponere mortalem, vivamque resumere carnem,
<sedulius. carmen_pasch. 5.4> Non aliam, sed rursus eam, quam munere plenam
<sedulius. carmen_pasch. 5.5> Lucis, ab infernis relevans, ad sidera duxit. 
<sedulius. carmen_pasch. 5.6> Exclamansque palam; Pater, ista memet ab hora
<sedulius. carmen_pasch. 5.7> Salvifica: sed in hanc ideo veni tamen horam;
<sedulius. carmen_pasch. 5.8> Clarifica, dixit, nomen tuum; magnaque cœlo
<sedulius. carmen_pasch. 5.9> Vox resonans venit per nubila: Clarificavi,
<sedulius. carmen_pasch. 5.10> Clarificabo iterum. Quid apertius est Patre teste, 
<sedulius. carmen_pasch. 5.11> Cœlo assertore? At nec sic agnoscere Christum
<sedulius. carmen_pasch. 5.12> Gens voluit Iudæa Deum; pars esse ferebat,
<sedulius. carmen_pasch. 5.13> Hoc tonitrum: pars angelicam crepuisse loquelam.
<sedulius. carmen_pasch. 5.14> O gens cæca oculis, o gens durissima corde!
<sedulius. carmen_pasch. 5.15> Non tonitrus potuit Christum, sive angelus ullus 
<sedulius. carmen_pasch. 5.16> Auctorem generasse suum, qui, nomine Patris
<sedulius. carmen_pasch. 5.17> Audito, responsa daret, sed ab ore Tonantis,
<sedulius. carmen_pasch. 5.18> Natum agnoscentis, populus quo crederet astans,
<sedulius. carmen_pasch. 5.19> Vox emissa suo respondit consona verbo.
<sedulius. carmen_pasch. 5.20> Annua tunc sacræ celebrans per munera cœnæ 
<sedulius. carmen_pasch. 5.21> Paschales ex more dapes, humilemque ministrum
<sedulius. carmen_pasch. 5.22> Se faciens, et grata suis exempla relinquens,
<sedulius. carmen_pasch. 5.23> Assurgit, famulisque libens famulatur, et omnem
<sedulius. carmen_pasch. 5.24> Linteolo accinctus tantum inclinavit honorem,
<sedulius. carmen_pasch. 5.25> Discipulis ut sponte lavans vestigia cunctis, 
<sedulius. carmen_pasch. 5.26> Nec Iudam exciperet, quem proditionis iniquæ
<sedulius. carmen_pasch. 5.27> Noverat auctorem. Sed nil tibi gloria, sæve
<sedulius. carmen_pasch. 5.28> Traditor, illa dabat pedibus consistere mundis,
<sedulius. carmen_pasch. 5.29> Qui sensu pollutus eras, velut omne sepulcrum
<sedulius. carmen_pasch. 5.30> Exteriora gerens albæ velamina formæ, 
<sedulius. carmen_pasch. 5.31> Sordibus interius, fœdoque cadavere plenum.
<sedulius. carmen_pasch. 5.32> Nec Dominum latuere doli, scelerisque futuri
<sedulius. carmen_pasch. 5.33> Prodidit auctorem, panem cui tradidit ipse,
<sedulius. carmen_pasch. 5.34> Qui panis tradendus erat: nam corporis, atque
<sedulius. carmen_pasch. 5.35> Sanguinis ille sui postquam duo munera sanxit, 
<sedulius. carmen_pasch. 5.36> Atque cibum, potumque dedit, quo perpete numquam
<sedulius. carmen_pasch. 5.37> Esuriant, sitiantque animæ sine labe fideles:
<sedulius. carmen_pasch. 5.38> Protinus in Iudam, sedes ubi livor habebat,
<sedulius. carmen_pasch. 5.39> Spiritus intravit teterrimus, armaque sumens
<sedulius. carmen_pasch. 5.40> In Dominum, servile dedit consurgere bellum, 
<sedulius. carmen_pasch. 5.41> Pactus grande nefas quavis mercede: nec illi
<sedulius. carmen_pasch. 5.42> Culpa datur pretio, sed inhærent crimina facto.
<sedulius. carmen_pasch. 5.43> Tantumdem sceleris, terdena numismata sumens
<sedulius. carmen_pasch. 5.44> Argenti, parvo cæcatus munere gessit,
<sedulius. carmen_pasch. 5.45> Quantum, cuncta simul terrarum regna, marisque 
<sedulius. carmen_pasch. 5.46> Divitias, omnemque vagis cum nubibus æthram
<sedulius. carmen_pasch. 5.47> Si caperet, gesturus erat: neque enim bona mundi
<sedulius. carmen_pasch. 5.48> Sufficerent magni fuso pro sanguine Christi,
<sedulius. carmen_pasch. 5.49> Qui pater est mundi, qui fecerat, hunc quoque nasci.
<sedulius. carmen_pasch. 5.50> Atque utinam sterili damnatus matre nequisset 
<sedulius. carmen_pasch. 5.51> Natalem sentire diem, nec luminis huius
<sedulius. carmen_pasch. 5.52> Hausisset placidas flabris vitalibus auras
<sedulius. carmen_pasch. 5.53> Aeterno torpore latens, miseroque fuisset
<sedulius. carmen_pasch. 5.54> Sors melior nescire datam, quam perdere vitam,
<sedulius. carmen_pasch. 5.55> Aut male fusus humo, confestim munera lucis 
<sedulius. carmen_pasch. 5.56> Perderet, ut pulvis, quem ventus proiicit ingens
<sedulius. carmen_pasch. 5.57> A facie terræ, rapidisque volatibus actus
<sedulius. carmen_pasch. 5.58> Spargitur in vacuas nebulis obscurior umbras.
<sedulius. carmen_pasch. 5.59> Tune cruente, ferox, audax, insane, rebellis,
<sedulius. carmen_pasch. 5.60> Perfide, crudelis, fallax, venalis, inique, 
<sedulius. carmen_pasch. 5.61> Traditor immitis, fere proditor, impie latro,
<sedulius. carmen_pasch. 5.62> Prævius horribiles comitaris signifer enses?
<sedulius. carmen_pasch. 5.63> Sacrilegamque aciem, gladiis, sudibusque minacem
<sedulius. carmen_pasch. 5.64> Cum moveas, ore ora premis, mellique venenum
<sedulius. carmen_pasch. 5.65> Inseris, et blanda Dominum sub imagine prodis? 
<sedulius. carmen_pasch. 5.66> Quid socium simulas, et amica fraude salutas?
<sedulius. carmen_pasch. 5.67> Numquid terribiles aut pax coniurat in enses,
<sedulius. carmen_pasch. 5.68> Aut truculenta pio lupus oscula porrigit agno?
<sedulius. carmen_pasch. 5.69> Traditus ergo viris operator sanctus iniquis,
<sedulius. carmen_pasch. 5.70> Consuetam non liquit opem, pueroque revulsam 
<sedulius. carmen_pasch. 5.71> Ense Petri, nequa pius a pietate vacaret,
<sedulius. carmen_pasch. 5.72> Reddidit auriculam; nec enim vindicta Tonanti
<sedulius. carmen_pasch. 5.73> Conveniens humana fuit, qui millia Patrem
<sedulius. carmen_pasch. 5.74> Angelicas sibimet legiones poscere posset
<sedulius. carmen_pasch. 5.75> Plus duodena dari, si mallet sumere pœnas 
<sedulius. carmen_pasch. 5.76> De meritis, quam sponte suas ignoscere plagas.
<sedulius. carmen_pasch. 5.77> Tunc parci mucrone iubet, quia venerat ipse
<sedulius. carmen_pasch. 5.78> Ponere pro cunctis animam, non tollere cuiquam.
<sedulius. carmen_pasch. 5.79> Namque Petro, clara iamdudum voce fatenti,
<sedulius. carmen_pasch. 5.80> Cum Domino se velle mori, Prius aliger, inquit, 
<sedulius. carmen_pasch. 5.81> Quam gallus cantet, hac me ter nocte negabis,
<sedulius. carmen_pasch. 5.82> Non reprobando fidem, sed prædicendo timorem.
<sedulius. carmen_pasch. 5.83> Continuo ad tristes Caiphæ deducitur ædes.
<sedulius. carmen_pasch. 5.84> Ille sacerdotum fuerat tunc denique princeps,
<sedulius. carmen_pasch. 5.85> Et princeps scelerum, namque hoc residente cathedra 
<sedulius. carmen_pasch. 5.86> Pestifera, falsis agitatum testibus ardet
<sedulius. carmen_pasch. 5.87> Concilium, iam iamque volant mendacia mille
<sedulius. carmen_pasch. 5.88> In Dominum, vanis hominum conflata favillis,
<sedulius. carmen_pasch. 5.89> Et pereunt levitate sui, velut ignis oberrans
<sedulius. carmen_pasch. 5.90> Arentes stipulas, vires cui summa cremandi 
<sedulius. carmen_pasch. 5.91> Materies infirma rapit, victoque furore
<sedulius. carmen_pasch. 5.92> Labitur invalidæ deformis gloria flammæ.
<sedulius. carmen_pasch. 5.93> Postquam nulla dolis patuit via, brachia tolli
<sedulius. carmen_pasch. 5.94> Armat in insontem sævus furor: heu mihi! quantis 
<sedulius. carmen_pasch. 5.95> Impedior lacrymis rabidum memorare tumultum
<sedulius. carmen_pasch. 5.96> Sacrilegas movisse manus? non denique passim
<sedulius. carmen_pasch. 5.97> Vel colaphis pulsare caput, vel cædere palmis,
<sedulius. carmen_pasch. 5.98> Aut spuere in faciem plebs exsecranda quievit.
<sedulius. carmen_pasch. 5.99> Ille tamen patiens subiecto corpore totum
<sedulius. carmen_pasch. 5.100> Sustinuit, nostræque dedit sua membra saluti. 
<sedulius. carmen_pasch. 5.101> Namque per hos colaphos caput est sanabile nostrum,
<sedulius. carmen_pasch. 5.102> Hæc sputa per Dominum nostram lavere figuram,
<sedulius. carmen_pasch. 5.103> His alapis nobis libertas maxima plausit,
<sedulius. carmen_pasch. 5.104> At senior, cui cuncta potens prædixerat auctor,
<sedulius. carmen_pasch. 5.105> Quæ ventura forent, quoniam transire nequibat 
<sedulius. carmen_pasch. 5.106> Infectum, quod Christus ait, se prorsus adesse
<sedulius. carmen_pasch. 5.107> Ipsius ex sociis, semel, ac bis, terque negavit,
<sedulius. carmen_pasch. 5.108> Et gallus cecinit; completa est sanctio Christi,
<sedulius. carmen_pasch. 5.109> Et sensus rediere Petri: memor ille malorum
<sedulius. carmen_pasch. 5.110> Immemoris damnavit opus, gemituque sequente, 
<sedulius. carmen_pasch. 5.111> Culpa fugit, cedunt lacrymis delicta profusis,
<sedulius. carmen_pasch. 5.112> Et dulcem veniam, fletus, generastis, amari.
<sedulius. carmen_pasch. 5.113> Iamque dies aderat, nocturna mœstior umbra,
<sedulius. carmen_pasch. 5.114> Flagitium visura novum, tenebrisque remotis,
<sedulius. carmen_pasch. 5.115> Pandebat populis Iudææ crimina gentis. 
<sedulius. carmen_pasch. 5.116> Mox igitur Dominum Pilati ad mœnia duci.
<sedulius. carmen_pasch. 5.117> Nexibus astrictum, Iudas ut vidit iniquus,
<sedulius. carmen_pasch. 5.118> Diriguit, scelerisque sui commercia reddens
<sedulius. carmen_pasch. 5.119> Incassum, facti pretium, non facta reliquit.
<sedulius. carmen_pasch. 5.120> Quidnam etenim prodest, illic trepidare timore, 
<sedulius. carmen_pasch. 5.121> Nullus ubi timor est? aut quæ confessio tetro
<sedulius. carmen_pasch. 5.122> Lucet in inferno, cum iam demersa securis
<sedulius. carmen_pasch. 5.123> Arboris infandæ radicibus, exitialem
<sedulius. carmen_pasch. 5.124> Quæ peperit fructum, feralia germina vertat
<sedulius. carmen_pasch. 5.125> Funditus, et dignis pereant mala robora flammis? 
<sedulius. carmen_pasch. 5.126> Continuoque trucis correptus mente furoris,
<sedulius. carmen_pasch. 5.127> Se quoque morte petit; quamquam tunc sanior esset,
<sedulius. carmen_pasch. 5.128> Cum scelus ulcisci præcurreret, ipsaque diræ
<sedulius. carmen_pasch. 5.129> Guttura vocis iter, cuncti quæ vendere mundi
<sedulius. carmen_pasch. 5.130> Ausa redemptorem, nodatis faucibus angens 
<sedulius. carmen_pasch. 5.131> Infelicem animam laqueo suspendit ab alto.
<sedulius. carmen_pasch. 5.132> Lenior ira quidem tantæ pro crimine culpæ,
<sedulius. carmen_pasch. 5.133> Cunctorum cui nulla foret par pœna malorum.
<sedulius. carmen_pasch. 5.134> Exitus hic mortis tamen, et sublime cadaver
<sedulius. carmen_pasch. 5.135> Ostendit populis, quanto de culmine lapsus 
<sedulius. carmen_pasch. 5.136> Pridem discipulus, qui nunc reus, alta relinquens
<sedulius. carmen_pasch. 5.137> Sidera, tartareum descendit ad usque profundum;
<sedulius. carmen_pasch. 5.138> Tunc vir apostolicus, nunc vilis apostata factus.
<sedulius. carmen_pasch. 5.139> At Dominus patiens cum præsidis ante tribunal
<sedulius. carmen_pasch. 5.140> Staret, ut ad iugulum ductus mitissimus agnus, 
<sedulius. carmen_pasch. 5.141> Nil inimica cohors insontis sanguine dignum
<sedulius. carmen_pasch. 5.142> Repperiens, regem quod se rex dixerat esse,
<sedulius. carmen_pasch. 5.143> Obiicit, et verum mendax pro crimine ducit.
<sedulius. carmen_pasch. 5.144> Nec mirum, si iura Dei gens perfida vitet,
<sedulius. carmen_pasch. 5.145> Imperiumque neget, lucos quæ semper amavit, 
<sedulius. carmen_pasch. 5.146> Idola dilexit; simili nam more furentes,
<sedulius. carmen_pasch. 5.147> Tunc coluere Baal, nunc elegere Barabbam,
<sedulius. carmen_pasch. 5.148> Damnatoque pio, conservatoque protervo,
<sedulius. carmen_pasch. 5.149> Mutavit per utrumque viam sententia iustam.
<sedulius. carmen_pasch. 5.150> Auctor mortis erat, iussus qui sumere lucem; 
<sedulius. carmen_pasch. 5.151> Auctor lucis erat, iussus qui sumere mortem.
<sedulius. carmen_pasch. 5.152> Credite iam Christum, pro cunctis credite passum.
<sedulius. carmen_pasch. 5.153> Quid dubitatis adhuc? en sectus terga flagellis,
<sedulius. carmen_pasch. 5.154> Subditus opprobriis, pœnas amplectitur omnes,
<sedulius. carmen_pasch. 5.155> Ne dignus sentire necem vel latro periret. 
<sedulius. carmen_pasch. 5.156> Heu! falx torva patrum, segetem cæsura nepotum,
<sedulius. carmen_pasch. 5.157> Heu! facinus, Pilate, tuum! quot gesseris uno
<sedulius. carmen_pasch. 5.158> Crimina iudicio, vigili si mente notares,
<sedulius. carmen_pasch. 5.159> Non solas lavisse manus, sed corpore toto
<sedulius. carmen_pasch. 5.160> Debueras sacrum veniæ sperare lavacrum. 
<sedulius. carmen_pasch. 5.161> Corripis insontem, sistis sub præside regem,
<sedulius. carmen_pasch. 5.162> Præponis humana Deo; qua morte teneris,
<sedulius. carmen_pasch. 5.163> Qui Dominum numerosa cruci per vulnera figis?
<sedulius. carmen_pasch. 5.164> Cumque datus sævis ad pœnam Sanctus abiret
<sedulius. carmen_pasch. 5.165> Militibus, vilem rubri sub tegmine cocci 
<sedulius. carmen_pasch. 5.166> Vestitur chlamydem, species ut cuncta cruentæ
<sedulius. carmen_pasch. 5.167> Mortis imago foret; spinis circumdedit amplum
<sedulius. carmen_pasch. 5.168> Nexa corona caput, quoniam spineta benignus
<sedulius. carmen_pasch. 5.169> Omnia nostrorum susceperat ille malorum;
<sedulius. carmen_pasch. 5.170> Implet arundo manum, sceptrum quod mobile semper, 
<sedulius. carmen_pasch. 5.171> Invalidum, fragile est, vacuum, leve: moxque alienos
<sedulius. carmen_pasch. 5.172> Deponens habitus, proprium suscepit amictum,
<sedulius. carmen_pasch. 5.173> Scilicet humanæ positurus tegmina carnis,
<sedulius. carmen_pasch. 5.174> Et sumpturus item, nil iam ut mutabile ferret,
<sedulius. carmen_pasch. 5.175> Post mortem propria cum maiestate resurgens, 
<sedulius. carmen_pasch. 5.176> Humano ponens mortalem tegmine carnem.
<sedulius. carmen_pasch. 5.177> Nec sine divino constat moderamine gestum,
<sedulius. carmen_pasch. 5.178> Quod vinum cum felle datum, tristemque saporem
<sedulius. carmen_pasch. 5.179> Suscipiens tetigit labiis, et ab ore removit.
<sedulius. carmen_pasch. 5.180> Quippe necem parvo degustaturus amaram 
<sedulius. carmen_pasch. 5.181> Tempore, quam reduci contemnere carne pararet.
<sedulius. carmen_pasch. 5.182> Protinus in patuli suspensus culmine ligni,
<sedulius. carmen_pasch. 5.183> Relligione pia mutans discriminis iram,
<sedulius. carmen_pasch. 5.184> Pax crucis ipse fuit, violentaque robora membris
<sedulius. carmen_pasch. 5.185> Illustrans propriis, pœnam vestivit honore, 
<sedulius. carmen_pasch. 5.186> Suppliciumque dedit signum magis esse salutis,
<sedulius. carmen_pasch. 5.187> Ipsaque sanctificans in se tormenta beavit.
<sedulius. carmen_pasch. 5.188> Neve quis ignoret, speciem crucis esse colendam,
<sedulius. carmen_pasch. 5.189> Quæ Dominum portavit ovans, ratione potenti
<sedulius. carmen_pasch. 5.190> Quattuor inde plagas quadrati colligit orbis. 
<sedulius. carmen_pasch. 5.191> Splendidus auctoris de vertice fulget Eous,
<sedulius. carmen_pasch. 5.192> Occiduo sacræ lambuntur sidere plantæ,
<sedulius. carmen_pasch. 5.193> Arcton dextra tenet, medium læva erigit axem,
<sedulius. carmen_pasch. 5.194> Cunctaque de membris vivit natura creantis,
<sedulius. carmen_pasch. 5.195> Et cruce complexum Christus regit undique mundum. 
<sedulius. carmen_pasch. 5.196> Scribitur et titulus, Hic est rex Iudæorum,
<sedulius. carmen_pasch. 5.197> Quo nihil a deitate vacet: nam cœlitus actum
<sedulius. carmen_pasch. 5.198> Hoc Hebræa refert, hoc Græca, Latinaque lingua.
<sedulius. carmen_pasch. 5.199> Hoc docet una fides, unum ter dicere regem.
<sedulius. carmen_pasch. 5.200> Huius in exuviis sors mittitur, ut sacra vestis. 
<sedulius. carmen_pasch. 5.201> Intemerata manens, a Christo schisma vetaret.
<sedulius. carmen_pasch. 5.202> Quin etiam insontis latere ex utroque cruentos
<sedulius. carmen_pasch. 5.203> Constituere viros, meritum licet omnibus unum
<sedulius. carmen_pasch. 5.204> Non faciat similis quamvis sententia; namque
<sedulius. carmen_pasch. 5.205> Inter carnifices sancto pendente latrones, 
<sedulius. carmen_pasch. 5.206> Par est pœna trium, sed dispar causa duorum.
<sedulius. carmen_pasch. 5.207> Hi mundo sunt quippe rei pro crimine multo;
<sedulius. carmen_pasch. 5.208> Huic reus est mundus, salvatus sanguine iusto.
<sedulius. carmen_pasch. 5.209> Suppliciisque tamen rerum dominator in ipsis
<sedulius. carmen_pasch. 5.210> Iura potestatis non perdidit: æquus utrumque 
<sedulius. carmen_pasch. 5.211> Iudex namque tuens, hunc eligit, hunc reprobavit,
<sedulius. carmen_pasch. 5.212> Amborum merita præcelso examine pensans.
<sedulius. carmen_pasch. 5.213> Unus enim, quem vita ferox nec morte reliquit,
<sedulius. carmen_pasch. 5.214> In Dominum scelerata movens convicia, dictis
<sedulius. carmen_pasch. 5.215> Mordebat propriis, et tamquam setiger hircus 
<sedulius. carmen_pasch. 5.216> Ore venenoso vitem lacerabat amœnam:
<sedulius. carmen_pasch. 5.217> Alter, adorato per verba precantia Christo,
<sedulius. carmen_pasch. 5.218> Saucia deiectus flectebat lumina, tantum
<sedulius. carmen_pasch. 5.219> Lumina, nam geminas arcebant vincula palmas.
<sedulius. carmen_pasch. 5.220> Quem Dominus, ceu pastor ovem deserta per arva, 
<sedulius. carmen_pasch. 5.221> Colligit errantem, secumque adducere gaudet
<sedulius. carmen_pasch. 5.222> In campos, paradise, tuos, ubi flore perenni
<sedulius. carmen_pasch. 5.223> Gramineus blanditur ager, nemorumque voluptas,
<sedulius. carmen_pasch. 5.224> Irriguis nutritur aquis, interque benigne
<sedulius. carmen_pasch. 5.225> Conspicuos pomis non deficientibus hortos 
<sedulius. carmen_pasch. 5.226> Ingemit antiquum serpens habitare colonum.
<sedulius. carmen_pasch. 5.227> Ambo igitur varium diverso calle latrones
<sedulius. carmen_pasch. 5.228> Agressi facinus violentum grande patrarunt.
<sedulius. carmen_pasch. 5.229> Infernas adit ille fores, adit iste supernas;
<sedulius. carmen_pasch. 5.230> Ille profunda sequens penetravit claustra gehennæ, 
<sedulius. carmen_pasch. 5.231> Abstulit iste suis cœlorum regna rapinis.
<sedulius. carmen_pasch. 5.232> Interea horrendæ subito venere tenebræ,
<sedulius. carmen_pasch. 5.233> Et totum tenuere polum, mœstisque nigrantem
<sedulius. carmen_pasch. 5.234> Exsequiis texere diem; sol nube coruscos
<sedulius. carmen_pasch. 5.235> Abscondens radios, tetro velatus amictu, 
<sedulius. carmen_pasch. 5.236> Delituit, tristemque infecit luctibus orbem.
<sedulius. carmen_pasch. 5.237> Hunc elementa sibi meruerunt cernere vultum,
<sedulius. carmen_pasch. 5.238> Auxiliis orbata patris, lætata per ortum,
<sedulius. carmen_pasch. 5.239> Mœsta per occasum. Nam lux ut tempore fulsit
<sedulius. carmen_pasch. 5.240> Nascentis Domini, sic, hoc moriente, recessit, 
<sedulius. carmen_pasch. 5.241> Non absens mansura diu, sed mystica signans
<sedulius. carmen_pasch. 5.242> Per spatium secreta suum; quippe ut tribus horis
<sedulius. carmen_pasch. 5.243> Cæca tenebrosi latuerunt sidera cœli,
<sedulius. carmen_pasch. 5.244> Sic Dominus clausi triduo tulit antra sepulcri.
<sedulius. carmen_pasch. 5.245> Nec tellus sine clade fuit, quæ talia cernens 
<sedulius. carmen_pasch. 5.246> Funditus intremuit, dubioque in fine supremum
<sedulius. carmen_pasch. 5.247> Expavit natura modum, ne cogeret omnem
<sedulius. carmen_pasch. 5.248> Summus apex inferna petens succumbere molem,
<sedulius. carmen_pasch. 5.249> Auctoremque sequens per tartara mundus abiret.
<sedulius. carmen_pasch. 5.250> Sed pietas immensa vagas properabat ad umbras, 
<sedulius. carmen_pasch. 5.251> Perdita restituens, non consistentia perdens.
<sedulius. carmen_pasch. 5.252> Nulla tamen tanti metuerunt signa pericli,
<sedulius. carmen_pasch. 5.253> Qui Dominum fixere cruci, quin insuper haustum
<sedulius. carmen_pasch. 5.254> Cum peteret sitiens, unus de plebe nefanda
<sedulius. carmen_pasch. 5.255> Peniculo infusum calamo porrexit acetum. 
<sedulius. carmen_pasch. 5.256> Mamzeribus populis in deteriora volutis
<sedulius. carmen_pasch. 5.257> Conveniens liquor ille fuit: nam dulcia vina
<sedulius. carmen_pasch. 5.258> Sicut in horrendum dum convertuntur acetum,
<sedulius. carmen_pasch. 5.259> A mensis proiecta iacent: ita tempore prisco
<sedulius. carmen_pasch. 5.260> Gens accepta Deo, nunc est odiosa propago. 
<sedulius. carmen_pasch. 5.261> Ergo ubi cuncta boni completa est passio Christi,
<sedulius. carmen_pasch. 5.262> Ipse animam proprio dimisit corpore sanctam,
<sedulius. carmen_pasch. 5.263> Ipse iterum sumpturus eam, quia mortuus idem,
<sedulius. carmen_pasch. 5.264> Idem vivus erat, membris obeuntibus in se,
<sedulius. carmen_pasch. 5.265> Non obeunte Deo, cuius virtute retrorsum 
<sedulius. carmen_pasch. 5.266> Infernæ patuere viæ, ruptæque fatiscunt
<sedulius. carmen_pasch. 5.267> Divisa compage petræ, rediviva iacentum
<sedulius. carmen_pasch. 5.268> Corpora sanctorum fractis abiere sepulcris,
<sedulius. carmen_pasch. 5.269> In cineres animata suos; subitoque fragore
<sedulius. carmen_pasch. 5.270> Illud ovans templum, maioris culmina templi 
<sedulius. carmen_pasch. 5.271> Procubuisse videns, ritu plangentis alumni,
<sedulius. carmen_pasch. 5.272> Saucia discisso nudavit pectora velo,
<sedulius. carmen_pasch. 5.273> Interiora sui populis arcana futuris
<sedulius. carmen_pasch. 5.274> Iam reseranda docens, quia lex velamine Moysi
<sedulius. carmen_pasch. 5.275> Tecta diu, Christo nobis veniente, patescit. 
<sedulius. carmen_pasch. 5.276> Dic, ubi nunc, tristis, victoria, dic, ubi nunc sit,
<sedulius. carmen_pasch. 5.277> Mors, stimulus, horrenda, tuus? quæ semper opimis
<sedulius. carmen_pasch. 5.278> Insaturata malis, cunctas invadere gentes
<sedulius. carmen_pasch. 5.279> Pœnali ditione soles; en pessima, non tu
<sedulius. carmen_pasch. 5.280> Pervenis ad Christum, sed Christus pervenit ad te, 
<sedulius. carmen_pasch. 5.281> Cui licuit sine morte mori, quique omnia gignens,
<sedulius. carmen_pasch. 5.282> Omnia constituens, te non formavit; ut esses,
<sedulius. carmen_pasch. 5.283> Semine vipereo, culpa genitrice crearis,
<sedulius. carmen_pasch. 5.284> Et, venia regnante, peris. Iam spiritus artus
<sedulius. carmen_pasch. 5.285> Liquerat ad tempus, patulo iam frigida ligno 
<sedulius. carmen_pasch. 5.286> Viscera pendebant, et adhuc furor, arma ministrans,
<sedulius. carmen_pasch. 5.287> Cuspide perfossum violat latus: eque patenti
<sedulius. carmen_pasch. 5.288> Vulnere purpureus cruor, et simul unda cucurrit.
<sedulius. carmen_pasch. 5.289> Hæc sunt quippe sacræ pro relligionis honore,
<sedulius. carmen_pasch. 5.290> Corpus, sanguis, aqua, tria vitæ munera nostræ. 
<sedulius. carmen_pasch. 5.291> Fonte renascentes, membris, et sanguine Christi
<sedulius. carmen_pasch. 5.292> Vescimur, atque ideo templum deitatis habemur:
<sedulius. carmen_pasch. 5.293> Quod servare Deus nos annuat immaculatum,
<sedulius. carmen_pasch. 5.294> Et faciat tenues tanto mansore capaces.
<sedulius. carmen_pasch. 5.295> Ergo ubi depositi thesaurum corporis amplum 
<sedulius. carmen_pasch. 5.296> Nobilis accepit Domino locus ille iacente,
<sedulius. carmen_pasch. 5.297> Nobilior surgente tamen, generatio fallax
<sedulius. carmen_pasch. 5.298> Augebat sub corde nefas, quod nocte silenti
<sedulius. carmen_pasch. 5.299> Discipuli Christum raperent, et abisse referrent,
<sedulius. carmen_pasch. 5.300> Ter redeunte die, sicut prædixerat ipse. 
<sedulius. carmen_pasch. 5.301> Quo stimulante metu, vigilum munimina poscunt
<sedulius. carmen_pasch. 5.302> Plura dari, sævaque locum obsidione teneri.
<sedulius. carmen_pasch. 5.303> Si nondum post vincla crucis, post vulnera ferri,
<sedulius. carmen_pasch. 5.304> Post obitum mortis, numerosa cæde cruentum,
<sedulius. carmen_pasch. 5.305> Carnifices, implestis opus, nec creditis illum, 
<sedulius. carmen_pasch. 5.306> Qui toties imis animas produxit ab umbris,
<sedulius. carmen_pasch. 5.307> Posse suam revocare magis, peioribus aptos
<sedulius. carmen_pasch. 5.308> Consiliis armate dolos, signate sepulcrum,
<sedulius. carmen_pasch. 5.309> Ponite custodes, monumento advolvite saxum.
<sedulius. carmen_pasch. 5.310> Quis poterit servare Deum, cui cardine rerum 
<sedulius. carmen_pasch. 5.311> Cuncta patent? undis habitat, per tartara regnat,
<sedulius. carmen_pasch. 5.312> Et cœli de nube tonat. Quid, sæve tumultus,
<sedulius. carmen_pasch. 5.313> Excubiis deperdis opus? quid niteris illam
<sedulius. carmen_pasch. 5.314> Explorare fidem, cui non vis credulus esse?
<sedulius. carmen_pasch. 5.315> Cœperat interea post tristia sabbata felix 
<sedulius. carmen_pasch. 5.316> Irradiare dies, culmen qui nominis alti
<sedulius. carmen_pasch. 5.317> A Domino dominante trahit, primusque videre
<sedulius. carmen_pasch. 5.318> Promeruit nasci mundum, atque resurgere Christum.
<sedulius. carmen_pasch. 5.319> Septima nam Genesis cum dicit sabbata, claret,
<sedulius. carmen_pasch. 5.320> Hunc orbis caput esse diem, quem gloria regis, 
<sedulius. carmen_pasch. 5.321> Nunc etiam proprii donans fulgore tropæi,
<sedulius. carmen_pasch. 5.322> Primatum retinere dedit; hoc luminis ortu
<sedulius. carmen_pasch. 5.323> Virgo parens, aliæque simul cum munere matres
<sedulius. carmen_pasch. 5.324> Messis aromaticæ, notum venere gementes
<sedulius. carmen_pasch. 5.325> Ad tumulum, vacuumque vident iam corpore factum, 
<sedulius. carmen_pasch. 5.326> Sed plenum virtute locum. Nam missus ab astris
<sedulius. carmen_pasch. 5.327> Angelus amoti residebat vertice saxi,
<sedulius. carmen_pasch. 5.328> Flammeus aspectu, niveo præclarus amictu.
<sedulius. carmen_pasch. 5.329> Qui gemina specie terrorem, et gaudia portans,
<sedulius. carmen_pasch. 5.330> Cunctaque dispensans, custodibus igne minacem 
<sedulius. carmen_pasch. 5.331> Venerat in formam, Christum quærentibus albam.
<sedulius. carmen_pasch. 5.332> Illæ igitur Dominum calcata vivere morte
<sedulius. carmen_pasch. 5.333> Angelica didicere fide; perterritus autem
<sedulius. carmen_pasch. 5.334> Miles in ancipiti retinet discrimine vitam,
<sedulius. carmen_pasch. 5.335> Deserta statione fugax, testisque timoris 
<sedulius. carmen_pasch. 5.336> Vera refert gratis; postquam data munera, fallit
<sedulius. carmen_pasch. 5.337> Discipulumque globum placidi sub tempore sumni
<sedulius. carmen_pasch. 5.338> Clam sibi nocturna Christum abstraxisse rapina
<sedulius. carmen_pasch. 5.339> Compositus simulator ait. Fare, improbe custos,
<sedulius. carmen_pasch. 5.340> Responde, scelerata cohors, si Christus, ut audes 
<sedulius. carmen_pasch. 5.341> Dicere, concluso furtim productus ab antro,
<sedulius. carmen_pasch. 5.342> Sopitos latuit, cuius iacet intus amictus,
<sedulius. carmen_pasch. 5.343> Cuius ad exuvias sedet Angelus? anne beati
<sedulius. carmen_pasch. 5.344> Corporis ablator velocius esse putavit
<sedulius. carmen_pasch. 5.345> Solvere contectum, quam devectare ligatum? 
<sedulius. carmen_pasch. 5.346> Cum mora sit furtis contraria, cautius ergo
<sedulius. carmen_pasch. 5.347> Cum Domino potuere magis sua lintea tolli.
<sedulius. carmen_pasch. 5.348> Mentita est vox vana sibi; tamen ista figuram
<sedulius. carmen_pasch. 5.349> Res habet egregiam: Iudæis constat ademptum,
<sedulius. carmen_pasch. 5.350> Quem nos devoto portamus pectore Christum. 
<sedulius. carmen_pasch. 5.351> Plange sacerdotes perituros, plange ministros,
<sedulius. carmen_pasch. 5.352> Et populum, Iudæa, tuum pro talibus ausis.
<sedulius. carmen_pasch. 5.353> Non tuba, non Unctus, non iam tua victima grata est.
<sedulius. carmen_pasch. 5.354> Quænam bella tibi clanget tuba, rege perempto?
<sedulius. carmen_pasch. 5.355> Quis tuus Unctus erit, quæ verum amiseris Unctum? 
<sedulius. carmen_pasch. 5.356> Victima quæ dabitur, cum victima pastor habetur?
<sedulius. carmen_pasch. 5.357> Discedat synagoga, suo fuscata colore,
<sedulius. carmen_pasch. 5.358> Ecclesiam Christus pulchro sibi iunxit amore,
<sedulius. carmen_pasch. 5.359> Hæc est conspicuo radians in honore Mariæ:
<sedulius. carmen_pasch. 5.360> Quæ cum clarifico semper sit nomine mater, 
<sedulius. carmen_pasch. 5.361> Semper virgo manet; huius se visibus astans
<sedulius. carmen_pasch. 5.362> Luce palam Dominus prius obtulit, ut bona mater,
<sedulius. carmen_pasch. 5.363> Grandia divulgans miracula, quæ fuit olim
<sedulius. carmen_pasch. 5.364> Advenientis iter, hæc sit redeuntis et index.
<sedulius. carmen_pasch. 5.365> Mox aliis conviva potens in fragmine panis 
<sedulius. carmen_pasch. 5.366> Agnitus enituit, qui verus panis apertis
<sedulius. carmen_pasch. 5.367> Semper adest oculis, fidei quos gratia claros
<sedulius. carmen_pasch. 5.368> Efficit, ut Dominum viventem cernere possint.
<sedulius. carmen_pasch. 5.369> Sæpe dehinc proprios diversi temporis horis
<sedulius. carmen_pasch. 5.370> Discipulos manifestus adit, vescentibus illis, 
<sedulius. carmen_pasch. 5.371> Extemplo nunc ora ferens, nunc piscis obusti,
<sedulius. carmen_pasch. 5.372> Atque favi mandens epulas, quo rite doceret,
<sedulius. carmen_pasch. 5.373> Corporeas res esse dapes, seseque videri
<sedulius. carmen_pasch. 5.374> In membris, quibus ante fuit. Formidine rursus
<sedulius. carmen_pasch. 5.375> Plebis apostaticæ, Dominum quæ cæca negasset, 
<sedulius. carmen_pasch. 5.376> Cum foribus clausis resideret turba fidelis,
<sedulius. carmen_pasch. 5.377> Pace salutantis sese intulit, atque foratas
<sedulius. carmen_pasch. 5.378> Expediens palmas, nudat latus: ast ibi Thomas,
<sedulius. carmen_pasch. 5.379> Cui Didymus cognomen erat, cum fratribus una
<sedulius. carmen_pasch. 5.380> Non fuerat, dubiamque fidem sub corde gerebat. 
<sedulius. carmen_pasch. 5.381> Donec rursus, eo pariter residente, veniret,
<sedulius. carmen_pasch. 5.382> Qui numquam subtractus erat. Tunc limine clauso
<sedulius. carmen_pasch. 5.383> Constitit in medio, non dedignatus apertum
<sedulius. carmen_pasch. 5.384> Discipulo monstrare latus, tactuque probari
<sedulius. carmen_pasch. 5.385> Vulneris, et mentem patienter ferre labantis. 
<sedulius. carmen_pasch. 5.386> Agnitus hinc potius, quod sit dubitantis amicus.
<sedulius. carmen_pasch. 5.387> Quisquis enim artifices cæca sub imagine fraudes
<sedulius. carmen_pasch. 5.388> Instruit, et vanas cupit exercere figuras,
<sedulius. carmen_pasch. 5.389> Non vult agnosci, non vult, sua facta requiri,
<sedulius. carmen_pasch. 5.390> Ut lateant sub nube doli, nebulaque recludens 
<sedulius. carmen_pasch. 5.391> Omnia, sollicitos odit simulator amicos.
<sedulius. carmen_pasch. 5.392> Gnarus item Dominus, Petro piscante per æquor
<sedulius. carmen_pasch. 5.393> Cum sociis, captum esse nihil, dimittere lina
<sedulius. carmen_pasch. 5.394> In dextras hortatur aquas, mox gurgite clauso
<sedulius. carmen_pasch. 5.395> Pendula fluctivagam traxerunt retia prædam, 
<sedulius. carmen_pasch. 5.396> Per typicam noscenda viam: nam retia dignis
<sedulius. carmen_pasch. 5.397> Lucida sunt præcepta Dei, quibus omnis in illa
<sedulius. carmen_pasch. 5.398> Dextra parte manens concluditur, ac simul ulnis
<sedulius. carmen_pasch. 5.399> Fertur apostolicis Domini ad vestigia Christi.
<sedulius. carmen_pasch. 5.400> Nec piscis, prunæque vacant, et panis, in uno 
<sedulius. carmen_pasch. 5.401> Discipulis inventa loco; quisnam ambigat, unam
<sedulius. carmen_pasch. 5.402> Hic rebus constare fidem, quippe est aqua piscis,
<sedulius. carmen_pasch. 5.403> Christus adest panis, sanctusque Spiritus ignis.
<sedulius. carmen_pasch. 5.404> Hinc etenim abluimur, hoc pascimur, inde sacramur.
<sedulius. carmen_pasch. 5.405> Tunc epulis præceptor eos invitat odendis, 
<sedulius. carmen_pasch. 5.406> Alloquiis de more piis, mensamque petentes
<sedulius. carmen_pasch. 5.407> Unanimes nota Domini bonitate fruuntur,
<sedulius. carmen_pasch. 5.408> Et Christum sensere suum, modicoque paratu
<sedulius. carmen_pasch. 5.409> Postquam victa fames, et surrexere relictis
<sedulius. carmen_pasch. 5.410> Rite toris, an corde Petrus se diligat alto, 
<sedulius. carmen_pasch. 5.411> Explorat Dominus: Petrus annuit: ergo nitentes
<sedulius. carmen_pasch. 5.412> Pastor amans augere greges, operario in omni
<sedulius. carmen_pasch. 5.413> Parte bono commendat oves, commendat et agnos.
<sedulius. carmen_pasch. 5.414> Hoc terno sermone monens, ut terna negantis
<sedulius. carmen_pasch. 5.415> Culpa recens parili numero purgata maneret. 
<sedulius. carmen_pasch. 5.416> Inde sequenda docens, Pacem omnes, inquit, habete,
<sedulius. carmen_pasch. 5.417> Pacem ferte meam, pacem portate quietam,
<sedulius. carmen_pasch. 5.418> Pacem per populos monitis dispergite sanctis,
<sedulius. carmen_pasch. 5.419> Et mundum vacuate malis: gentesque vocari
<sedulius. carmen_pasch. 5.420> Finibus e cunctis, latus qua tenditur orbis, 
<sedulius. carmen_pasch. 5.421> Iussis mando meis, omnesque in fonte lavari.
<sedulius. carmen_pasch. 5.422> Hæc ubi dicta pio Dominus sermone peregit,
<sedulius. carmen_pasch. 5.423> Bethaniæ mox arva petit: coramque beatis
<sedulius. carmen_pasch. 5.424> Qui tantum meruere viris spectare triumphum,
<sedulius. carmen_pasch. 5.425> Aethereas evectus abit sublimis in auras. 
<sedulius. carmen_pasch. 5.426> Ad dextram sedet ipse Patris totumque gubernat
<sedulius. carmen_pasch. 5.427> Iure suo, qui cuncta tenens excelsa, vel ima,
<sedulius. carmen_pasch. 5.428> Tartara post cœlum penetrat, post tartara cœlum.
<sedulius. carmen_pasch. 5.429> Illi autem lætis cernentes vultibus, altas
<sedulius. carmen_pasch. 5.430> Ire super nubes Dominum, tractusque coruscos 
<sedulius. carmen_pasch. 5.431> Vestigiis calcare suis, veneranter adorant,
<sedulius. carmen_pasch. 5.432> Sidereasque vias alacri sub corde reportant,
<sedulius. carmen_pasch. 5.433> Quas cunctos doceant: testes nam iure fideles
<sedulius. carmen_pasch. 5.434> Divinæ virtutis erant, qui plura videntes,
<sedulius. carmen_pasch. 5.435> Innumerabilium scripserunt pauca bonorum. 
<sedulius. carmen_pasch. 5.436> Nam si cuncta sacris voluissent tradere chartis
<sedulius. carmen_pasch. 5.437> Facta redemptoris, nec totus cingere mundus
<sedulius. carmen_pasch. 5.438> Sufficeret densos per tanta volumina libros.
