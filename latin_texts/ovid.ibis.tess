<ov. ib. 1> Tempus ad hoc, lustris bis iam mihi quinque peractis,
<ov. ib. 2> Omne fuit Musae carmen inerme meae;
<ov. ib. 3> Nullaque, quae possit, scriptis tot milibus, extat
<ov. ib. 4> Littera Nasonis sanguinolenta legi:
<ov. ib. 5> Nec quemquam nostri nisi me laesere libelli,
<ov. ib. 6> Artificis periit cum caput Arte sua.
<ov. ib. 7> Unus (et hoc ipsum est iniuria magna) perennem
<ov. ib. 8> Candoris titulum non sinit esse mei.
<ov. ib. 9> Quisquis is est (nam nomen adhuc utcumque tacebo),
<ov. ib. 10> Cogit inassuetas sumere tela manus.
<ov. ib. 11> Ille relegatum gelidos aquilonis ad ortus
<ov. ib. 12> Non sinit exilio delituisse meo;
<ov. ib. 13> Vulneraque inmitis requiem quaerentia vexat,
<ov. ib. 14> Iactat et in toto nomina nostra foro;
<ov. ib. 15> Perpetuoque mihi sociatam foedere lecti
<ov. ib. 16> Non patitur vivi funera flere viri.
<ov. ib. 17> Cumque ego quassa meae complectar membra carinae,
<ov. ib. 18> Naufragii tabulas pugnat habere mei:
<ov. ib. 19> Et qui debuerat subitas extinguere flammas,
<ov. ib. 20> Hic praedam medio raptor ab igne petit.
<ov. ib. 21> Nititur, ut profugae desint alimenta senectae:
<ov. ib. 22> Heu! quanto est nostris dignior ipse malis!
<ov. ib. 23> Di melius! quorum longe mihi maximus ille est,
<ov. ib. 24> Qui nostras inopes noluit esse vias.
<ov. ib. 25> Huic igitur meritas grates, ubicumque licebit,
<ov. ib. 26> Pro tam mansueto pectore semper agam.
<ov. ib. 27> Audiat hoc Pontus: faciet quoque forsitan idem,
<ov. ib. 28> Terra sit ut propior testificanda mihi.
<ov. ib. 29> At tibi, calcasti qui me, violente, iacentem,
<ov. ib. 30> Qua licet ei misero! debitus hostis ero.
<ov. ib. 31> Desinet esse prius contrarius ignibus umor,
<ov. ib. 32> Iunctaque cum luna lumina solis erunt;
<ov. ib. 33> Parsque eadem caeli zephyros emittet et euros,
<ov. ib. 34> Et tepidus gelido flabit ab axe notus;
<ov. ib. 37> Et ver autumno, brumae miscebitur aestas,
<ov. ib. 38> Atque eadem regio vesper et ortus erit;
<ov. ib. 35> Et nova fraterno veniet concordia fumo,
<ov. ib. 36> Quem vetus accensa separat ira pyra:
<ov. ib. 39> Quam mihi sit tecum positis, quae sumpsimus, armis
<ov. ib. 40> Gratia, commissis, improbe, rupta tuis.
<ov. ib. 43> Pax erit haec nobis, donec mihi vita manebit,
<ov. ib. 44> Cum pecore infirmo quae solet esse lupis.
<ov. ib. 45> Prima quidem coepto committam proelia versu,
<ov. ib. 46> Non soleant quamvis hoc pede bella geri:
<ov. ib. 47> Utque petit primo plenum flaventis harenae
<ov. ib. 48> Nondum calfacti militis hasta solum,
<ov. ib. 49> Sic ego te nondum ferro iaculabor acuto,
<ov. ib. 50> Protinus invisum nec petet hasta caput;
<ov. ib. 51> Et neque nomen in hoc nec dicam facta libello,
<ov. ib. 52> Teque brevi, qui sis, dissimulare sinam.
<ov. ib. 53> Postmodo, si perges, in te mihi liber iambus
<ov. ib. 54> Tincta Lycambeo sanguine tela dabit.
<ov. ib. 55> Nunc quo Battiades inimicum devovet Ibin,
<ov. ib. 56> Hoc ego devoveo teque tuosque modo.
<ov. ib. 57> Utque ille, historiis involvam carmina caecis:
<ov. ib. 58> Non soleam quamvis hoc genus ipse sequi.
<ov. ib. 59> Illius ambages imitatus in Ibide dicar
<ov. ib. 60> Oblitus moris iudiciique mei.
<ov. ib. 61> Et quoniam, qui sis, nondum quaerentibus edo,
<ov. ib. 62> Ibidis interea tu quoque nomen habe;
<ov. ib. 63> Utque mei versus aliquantum noctis habebunt,
<ov. ib. 64> Sic vitae series tota sit atra tuae.
<ov. ib. 65> Haec tibi natali facito, Ianique kalendis
<ov. ib. 66> Non mentituro quilibet ore legat.
<ov. ib. 67> Di maris et terrae, quique his meliora tenetis
<ov. ib. 68> Inter diversos cum Iove regna polos,
<ov. ib. 69> Huc, precor, huc vestras omnes advertite mentes,
<ov. ib. 70> Et sinite optatis pondus inesse meis:
<ov. ib. 71> Ipsaque tu tellus, ipsum cum fluctibus aequor,
<ov. ib. 72> Ipse meas aether accipe summe preces;
<ov. ib. 73> Sideraque et radiis circumdata solis imago,
<ov. ib. 74> Lunaque, quae numquam quo prius orbe micas,
<ov. ib. 75> Noxque tenebrarum specie reverenda tuarum;
<ov. ib. 76> Quaeque ratum triplici pollice netis opus,
<ov. ib. 77> Quique per infernas horrendo murmure valles
<ov. ib. 78> Inperiuratae laberis amnis aquae,
<ov. ib. 79> Quasque ferunt torto vittatis angue capillis
<ov. ib. 80> Carceris obscuras ante sedere fores;
<ov. ib. 81> Vos quoque, plebs superum, Fauni Satyrique Laresque
<ov. ib. 82> Fluminaque et nymphae semideumque genus:
<ov. ib. 83> Denique ab antiquo divi veteresque novique
<ov. ib. 84> In nostrum cuncti tempus, adeste, chao,
<ov. ib. 85> Carmina dum capiti male fido dira canentur
<ov. ib. 86> Et peragent partes ira dolorque suas.
<ov. ib. 87> Adnuite optatis omnes ex ordine nostris,
<ov. ib. 88> Et sit pars voti nulla caduca mei.
<ov. ib. 89> Quaeque precor, fiant: ut non mea dicta, sed illa
<ov. ib. 90> Pasiphaes generi verba fuisse putet.
<ov. ib. 91> Quasque ego transiero poenas, patiatur et illas;
<ov. ib. 92> Plenius ingenio sit miser ille meo!
<ov. ib. 93> Neve minus noceant fictum execrantia nomen
<ov. ib. 94> Vota, minus magnos commoveantve deos:
<ov. ib. 95> Illum ego devoveo, quem mens intellegit, Ibin,
<ov. ib. 96> Qui se scit factis has meruisse preces.
<ov. ib. 97> Nulla mora est in me: peragam rata vota sacerdos.
<ov. ib. 98> Quisquis ades sacris, ore favete, meis;
<ov. ib. 99> Quisquis ades sacris, lugubria dicite verba,
<ov. ib. 100> Et fletu madidis Ibin adite genis:
<ov. ib. 101> Ominibusque malis pedibusque occurrite laevis,
<ov. ib. 102> Et nigrae vestes corpora vestra tegant!
<ov. ib. 103> Tu quoque, quid dubitas ferales sumere vittas?
<ov. ib. 104> Iam stat, ut ipse vides, funeris ara tui.
<ov. ib. 105> Pompa parata tibi est: votis mora tristibus absit:
<ov. ib. 106> Da iugulum cultris, hostia dira, meis.
<ov. ib. 107> Terra tibi fruges, amnis tibi deneget undas,
<ov. ib. 108> Deneget afflatus ventus et aura suos.
<ov. ib. 109> Nec tibi sol calidus, nec sit tibi lucida Phoebe,
<ov. ib. 110> Destituant oculos sidera clara tuos.
<ov. ib. 111> Nec se Vulcanus nec se tibi praebeat aer,
<ov. ib. 112> Nec tibi det tellus nec tibi pontus iter.
<ov. ib. 113> Exul, inops erres, alienaque limina lustres,
<ov. ib. 114> Exiguumque petas ore tremente cibum.
<ov. ib. 115> Nec corpus querulo nec mens vacet aegra dolore,
<ov. ib. 116> Noxque die gravior sit tibi, nocte dies.
<ov. ib. 117> Sisque miser semper, nec sis miserabilis ulli:
<ov. ib. 118> Gaudeat adversis femina virque tuis.
<ov. ib. 119> Accedat lacrimis odium, dignusque putere,
<ov. ib. 120> Qui, mala cum tuleris plurima, plura feras.
<ov. ib. 121> Sitque, quod est rarum, solito defecta favore
<ov. ib. 122> Fortunae facies invidiosa tuae.
<ov. ib. 123> Causaque non desit, desit tibi copia mortis:
<ov. ib. 124> Optatam fugiat vita coacta necem:
<ov. ib. 125> Luctatusque diu cruciatos spiritus artus
<ov. ib. 126> Deserat, et longa torqueat ante mora.
<ov. ib. 127> Evenient. dedit ipse mihi modo signa futuri
<ov. ib. 128> Phoebus, et a laeva maesta volavit avis.
<ov. ib. 129> Certe ego, quae voveo, superos motura putabo,
<ov. ib. 130> Speque tuae mortis, perfide, semper alar.
<ov. ib. 131> Et prius hanc animam, nimium tibi saepe petitam,
<ov. ib. 132> Auferet illa dies, quae mihi sera venit,
<ov. ib. 133> Quam dolor hic umquam spatio evanescere possit,
<ov. ib. 134> Leniat aut odium tempus et hora meum.
<ov. ib. 135> Pugnabunt arcu dum Thraces, Iazyges hasta,
<ov. ib. 136> Dum tepidus Ganges, frigidus Hister erit;
<ov. ib. 137> Robora dum montes, dum mollia pabula campi,
<ov. ib. 138> Dum Tiberis liquidas Tuscus habebit aquas,
<ov. ib. 139> Tecum bella geram; nec mors mihi finiet iras,
<ov. ib. 140> Saeva sed in manes manibus arma dabit.
<ov. ib. 141> Tum quoque, cum fuero vacuas dilapsus in auras,
<ov. ib. 142> Exsanguis mores oderit umbra tuos,
<ov. ib. 143> Tum quoque factorum veniam memor umbra tuorum,
<ov. ib. 144> Insequar et vultus ossea forma tuos.
<ov. ib. 145> Sive ego, quod nolim, longis consumptus ab annis,
<ov. ib. 146> Sive manu facta morte solutus ero:
<ov. ib. 147> Sive per inmensas iactabor naufragus undas,
<ov. ib. 148> Nostraque longinquus viscera piscis edet:
<ov. ib. 149> Sive peregrinae carpent mea membra volucres:
<ov. ib. 150> Sive meo tinguent sanguine rostra lupi:
<ov. ib. 151> Sive aliquis dignatus erit subponere terrae
<ov. ib. 152> Et dare plebeio corpus inane rogo:
<ov. ib. 153> Quidquid ero, Stygiis erumpere nitar ab oris,
<ov. ib. 154> Et tendam gelidas ultor in ora manus.
<ov. ib. 155> Me vigilans cernes, tacitis ego noctis in umbris
<ov. ib. 156> Excutiam somnos visus adesse tuos.
<ov. ib. 157> Denique quidquid ages, ante os oculosque volabo
<ov. ib. 158> Et querar, et nulla sede quietus eris.
<ov. ib. 159> Verbera saeva dabunt sonitum nexaeque colubrae,
<ov. ib. 160> Conscia fumabunt semper ad ora faces.
<ov. ib. 161> His vivus furiis agitabere, mortuus isdem,
<ov. ib. 162> Et brevior poena vita futura tua est.
<ov. ib. 163> Nec tibi continget funus lacrimaeque tuorum;
<ov. ib. 164> Indeploratum proiciere caput;
<ov. ib. 165> Carnificisque manu, populo plaudente, traheris,
<ov. ib. 166> Infixusque tuis ossibus uncus erit.
<ov. ib. 167> Ipsae te fugient, quae carpunt omnia, flammae;
<ov. ib. 168> Respuet invisum iusta cadaver humus.
<ov. ib. 169> Unguibus et rostro crudus trahet ilia vultur
<ov. ib. 170> Et scindent avidi perfida corda canes,
<ov. ib. 171> Deque tuo fiet Ülicet hac sis laude superbusÜ
<ov. ib. 172> Insatiabilibus corpore rixa lupis.
<ov. ib. 173> In loca ab Elysiis diversa fugabere campis,
<ov. ib. 174> Quasque tenet sedes noxia turba, coles.
<ov. ib. 175> Sisyphus est illic saxum volvensque petensque,
<ov. ib. 176> Quique agitur rapidae vinctus ab orbe rotae,
<ov. ib. 181> Iugeribusque novem summus qui distat ab imo,
<ov. ib. 182> Visceraque assiduae debita praebet avi.
<ov. ib. 177> Quaeque gerunt umeris perituras Belides undas,
<ov. ib. 178> Exulis Aegypti, turba cruenta, nurus.
<ov. ib. 179> Poma pater Pelopis praesentia quaerit, et idem
<ov. ib. 180> Semper eget liquidis, semper abundat aquis.
<ov. ib. 183> Hic tibi de Furiis scindet latus una flagello,
<ov. ib. 184> Ut sceleris numeros confiteare tui:
<ov. ib. 185> Altera Tartareis sectos dabit anguibus artus:
<ov. ib. 186> Tertia fumantes incoquet igne genas.
<ov. ib. 187> Noxia mille modis lacerabitur umbra, tuasque
<ov. ib. 188> Aeacus in poenas ingeniosus erit.
<ov. ib. 189> In te transcribet veterum tormenta reorum:
<ov. ib. 190> Sontibus antiquis causa quietis eris.
<ov. ib. 191> Sisyphe, cui tradas revolubile pondus, habebis:
<ov. ib. 192> Versabunt celeres nunc nova membra rotae:
<ov. ib. 193> Hic et erit, ramos frustra qui captet et undas:
<ov. ib. 194> Hic inconsumpto viscere pascet aves.
<ov. ib. 195> Nec mortis poenas mors altera finiet huius,
<ov. ib. 196> Horaque erit tantis ultima nulla malis.
<ov. ib. 197> Inde ego pauca canam, frondes ut siquis ab Ida
<ov. ib. 198> Aut summam Libyco de mare carpat aquam.
<ov. ib. 199> Nam neque, quot flores Sicula nascantur in Hybla,
<ov. ib. 200> Quotve ferat, dicam, terra Cilissa crocos,
<ov. ib. 201> Nec cum tristis hiems Aquilonis inhorruit alis,
<ov. ib. 202> Quam multa fiat grandine canus Athos;
<ov. ib. 203> Nec mala voce mea poterunt tua cuncta referri,
<ov. ib. 204> Ora licet tribuas multiplicata mihi.
<ov. ib. 205> Tot tibi vae! misero venient talesque ruinae,
<ov. ib. 206> Ut cogi in lacrimas me quoque posse putem.
<ov. ib. 207> Illae me lacrimae facient sine fine beatum:
<ov. ib. 208> Dulcior hic risu tunc mihi fletus erit.
<ov. ib. 209> Natus es infelix, Üita di voluereÜ nec ulla
<ov. ib. 210> Commoda nascenti stella levisve fuit.
<ov. ib. 211> Non Venus affulsit, non illa Iuppiter hora,
<ov. ib. 212> Lunaque non apto solque fuere loco,
<ov. ib. 213> Nec satis utiliter positos tibi praebuit ignes
<ov. ib. 214> Quem peperit magno lucida Maia Iovi.
<ov. ib. 215> Te fera nec quicquam placidum spondentia Martis
<ov. ib. 216> Sidera presserunt falciferique senis.
<ov. ib. 217> Lux quoque natalis, ne quid nisi triste videres,
<ov. ib. 218> Turpis et inductis nubibus atra fuit.
<ov. ib. 219> Haec est, in fastis cui dat gravis Allia nomen,
<ov. ib. 220> Quaeque dies Ibin, publica damna tulit.
<ov. ib. 221> Qui simul impura matris prolapsus ab alvo
<ov. ib. 222> Cinyphiam foedo corpore pressit humum,
<ov. ib. 223> Sedit in adverso nocturnus culmine bubo,
<ov. ib. 224> Funereoque graves edidit ore sonos.
<ov. ib. 225> Protinus Eumenides lavere palustribus undis,
<ov. ib. 226> Qua cava de Stygiis fluxerat unda vadis,
<ov. ib. 227> Pectoraque unxerunt Erebeae felle colubrae,
<ov. ib. 228> Terque cruentatas increpuere manus.
<ov. ib. 229> Gutturaque imbuerunt infantia lacte canino:
<ov. ib. 230> Hic primus pueri venit in ora cibus:
<ov. ib. 231> Perbibit inde suae rabiem nutricis alumnus,
<ov. ib. 232> Latrat et in toto verba canina foro.
<ov. ib. 233> Membraque vinxerunt tinctis ferrugine pannis,
<ov. ib. 234> A male deserto quos rapuere rogo:
<ov. ib. 235> Et, ne non fultum nuda tellure iaceret,
<ov. ib. 236> Molle super silices inposuere caput.
<ov. ib. 237> Iamque recessurae viridi de stipite factas
<ov. ib. 238> Admorunt oculos usque sub ora faces.
<ov. ib. 239> Flebat, ut est fumis infans contactus amaris,
<ov. ib. 240> De tribus est cum sic una locuta soror:
<ov. ib. 241> 'Tempus in inmensum lacrimas tibi movimus istas,
<ov. ib. 242> Quae semper causa sufficiente cadent.'
<ov. ib. 243> Dixerat; at Clotho iussit promissa valere,
<ov. ib. 244> Nevit et infesta stamina pulla manu;
<ov. ib. 245> Et, ne longa suo praesagia diceret ore,
<ov. ib. 246> 'Fata canet vates qui tua,' dixit, 'erit.'
<ov. ib. 247> Ille ego sum vates: ex me tua vulnera disces,
<ov. ib. 248> Dent modo di vires in mea verba suas;
<ov. ib. 249> Carminibusque meis accedent pondera rerum,
<ov. ib. 250> Quae rata per luctus experiere tuos.
<ov. ib. 251> Neve sine exemplis aevi cruciere prioris,
<ov. ib. 252> Sint tua Troianis non leviora malis,
<ov. ib. 253> Quantaque clavigeri Poeantius Herculis heres,
<ov. ib. 254> Tanta venenato vulnera crure geras.
<ov. ib. 255> Nec levius doleas, quam qui bibit ubera cervae,
<ov. ib. 256> Armatique tulit vulnus, inermis opem;
<ov. ib. 257> Quique ab equo praeceps in Aleia decidit arva,
<ov. ib. 258> Exitio facies cui sua paene fuit.
<ov. ib. 259> Id quod Amyntorides videas, trepidumque ministro
<ov. ib. 260> Praetemptes baculo luminis orbus iter.
<ov. ib. 261> Nec plus aspicias quam quem sua filia rexit,
<ov. ib. 262> Expertus scelus est cuius uterque parens:
<ov. ib. 263> Qualis erat, postquam est iudex de lite iocosa
<ov. ib. 264> Sumptus, Apollinea clarus in arte senex:
<ov. ib. 265> Qualis et ille fuit, quo praecipiente columba
<ov. ib. 266> Est data Palladiae praevia duxque rati:
<ov. ib. 267> Quique oculis caruit, per quos male viderat aurum,
<ov. ib. 268> Inferias nato quos dedit orba parens:
<ov. ib. 269> Pastor ut Aetnaeus, cui casus ante futuros
<ov. ib. 270> Telemus Eurymides vaticinatus erat:
<ov. ib. 271> Ut duo Phinidae, quibus idem lumen ademit,
<ov. ib. 272> Qui dedit: ut Thamyrae Demodocique caput
<ov. ib. 273> Sic aliquis tua membra secet, Saturnus ut illas
<ov. ib. 274> Subsecuit partes, unde creatus erat.
<ov. ib. 275> Nec tibi sit melior tumidis Neptunus in undis,
<ov. ib. 276> Quam cui sunt subitae frater et uxor aves;
<ov. ib. 277> Sollertique viro, lacerae quem fracta tenentem
<ov. ib. 278> Membra ratis Semeles est miserata soror.
<ov. ib. 279> Vel tua, ne poenae genus hoc cognoverit unus,
<ov. ib. 280> Viscera diversis scissa ferantur equis:
<ov. ib. 281> Vel quae, qui redimi Romano turpe putavit,
<ov. ib. 282> A duce Puniceo pertulit, ipse feras.
<ov. ib. 283> Nec tibi subsidio praesens sit numen, ut illi,
<ov. ib. 284> Cui nihil Hercei profuit ara Iovis.
<ov. ib. 285> Utque dedit saltus a summa Thessalus Ossa,
<ov. ib. 286> Tu quoque saxoso praecipitere iugo.
<ov. ib. 287> Aut velut Eurylochi, qui sceptrum cepit ab illo,
<ov. ib. 288> Sint artus avidis anguibus esca tui.
<ov. ib. 289> Vel tua maturet, sicut Minoia fata,
<ov. ib. 290> Per caput infusae fervidus umor aquae.
<ov. ib. 291> [Utque parum mitis, sed non impune, Prometheus,
<ov. ib. 292> Aerias volucres sanguine fixus alas.]
<ov. ib. 293> Aut ut Erecthides, magno ter ab Hercule victus,
<ov. ib. 294> Caesus in inmensum proiciare fretum.
<ov. ib. 295> Aut ut Amyntiaden, turpi dilectus amore
<ov. ib. 296> Oderit, et saevo vulneret ense puer.
<ov. ib. 297> Nec tibi fida magis misceri pocula possint,
<ov. ib. 298> Quam qui cornigero de Iove natus erat.
<ov. ib. 299> More vel intereas capti suspensus Achaei,
<ov. ib. 300> Qui miser aurifera teste pependit aqua.
<ov. ib. 301> Aut ut Achilliden, cognato nomine clarum,
<ov. ib. 302> Opprimat hostili tegula iacta manu.
<ov. ib. 303> Nec tua quam Pyrrhi felicius ossa quiescant,
<ov. ib. 304> Sparsa per Ambracias quae iacuere vias.
<ov. ib. 305> Nataque ut Aeacidae iaculis moriaris adactis;
<ov. ib. 306> Non licet hoc Cereri dissimulare sacrum.
<ov. ib. 307> Utque nepos dicti nostro modo carmine regis,
<ov. ib. 308> Cantharidum sucos dante parente bibas.
<ov. ib. 309> Aut pia te caeso dicatur adultera, sicut
<ov. ib. 310> Qua cecidit Leucon vindice, dicta pia est.
<ov. ib. 311> Inque pyram tecum carissima corpora mittas,
<ov. ib. 312> Quem finem vitae Sardanapallus habet.
<ov. ib. 313> Utque Iovis Libyci templum violare parantes,
<ov. ib. 314> Acta noto vultus condat harena tuos.
<ov. ib. 315> Utque necatorum Darei fraude secundi,
<ov. ib. 316> Sic tua subsidens devoret ora cinis.
<ov. ib. 317> Aut ut olivifera quondam Sicyone profecto,
<ov. ib. 318> Sit frigus mortis causa famesque tuae.
<ov. ib. 319> Aut ut Atarnites, insutus pelle iuvenci
<ov. ib. 320> Turpiter ad dominum praeda ferare tuum.
<ov. ib. 321> Inque tuo thalamo ritu iugulere Pheraei,
<ov. ib. 322> Qui datus est leto coniugis ense suae,
<ov. ib. 323> Quosque putas fidos, ut Larisaeus Aleuas
<ov. ib. 324> Vulnere non fidos experiare tuo.
<ov. ib. 325> Utque Milo, sub quo cruciata est Pisa tyranno,
<ov. ib. 326> Vivus in occultas praecipiteris aquas.
<ov. ib. 327> Quaeque in Adimantum Phyllesia regna tenentem
<ov. ib. 328> A Iove venerunt, te quoque tela petant.
<ov. ib. 329> Aut ut Amastriacis quondam Lenaeus ab oris,
<ov. ib. 330> Nudus Achillea destituaris humo.
<ov. ib. 331> Utque vel Eurydamas ter circum busta Thrasylli
<ov. ib. 332> Est Larisaeis raptus ab hoste rotis,
<ov. ib. 333> Vel qui, quae fuerat tutatus moenia saepe,
<ov. ib. 334> Corpore lustravit non diuturna suo,
<ov. ib. 335> Utque novum passa genus Hippomeneide poenae
<ov. ib. 336> Tractus in Actaea fertur adulter humo,
<ov. ib. 337> Sic, ubi vita tuos invisa reliquerit artus,
<ov. ib. 338> Ultores rapiant turpe cadaver equi.
<ov. ib. 339> Viscera sic aliquis scopulus tua figat, ut olim
<ov. ib. 340> Fixa sub Euboico Graia fuere sinu;
<ov. ib. 341> Utque ferox periit et fulmine et aequore raptor,
<ov. ib. 342> Sic te mersuras adiuvet ignis aquas.
<ov. ib. 343> Mens quoque sic furiis vecors agitetur, ut illi,
<ov. ib. 344> Unum qui toto corpore vulnus habet;
<ov. ib. 345> Utque Dryantiadae Rhodopeia regna tenenti,
<ov. ib. 346> In gemino dispar cui pede cultus erat,
<ov. ib. 347> Ut fuit Oetaeo quondam generoque draconum
<ov. ib. 348> Tisamenique patri Calliroesque viro.
<ov. ib. 349> Nec tibi contingat matrona pudicior illa,
<ov. ib. 350> Qua potuit Tydeus erubuisse nuru:
<ov. ib. 351> Quaeque sui Venerem iunxit cum fratre mariti,
<ov. ib. 352> Locris in ancillae dissimulata nece.
<ov. ib. 353> Tam quoque, di faciant, possis gaudere fideli
<ov. ib. 354> Coniuge, quam Talai Tyndareique gener:
<ov. ib. 355> Quaeque parare suis letum patruelibus ausae
<ov. ib. 356> Belides assidua colla premuntur aqua.
<ov. ib. 357> Byblidos et Canaces, sicut facit, ardeat igne,
<ov. ib. 358> Nec nisi per crimen sit tibi fida soror.
<ov. ib. 359> Filia si fuerit, sit quod Pelopea Thyestae,
<ov. ib. 360> Myrrha suo patri, Nyctimeneque suo.
<ov. ib. 361> Neve magis pia sit capitique parentis amica,
<ov. ib. 362> Quam sua vel Pterelae, vel tibi, Nise, fuit:
<ov. ib. 363> Infamemque locum sceleris quae nomine fecit,
<ov. ib. 364> Pressit et inductis membra paterna rotis.
<ov. ib. 365> Ut iuvenes pereas, quorum fastigia vultus
<ov. ib. 366> Membraque Pisaeae sustinuere foris:
<ov. ib. 367> Ut qui perfusam miserorum saepe procorum
<ov. ib. 368> Ipse suo melius sanguine tinxit humum:
<ov. ib. 369> Proditor ut saevi periit auriga tyranni,
<ov. ib. 370> Qui nova Myrtoae nomina fecit aquae:
<ov. ib. 371> Ut qui velocem frustra petiere puellam,
<ov. ib. 372> Dum facta est pomis tardior illa tribus:
<ov. ib. 373> Ut qui tecta novi formam celantia monstri
<ov. ib. 374> Intrarunt caecae non redeunda domus:
<ov. ib. 375> Ut quorum Aeacides misit violentus in altum
<ov. ib. 376> Corpora cum senis altera sena rogum:
<ov. ib. 377> Ut quos, obscuri victos ambagibus oris,
<ov. ib. 378> Legimus infandae Sphinga dedisse neci:
<ov. ib. 379> Ut qui Bistoniae templo cecidere Minervae,
<ov. ib. 380> Propter quos acies nunc quoque tecta deae est:
<ov. ib. 381> Ut qui Threicii quondam praesepia regis
<ov. ib. 382> Fecerunt dapibus sanguinolenta suis:
<ov. ib. 383> Therodamanteos ut qui sensere leones,
<ov. ib. 384> Quique Thoanteae Taurica sacra deae:
<ov. ib. 385> Ut quos Scylla vorax Scyllaeque adversa Charybdis
<ov. ib. 386> Dulichiae pavidos eripuere rati:
<ov. ib. 387> Ut quos demisit vastam Polyphemus in alvum:
<ov. ib. 388> Ut Laestrygonias qui subiere manus:
<ov. ib. 389> Ut quos dux Poenus mersit putealibus undis
<ov. ib. 390> Et iacto canas pulvere fecit aquas:
<ov. ib. 391> Sex bis ut Icaridos famulae periere procique,
<ov. ib. 392> Inque caput domini qui dabat arma procis:
<ov. ib. 393> Ut iacet Aonio luctator ab hospite fusus,
<ov. ib. 394> Qui, mirum, victor, cum cecidisset, erat:
<ov. ib. 395> Ut quos Antaei fortes pressere lacerti:
<ov. ib. 396> Quosque ferae morti Lemnia turba dedit:
<ov. ib. 397> Ut qui post longum, sacri monstrator iniqui,
<ov. ib. 398> Elicuit pluvias victima caesus aquas:
<ov. ib. 399> Frater ut Antaei, quo sanguine debuit, aras
<ov. ib. 400> Tinxit, et exemplis occidit ipse suis:
<ov. ib. 401> Ut qui terribiles pro gramen habentibus herbis
<ov. ib. 402> Impius humano viscere pavit equos:
<ov. ib. 403> Ut duo diversis sub eodem vindice caesi
<ov. ib. 404> Vulneribus, Nessus Dexamenique gener:
<ov. ib. 405> Ut pronepos, Saturne, tuus, quem reddere vitam
<ov. ib. 406> Urbe Coronides vidit ab ipse sua:
<ov. ib. 407> Ut Sinis et Sciron et cum Polypemone natus:
<ov. ib. 408> Quique homo parte sui, parte iuvencus erat:
<ov. ib. 409> Quique trabes pressas ab humo mittebat in auras,
<ov. ib. 410> Aequoris aspiciens huius et huius aquas:
<ov. ib. 411> Quaeque Ceres laeto vidit pereuntia vultu
<ov. ib. 412> Corpora Thesea Cercyonea manu.
<ov. ib. 413> Haec tibi, quem meritis precibus mea devovet ira,
<ov. ib. 414> Evenient, aut his non leviora malis.
<ov. ib. 415> Qualis Achaemenidis, Sicula desertus in Aetna
<ov. ib. 416> Troica cum vidit vela venire, fuit,
<ov. ib. 417> Qualis erat nec non fortuna binominis Iri,
<ov. ib. 418> Quique tenent pontem, spe tibi maior erit.
<ov. ib. 419> Filius et Cereris frustra tibi semper ametur,
<ov. ib. 420> Destituatque tuas usque petitus opes:
<ov. ib. 421> Utque per alternos unda labente recursus
<ov. ib. 422> Subtrahitur presso mollis harena pedi,
<ov. ib. 423> Sic tua nescio qua semper fortuna liquescat,
<ov. ib. 424> Lapsaque per medias effluat usque manus.
<ov. ib. 425> Utque pater solitae varias mutare figuras,
<ov. ib. 426> Plenus inextincta conficiare fame;
<ov. ib. 427> Nec dapis humanae tibi sint fastidia; quaque
<ov. ib. 428> Parte potes, Tydeus temporis huius eris.
<ov. ib. 429> Atque aliquid facies, a vespere Solis ad ortus
<ov. ib. 430> Cur externati rursus agantur equi;
<ov. ib. 431> Foeda Lycaoniae repetes convivia mensae,
<ov. ib. 432> Temptabisque cibi fallere fraude Iovem;
<ov. ib. 433> Teque aliquis posito temptet vim numinis opto,
<ov. ib. 434> Tantalides tu sis, tu Teleique puer.
<ov. ib. 435> Et tua sic latos spargantur membra per agros,
<ov. ib. 436> Tamquam quae patrias detinuere vias.
<ov. ib. 437> Aere Perilleo veros imitere iuvencos,
<ov. ib. 438> Ad formam tauri conveniente sono.
<ov. ib. 439> Utque ferox Phalaris, lingua prius ense resecta
<ov. ib. 440> More bovis Paphio clausus in aere gemas.
<ov. ib. 441> Dumque redire voles aevi melioris in annos,
<ov. ib. 442> Ut vetus Admeti decipiare socer.
<ov. ib. 443> Aut eques in medii mergare voragine caeni,
<ov. ib. 444> Dummodo sint fati nomina nulla tui.
<ov. ib. 445> Atque utinam pereas, veluti de dentibus orti
<ov. ib. 446> Sidonia iactis Graia per arva manu.
<ov. ib. 447> Et quae Pitthides fecit de fratre Medusae,
<ov. ib. 448> Eveniant capiti vota sinistra tuo:
<ov. ib. 449> Et quibus exiguo volucris devota libello est,
<ov. ib. 450> Corpora proiecta quae sua purgat aqua.
<ov. ib. 451> Vulnera totque feras quot dicitur ille tulisse,
<ov. ib. 452> Cuius ab inferiis culter abesse solet.
<ov. ib. 453> Attonitusque seces, ut quos Cybeleia mater
<ov. ib. 454> Incitat, ad Phrygios vilia membra modos;
<ov. ib. 455> Deque viro fias nec femina nec vir, ut Attis,
<ov. ib. 456> Et quatias molli tympana rauca manu.
<ov. ib. 457> Inque pecus subito Magnae vertare Parentis,
<ov. ib. 458> Victor ut est celeri victaque versa pede.
<ov. ib. 459> Solaque Limone poenam ne senserit illam,
<ov. ib. 460> Et tua dente fero viscera carpat equus.
<ov. ib. 461> Aut, ut Cassandreus domino non mitior illo,
<ov. ib. 462> Saucius ingesta contumuleris humo.
<ov. ib. 463> Aut ut Abantiades, aut ut Cycneius heros,
<ov. ib. 464> Clausus in aequoreas praecipiteris aquas.
<ov. ib. 465> Victima vel Phoebo sacras macteris ad aras,
<ov. ib. 466> Quam tulit a saevo Theudotus hoste necem.
<ov. ib. 467> Aut te devoveat certis Abdera diebus,
<ov. ib. 468> Saxaque devotum grandine plura petant.
<ov. ib. 469> Aut Iovis infesti telo feriare trisulco,
<ov. ib. 470> Ut satus Hipponoo, Dexitheaeque pater,
<ov. ib. 471> Ut soror Autonoes, ut cui matertera Maia,
<ov. ib. 472> Ut temere optatos qui male rexit equos;
<ov. ib. 473> Ut ferus Aeolides, ut sanguine natus eodem,
<ov. ib. 474> Quo genita est liquidis quae caret Arctos aquis,
<ov. ib. 475> Ut Macelo rapidis icta est cum coniuge flammis,
<ov. ib. 476> Sic, precor, aetherii vindicis igne cadas.
<ov. ib. 477> Praedaque sis illis, quibus est Latonia Delos
<ov. ib. 478> Ante diem rapto non adeunda Thaso:
<ov. ib. 479> Quique verecundae speculantem labra Dianae,
<ov. ib. 480> Quique Crotopiaden diripuere Linum.
<ov. ib. 481> Neve venenato levius feriaris ab angue,
<ov. ib. 482> Quam senis Oeagri Calliopesque nurus:
<ov. ib. 483> Quam puer Hypsipyles, quam qui cava primus acuta
<ov. ib. 484> Cuspide suspecti robora fixit equi.
<ov. ib. 485> Neve gradus adeas Elpenore cautius altos,
<ov. ib. 486> Vimque feras vini quo tulit ille modo.
<ov. ib. 487> Tamque cadas domitus, quam quisquis ad arma vocantem
<ov. ib. 488> Iuvit inhumanum Thiodamanta Dryops:
<ov. ib. 489> Quam ferus ipse suo periit mactatus in antro
<ov. ib. 490> Proditus inclusae Cacus ab ore bovis:
<ov. ib. 491> Quam qui dona tulit Nesseo tincta veneno,
<ov. ib. 492> Euboicasque suo sanguine tinxit aquas.
<ov. ib. 493> Vel de praecipiti venias in Tartara saxo,
<ov. ib. 494> Ut qui Socraticum de nece legit opus;
<ov. ib. 495> Ut qui Theseae fallacia vela carinae
<ov. ib. 496> Vidit, ut Iliaca missus ab arce puer,
<ov. ib. 497> Ut teneri nutrix, eadem matertera, Bacchi,
<ov. ib. 498> Ut cui causa necis serra reperta fuit;
<ov. ib. 499> Livida se scopulis ut virgo misit ab altis,
<ov. ib. 500> Dixerat invicto quae mala verba deo.
<ov. ib. 501> Feta tibi occurrat patrio popularis in arvo,
<ov. ib. 502> Sitque Phalaeceae causa leaena necis.
<ov. ib. 503> Quique Lycurgiden letavit, et arbore natum,
<ov. ib. 504> Idmonaque audacem, te quoque rumpat aper.
<ov. ib. 505> Isque vel exanimis faciat tibi vulnus, ut illi,
<ov. ib. 506> Ora super fixi quem cecidere suis.
<ov. ib. 507> Sive idem, simili pinus quem morte peremit,
<ov. ib. 508> Phryx ac venator sis Berecyntiades.
<ov. ib. 509> Si tua contigerit Minoas puppis harenas,
<ov. ib. 510> Te Corcyraeum Cressia turba putet.
<ov. ib. 511> Lapsuramque domum subeas, ut sanguis Aleuae,
<ov. ib. 512> Stella Leoprepidae cum fuit aequa Iovis.
<ov. ib. 513> Utque vel Evenus, torrenti flumine mersus
<ov. ib. 514> Nomina des rapidae, vel Tiberinus, aquae.
<ov. ib. 515> Astacidaeque modo decisa cadavere trunco,
<ov. ib. 516> Digna feris, hominis sit caput esca tuum,
<ov. ib. 517> Quodque ferunt Brotean fecisse cupidine mortis,
<ov. ib. 518> Des tua succensae membra cremanda pyrae.
<ov. ib. 519> Inclususque necem cavea patiaris, ut ille
<ov. ib. 520> Non profecturae conditor historiae.
<ov. ib. 521> Utque repertori nocuit pugnacis iambi,
<ov. ib. 522> Sic sit in exitium lingua proterva tuum.
<ov. ib. 523> Utque parum stabili qui carmine laesit Athenin,
<ov. ib. 524> Invisus pereas deficiente cibo.
<ov. ib. 525> Utque lyrae vates fertur periisse severae,
<ov. ib. 526> Causa sit exitii dextera laesa tui.
<ov. ib. 527> Utque Agamemnonio vulnus dedit anguis Orestae,
<ov. ib. 528> Tu quoque de morsu virus habente cadas.
<ov. ib. 529> Sit tibi coniugii nox prima novissima vitae:
<ov. ib. 530> Eupolis hoc periit et nova nupta modo.
<ov. ib. 531> Utque coturnatum periisse Lycophrona narrant,
<ov. ib. 532> Haereat in fibris fixa sagitta tuis.
<ov. ib. 533> Aut lacer in silva manibus spargare tuorum,
<ov. ib. 534> Sparsus ut est Thebis angue creatus avo.
<ov. ib. 535> Perque feros montes tauro rapiente traharis,
<ov. ib. 536> Ut tracta est coniunx imperiosa Lyci.
<ov. ib. 537> Quodque suae passa est paelex invita sororis,
<ov. ib. 538> Excidat ante pedes lingua resecta tuos.
<ov. ib. 539> Conditor ut tardae, laesus cognomine, Myrrhae,
<ov. ib. 540> Urbis in innumeris inveniare locis.
<ov. ib. 541> Inque tuis opifex, vati quod fecit Achaeo,
<ov. ib. 542> Noxia luminibus spicula condat apis.
<ov. ib. 543> Fixus et in duris carparis viscera saxis,
<ov. ib. 544> Ut cui Pyrrha sui filia fratris erat.
<ov. ib. 545> Ut puer Harpagides referas exempla Thyestae,
<ov. ib. 546> Inque tui caesus viscera patris eas.
<ov. ib. 547> Trunca geras saevo mutilatis partibus ense,
<ov. ib. 548> Qualia Mamertae membra fuisse ferunt.
<ov. ib. 549> Utve Syracosio praestricta fauce poetae,
<ov. ib. 550> Sic animae laqueo sit via clausa tuae.
<ov. ib. 551> Nudave derepta pateant tua viscera pelle,
<ov. ib. 552> Ut Phrygium cuius nomina flumen habet.
<ov. ib. 553> Saxificae videas infelix ora Medusae,
<ov. ib. 554> Cephenum multos quae dedit una neci.
<ov. ib. 555> Potniadum morsus subeas, ut Glaucus, equarum,
<ov. ib. 556> Inque maris salias, Glaucus ut alter, aquas.
<ov. ib. 557> Utque duobus idem dictis modo nomen habenti,
<ov. ib. 558> Praefocent animae Cnosia mella viam.
<ov. ib. 559> Sollicitoque bibas, Anyti doctissimus olim
<ov. ib. 560> Imperturbato quod bibit ore reus.
<ov. ib. 561> Nec tibi, siquid amas, felicius Haemone cedat:
<ov. ib. 562> Utque sua Macareus, sic potiare tua.
<ov. ib. 563> Vel videas quod, iam cum flammae cuncta tenerent,
<ov. ib. 564> Hectoreus patria vidit ab arce puer.
<ov. ib. 565> Sanguine probra luas, ut avo genitore creatus,
<ov. ib. 566> Per facinus soror est cui sua facta parens.
<ov. ib. 567> Ossibus inque tuis teli genus haereat illud,
<ov. ib. 568> Traditur Icarii quo cecidisse gener.
<ov. ib. 569> Utque loquax in equo est elisum guttur acerno,
<ov. ib. 570> Sic tibi claudatur pollice vocis iter.
<ov. ib. 571> Aut ut Anaxarchus pila minuaris in alta,
<ov. ib. 572> Ictaque pro solitis frugibus ossa sonent.
<ov. ib. 573> Utque patrem Psamathes, condat te Phoebus in ima
<ov. ib. 574> Tartara, quod natae fecerat ille suae.
<ov. ib. 575> Inque tuos ea pestis eat, quam dextra Coroebi
<ov. ib. 576> Vicit, opem miseris Argolisinque tulit.
<ov. ib. 577> Utque nepos Aethrae, Veneris moriturus ob iram,
<ov. ib. 578> Exul ab attonitis excutiaris equis.
<ov. ib. 579> Propter opes magnas ut perdidit hospes alumnum,
<ov. ib. 580> Perdat ob exiguas te tuus hospes opes.
<ov. ib. 581> Utque ferunt caesos sex cum Damasicthone fratres,
<ov. ib. 582> Intereat tecum sic genus omne tuum.
<ov. ib. 583> Addidit ut fidicen miseris sua funera natis,
<ov. ib. 584> Sic tibi sint vitae taedia iusta tuae.
<ov. ib. 585> Utve soror Pelopis, saxo dureris oborto,
<ov. ib. 586> Ut laesus lingua Battus ab ipse sua.
<ov. ib. 587> Aera si misso vacuum iaculabere disco,
<ov. ib. 588> Quo puer Oebalides, ictus ab orbe cadas.
<ov. ib. 589> Siqua per alternos pulsabitur unda lacertos,
<ov. ib. 590> Omnis Abydena sit tibi peior aqua.
<ov. ib. 591> Comicus ut liquidis periit, dum nabat, in undis,
<ov. ib. 592> Et tua sic Stygius strangulet ora liquor.
<ov. ib. 593> Aut ubi ventosum superaris naufragus aequor,
<ov. ib. 594> Contacta pereas, ut Palinurus, humo.
<ov. ib. 595> Utque coturnatum vatem tutela Dianae,
<ov. ib. 596> Dilaniet vigilum te quoque turba canum.
<ov. ib. 597> Aut ut Trinacrius salias super ora gigantis,
<ov. ib. 598> Plurima qua flammas Sicanis Aetna vomit.
<ov. ib. 599> Diripiantque tuos insanis unguibus artus
<ov. ib. 600> Strymoniae matres, Orpheos esse ratae.
<ov. ib. 601> Natus ut Althaeae flammis absentibus arsit,
<ov. ib. 602> Sic tuus ardescat stipitis igne rogus.
<ov. ib. 603> Ut nova Phasiaca comprensa est nupta corona,
<ov. ib. 604> Utque pater nuptae, cumque parente domus;
<ov. ib. 605> Ut cruor Herculeos abiit diffusus in artus;
<ov. ib. 606> Corpora pestiferum sic tua virus edat.
<ov. ib. 607> Qua sua Penteliden proles est ulta Lycurgum,
<ov. ib. 608> Haec maneat teli te quoque plaga novi.
<ov. ib. 609> Utque Milo robur diducere fissile temptes,
<ov. ib. 610> Nec possis captas inde referre manus.
<ov. ib. 611> Muneribusque tuis laedaris, ut Icarus, in quem
<ov. ib. 612> Intulit armatas ebria turba manus.
<ov. ib. 613> Quodque dolore necis patriae pia filia fecit,
<ov. ib. 614> Vincula per laquei fac tibi guttur eat.
<ov. ib. 615> Obstructoque famem patiaris limine tecti,
<ov. ib. 616> Ut legem poenae cui dedit ipsa parens.
<ov. ib. 617> Illius exemplo violes simulacra Minervae,
<ov. ib. 618> Aulidis a portu qui leve vertit iter.
<ov. ib. 619> Naupliadaeve modo poenas pro crimine falso
<ov. ib. 620> Morte luas, nec te non meruisse iuvet.
<ov. ib. 621> Aethalon ut vita spoliavit Isindius hospes,
<ov. ib. 622> Quem memor a sacris nunc quoque pellit Ion:
<ov. ib. 623> Utque Melanthea tenebris a caede latentem
<ov. ib. 624> Prodidit officio luminis ipsa parens:
<ov. ib. 625> Sic tua coniectis fodiantur viscera telis,
<ov. ib. 626> Sic precor auxiliis impediare tuis.
<ov. ib. 627> Qualis equos pacto, quos fortis agebat Achilles,
<ov. ib. 628> Acta Phrygi timido, nox tibi talis eat.
<ov. ib. 629> Nec tu quam Rhesus somno meliore quiescas,
<ov. ib. 630> Quam comites Rhesi tum necis, ante viae;
<ov. ib. 631> Quam quos cum Rutulo morti Ramnete dederunt
<ov. ib. 632> Impiger Hyrtacides Hyrtacidaeque comes.
<ov. ib. 633> Cliniadaeve modo circumdatus ignibus atris
<ov. ib. 634> Membra feras Stygiae semicremata neci.
<ov. ib. 635> Utque Remo muros auso transire recentes,
<ov. ib. 636> Noxia sint capiti rustica tela tuo.
<ov. ib. 637> Denique Sarmaticas inter Geticasque sagittas
<ov. ib. 638> His precor ut vivas et moriare locis.
<ov. ib. 639> Haec tibi tantisper subito sint missa libello,
<ov. ib. 640> Inmemores ne nos esse querare tui.
<ov. ib. 641> Pauca quidem, fateor: sed di dent plura rogatis,
<ov. ib. 642> Multiplicentque suo vota favore mea.
<ov. ib. 643> Postmodo plura leges et nomen habentia verum,
<ov. ib. 644> Et pede quo debent acria bella geri.