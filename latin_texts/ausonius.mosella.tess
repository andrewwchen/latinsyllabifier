<aus. mos. 1> Transieram celerem nebuloso flumine Navam,
<aus. mos. 2> addita miratus veteri nova moenia Vinco,
<aus. mos. 3> aequavit Latias ubi quondam Gallia Cannas
<aus. mos. 4> infletaeque iacent inopes super arva catervae.
<aus. mos. 5> unde iter ingrediens nemorosa per avia solum
<aus. mos. 6> et nulla humani spectans vestigia cultus
<aus. mos. 7> praetereo arentem sitientibus undique terris
<aus. mos. 8> Dumnissum riguasque perenni fonte Tabernas
<aus. mos. 9> arvaque Sauromatum nuper metata colonis:
<aus. mos. 10> et tandem primis Belgarum conspicor oris
<aus. mos. 11> Noiomagum, divi castra inclita Constantini.
<aus. mos. 12> purior hic campis aer Phoebusque sereno
<aus. mos. 13> lumine purpureum reserat iam sudus Olympum.
<aus. mos. 14> nec iam, consertis per mutua vincula ramis,
<aus. mos. 15> quaeritur exclusum viridi caligine caelum:
<aus. mos. 16> sed liquidum iubar et rutilam visentibus aethram
<aus. mos. 17> libera perspicui non invidet aura diei.
<aus. mos. 18> in speciem quin me patriae cultumque nitentis
<aus. mos. 19> Burdigalae blando pepulerunt omnia visu,
<aus. mos. 20> culmina villarum pendentibus edita ripis
<aus. mos. 21> et virides Baccho colles et amoena fluenta
<aus. mos. 22> subter labentis tacito rumore Mosellae.
<aus. mos. 23> Salve, amnis laudate agris, laudate colonis,
<aus. mos. 24> dignata imperio debent cui moenia Belgae:
<aus. mos. 25> amnis odorifero iuga vitea consite Baccho,
<aus. mos. 26> consite gramineas, amnis viridissime, ripas:
<aus. mos. 27> naviger, ut pelagus, devexas pronus in undas,
<aus. mos. 28> ut fluvius, vitreoque lacus imitate profundo
<aus. mos. 29> et rivos trepido potis aequiperare meatu,
<aus. mos. 30> et liquido gelidos fontes praecellere potu;
<aus. mos. 31> omnia solus habes, quae fons, quae rivus et amnis
<aus. mos. 32> et lacus et bivio refluus manamine pontus,
<aus. mos. 33> tu placidis praelapsus aquis nec murmura venti
<aus. mos. 34> ulla, nec occulti pateris luctamina saxi:
<aus. mos. 35> non spirante vado rapidos properare meatus
<aus. mos. 36> cogeris, extantes medio non aequore terras
<aus. mos. 37> interceptus habes, iusti ne demat honorem
<aus. mos. 38> nominis, exclusum si dividat insula flumen,
<aus. mos. 39> tu duplices sortite vias, et cum amne secundo
<aus. mos. 40> defluis, ut celeres feriant vada concita remi,
<aus. mos. 41> et cum per ripas nusquam cessante remulco
<aus. mos. 42> intendunt collo malorum vincula nautae.
<aus. mos. 43> ipse tuos quotiens miraris in amne recursus,
<aus. mos. 44> legitimosque putas prope segnius ire meatus?
<aus. mos. 45> tu neque limigenis ripam praetexeris ulvis,
<aus. mos. 46> nec piger inmundo perfundis litora caeno:
<aus. mos. 47> sicca in primores pergunt vestigia lymphas.
<aus. mos. 48> i nunc, et Phrygiis sola levia consere crustis
<aus. mos. 49> tendens marmoreum laqueata per atria campum,
<aus. mos. 50> ast ego despectis, quae census opesque dederunt,
<aus. mos. 51> naturae mirabor opus, non dira nepotum
<aus. mos. 52> laetaque iacturis ubi luxuriatur egestas,
<aus. mos. 53> hic solidae sternunt umentia litora harenae,
<aus. mos. 54> nec retinent memores vestigia pressa figuras.
<aus. mos. 55> Spectans vitreo per levia terga profundo,
<aus. mos. 56> secreti nihil amnis habens: utque almus aperto
<aus. mos. 57> panditur intuitu liquidis obtutibus aer
<aus. mos. 58> nec placidi prohibent oculos per inania venti,
<aus. mos. 59> sic demersa procul durante per intima visu
<aus. mos. 60> cernimus, arcanique patet penetrale profundi,
<aus. mos. 61> cum vada lene meant liquidarum et lapsus aquarum
<aus. mos. 62> prodit caerulea dispersas luce figuras:
<aus. mos. 63> quod sulcata levi crispatur harena meatu,
<aus. mos. 64> inclinata tremunt viridi quod gramina fundo:
<aus. mos. 65> usque sub ingenuis agitatae fontibus herbae
<aus. mos. 66> vibrantes patiuntur aquas lucetque latetque
<aus. mos. 67> calculus et viridem distinguit glarea muscum,
<aus. mos. 68> tota Caledoniis talis patet ora Britannis,
<aus. mos. 69> cum virides algas et rubra corallia nudat
<aus. mos. 70> aestus et albentes concharum germina bacas,
<aus. mos. 71> delicias hominum, locupletibus atque sub undis
<aus. mos. 72> adsimulant nostros imitata monilia cultus:
<aus. mos. 73> haud aliter placidae subter vada laeta Mosellae
<aus. mos. 74> detegit admixtos non concolor herba lapillos.
<aus. mos. 75> Intentos tamen usque oculos errore fatigant
<aus. mos. 76> interludentes, examina lubrica, pisces,
<aus. mos. 77> sed neque tot species obliquatosque natatus
<aus. mos. 78> quaeque per adversum succedunt agmina flumen,
<aus. mos. 79> nominaque et cunctos numerosae stirpis alumnos
<aus. mos. 80> edere fas aut ille sinit, cui cura secundae
<aus. mos. 81> sortis et aequorei cessit tutela tridentis.
<aus. mos. 82> tu mihi flumineis habitatrix Nais in oris
<aus. mos. 83> squamigeri gregis ede choros liquidoque sub alveo
<aus. mos. 84> dissere caeruleo fluitantes amne catervas.
<aus. mos. 85> Squameus herbosas capito inter lucet harenas,
<aus. mos. 86> viscere praetenero fartim congestus aristis
<aus. mos. 87> nec duraturus post bina trihoria mensis,
<aus. mos. 88> purpureisque salar stellatus tergora guttis
<aus. mos. 89> et nullo spinae nociturus acumine rhedo
<aus. mos. 90> effugiensque oculos celeri levis umbra natatu.
<aus. mos. 91> Juque per obliqui fauces vexate Saravi,
<aus. mos. 92> qua bis terna fremunt scopulosis ostia pilis,
<aus. mos. 93> cum defluxisti famae maioris in amnem,
<aus. mos. 94> liberior laxos exerces, barbe, natatus:
<aus. mos. 95> tu melior peiore aevo, tibi contigit omni
<aus. mos. 96> spirantum ex numero non inlaudata senectus.
<aus. mos. 97> Nec te puniceo rutilantem viscere, salmo,
<aus. mos. 98> transierim, latae cuius vaga verbera caudae
<aus. mos. 99> gurgite de medio summas referuntur in undas,
<aus. mos. 100> occultus placido cum proditur aequore pulsus.
<aus. mos. 101> tu loricato squamosus pectore, frontem
<aus. mos. 102> lubricus et dubiae facturus fercula cenae,
<aus. mos. 103> tempora longarum fers incorrupte morarum,
<aus. mos. 104> praesignis maculis capitis, cui prodiga nutat
<aus. mos. 105> alvus opimatoque fluens abdomine venter.
<aus. mos. 106> quaeque per Illyricum, per stagna binominis Histri
<aus. mos. 107> spumarum indiciis caperis, mustela, natantum,
<aus. mos. 108> in nostrum subvecta fretum, ne laeta Mosellae
<aus. mos. 109> flumina tam celebri defrudarentur alumno.
<aus. mos. 110> quis te naturae pinxit color! atra superne
<aus. mos. 111> puncta notant tergum, qua lutea circuit iris;
<aus. mos. 112> lubrica caeruleus perducit tergora fucus;
<aus. mos. 113> corporis ad medium fartim pinguescis, at illinc
<aus. mos. 114> usque sub extremam squalet cutis arida caudam.
<aus. mos. 115> Nec te, delicias mensarum, perca, silebo,
<aus. mos. 116> amnigenos inter pisces dignande marinis,
<aus. mos. 117> solus puniceis facilis contendere mullis:
<aus. mos. 118> nam neque gustus iners solidoque in corpore partes
<aus. mos. 119> segmentis coeunt, sed dissociantur aristis.
<aus. mos. 120> hic etiam Latio risus praenomine, cultor
<aus. mos. 121> stagnorum, querulis vis infestissima ranis,
<aus. mos. 122> lucius, obscuras ulva caenoque lacunas
<aus. mos. 123> obsidet, hic nullos mensarum lectus ad usus
<aus. mos. 124> fervet fumosis olido nidore popinis.
<aus. mos. 125> Quis non et virides, vulgi solacia, tineas
<aus. mos. 126> norit et alburnos, praedam puerilibus hamis,
<aus. mos. 127> stridentesque focis, obsonia plebis, alausas?
<aus. mos. 128> teque inter species geminas neutrumque et utrumque,
<aus. mos. 129> qui nec dum salmo, nec iam salar ambiguusque
<aus. mos. 130> amborum medio, sario, intercepte sub aevo?
<aus. mos. 131> tu quoque flumineas inter memorande cohortes,
<aus. mos. 132> gobio, non geminis maior sine pollice palmis,
<aus. mos. 133> praepinguis, teres, ovipara congestior alvo
<aus. mos. 134> propexique iubas imitatus, gobio, barbi.
<aus. mos. 135> Nunc, pecus aequoreum, celebrabere, magne silure:
<aus. mos. 136> quem velut Actaeo perductum tergora olivo
<aus. mos. 137> amnicolam delphina reor: sic per freta magnum
<aus. mos. 138> laberis et longi vix corporis agmina solvis
<aus. mos. 139> aut brevibus deprensa vadis aut fluminis ulvis.
<aus. mos. 140> at cum tranquillos moliris in amne meatus,
<aus. mos. 141> te virides ripae, te caerula turba natantum,
<aus. mos. 142> te liquidae mirantur aquae: diffunditur alveo
<aus. mos. 143> aestus et extremi procurrunt margine fluctus,
<aus. mos. 144> talis Atlantiaco quondam ballena profundo,
<aus. mos. 145> cum vento motuve suo telluris ad oras
<aus. mos. 146> pellitur: exclusum exundat mare magnaque surgunt
<aus. mos. 147> aequora vicinique timent decrescere montes,
<aus. mos. 148> hic tamen, hic nostrae mitis ballena Mosellae
<aus. mos. 149> exitio procul est magnoque honor additus amni.
<aus. mos. 150> Iam liquidas spectasse vias et lubrica pisces
<aus. mos. 151> agmina multiplicesque satis numerasse catervas,
<aus. mos. 152> inducant aliam spectacula vitea pompam
<aus. mos. 153> sollicitentque vagos Baccheia munera visus,
<aus. mos. 154> qua sublimis apex longo super ardua tractu
<aus. mos. 155> et rupes et aprica iugi flexusque sinusque
<aus. mos. 156> vitibus adsurgunt naturalique theatro.
<aus. mos. 157> Gauranum sic alma iugum vindemia vestit
<aus. mos. 158> et Rhodopen proprioque nitent Pangaea Lyaeo;
<aus. mos. 159> sic viret Ismarius super aequora Thracia collis;
<aus. mos. 160> sic mea flaventem pingunt vineta Garumnam.
<aus. mos. 161> summis quippe iugis tendentis in ultima clivi
<aus. mos. 162> conseritur viridi fluvialis margo Lyaeo.
<aus. mos. 163> laeta operum plebes festinantesque coloni
<aus. mos. 164> vertice nunc summo properant, nunc deiuge dorso,
<aus. mos. 165> certantes stolidis clamoribus, inde viator
<aus. mos. 166> riparum subiecta terens, hinc navita labens,
<aus. mos. 167> probra canunt seris cultoribus: adstrepit ollis
<aus. mos. 168> et rupes et silva tremens et concavus amnis.
<aus. mos. 169> Nec solos homines delectat scaena locorum:
<aus. mos. 170> hic ego et agrestes Satyros et glauca tuentes
<aus. mos. 171> Naidas extremis credam concurrere ripis,
<aus. mos. 172> capripedes agitat cum laeta protervia Panas
<aus. mos. 173> insultantque vadis trepidasque sub amne sorores
<aus. mos. 174> terrent, indocili pulsantes verbere fluctum;
<aus. mos. 175> saepe etiam mediis furata e collibus uvas
<aus. mos. 176> inter Oreiadas Panope fluvialis amicas
<aus. mos. 177> fugit lascivos paganica numina Faunos.
<aus. mos. 178> dicitur et, medio cum sol stetit igneus orbe,
<aus. mos. 179> ad commune fretum Satyros vitreasque sorores
<aus. mos. 180> consortes celebrare choros, cum praebuit horas
<aus. mos. 181> secretas hominum coetu flagrantior aestus.
<aus. mos. 182> tune insultantes sua per freta ludere Nymphas
<aus. mos. 183> et Satyros mersare vadis rudibusque natandi
<aus. mos. 184> per medias exire manus, dum lubrica falsi
<aus. mos. 185> membra petunt liquidosque favent pro corpore fluctus.
<aus. mos. 186> sed non haec spectata ulli nec cognita visu
<aus. mos. 187> fas mihi sit pro parte loqui: secreta tegatur
<aus. mos. 188> et commissa suis lateat reverentia rivis.
<aus. mos. 189> Illa fruenda palam species, cum glaucus opaco
<aus. mos. 190> respondet colli fluvius, frondere videntur
<aus. mos. 191> fluminei latices et palmite consitus amnis,
<aus. mos. 192> quis color ille vadis, seras cum propulit umbras
<aus. mos. 193> Hesperus et viridi perfundit monte Mosellam!
<aus. mos. 194> tota natant crispis iuga motibus et tremit absens
<aus. mos. 195> pampinus et vitreis vindemia turget in undis.
<aus. mos. 196> adnumerat virides derisus navita vites,
<aus. mos. 197> navita caudiceo fluitans super aequora lembo
<aus. mos. 198> per medium, qua sese amni confundit imago
<aus. mos. 199> collis et umbrarum confinia conserit amnis.
<aus. mos. 200> Haec quoque quam dulces celebrant spectacula pompas,
<aus. mos. 201> remipedes medio certant cum flumine lembi
<aus. mos. 202> et varios ineunt flexus viridesque per oras
<aus. mos. 203> stringunt attonsis pubentia germina pratis!
<aus. mos. 204> puppibus et proris alacres gestire magistros
<aus. mos. 205> impubemque manum super amnica terga vagantem
<aus. mos. 206> dum spectat viridis qua surgit ripa colonus, non sentit transire diem, sua seria ludo
<aus. mos. 207> posthabet; excludit veteres nova gratia curas.
<aus. mos. 208> quales Cumano despectat in aequore ludos
<aus. mos. 209> Liber, sulphurei cum per iuga consita Gauri
<aus. mos. 210> perque vaporiferi graditur vineta Vesevi,
<aus. mos. 211> cum Venus Actiacis Augusti laeta triumphis
<aus. mos. 212> ludere lascivos fera proelia iussit Amores, .
<aus. mos. 213> qualia Niliacae classes Latiaeque triremes
<aus. mos. 214> subter Apollineae gesserunt Leucados arces;
<aus. mos. 215> aut Pompeiani Mylasena pericula belli
<aus. mos. 216> Euboicae referunt per Averna sonantia cumbae;
<aus. mos. 217> innocuos ratium pulsus pugnasque iocantes
<aus. mos. 218> naumachiae Siculo quales spectante Peloro
<aus. mos. 219> caeruleus viridi reparat sub imagine pontus:
<aus. mos. 220> non aliam speciem petulantibus addit ephebis
<aus. mos. 221> pubertasque amnis et picti rostra phaseli.
<aus. mos. 222> hos Hyperionio cum sol perfuderit aestu,
<aus. mos. 223> reddit nautales vitreo sub gurgite formas
<aus. mos. 224> et redigit pandas inversi corporis umbras.
<aus. mos. 225> utque agiles motus dextra laevaque frequentant
<aus. mos. 226> et commutatis alternant pondera remis,
<aus. mos. 227> unda refert alios simulacra umentia nautas.
<aus. mos. 228> ipsa suo gaudet simulamine nautica pubes,
<aus. mos. 229> fallaces fluvio mirata redire figuras.
<aus. mos. 230> sic, ubi compositos ostentatura capillos
<aus. mos. 231> (candentem late speculi explorantis honorem
<aus. mos. 232> cum primum carae nutrix admovit alumnae)
<aus. mos. 233> laeta ignorato fruitur virguncula ludo
<aus. mos. 234> germanaeque putat formam spectare puellae:
<aus. mos. 235> oscula fulgenti dat non referenda metallo
<aus. mos. 236> aut fixas praetemptat acus aut frontis ad oram
<aus. mos. 237> vibratos captat digitis extendere crines:
<aus. mos. 238> talis ad umbrarum ludibria nautica pubes
<aus. mos. 239> ambiguis fruitur veri falsique figuris.
<aus. mos. 240> Iam vero accessus faciles qua ripa ministrat,
<aus. mos. 241> scrutatur toto populatrix turba profundo
<aus. mos. 242> heu male defensos penetrali flumine pisces,
<aus. mos. 243> hic medio procul amne trahens umentia lina
<aus. mos. 244> nodosis decepta plagis examina verrit;
<aus. mos. 245> ast hic, tranquillo qua labitur agmine flumen,
<aus. mos. 246> ducit corticeis fluitantia retia signis;
<aus. mos. 247> ille autem scopulis deiectas pronus in undas
<aus. mos. 248> inclinat lentae convexa cacumina virgae,
<aus. mos. 249> inductos escis iaciens letalibus hamos.
<aus. mos. 250> quos ignara doli postquam vaga turba natantum
<aus. mos. 251> rictibus invasit patulaeque per intima fauces
<aus. mos. 252> sera occultati senserunt vulnera ferri,
<aus. mos. 253> dum trepidant, subit indicium crispoque tremori
<aus. mos. 254> vibrantis saetae nutans consentit harundo,
<aus. mos. 255> nec mora et excussam stridenti verbere praedam
<aus. mos. 256> dexter in obliquum raptat puer; excipit ictum
<aus. mos. 257> spiritus, ut raptis quondam per inane flagellis
<aus. mos. 258> aura crepat motoque adsibilat aere ventus.
<aus. mos. 259> exultant udae super arida saxa rapinae
<aus. mos. 260> luciferique pavent letalia tela diei.
<aus. mos. 261> cuique sub amne suo mansit vigor, aere nostro
<aus. mos. 262> segnis anhelatis vitam consumit in auris.
<aus. mos. 263> iam piger invalido vibratur corpore plausus,
<aus. mos. 264> torpida supremos patitur iam cauda tremores
<aus. mos. 265> nec coeunt rictus, haustas sed hiatibus auras .
<aus. mos. 266> reddit mortiferos expirans branchia flatus.
<aus. mos. 267> sic, ubi fabriles exercet spiritus ignes,
<aus. mos. 268> accipit alterno cohibetque foramine ventos
<aus. mos. 269> lanea fagineis adludens parma cavernis.
<aus. mos. 270> vidi egomet quosdam leti sub fine trementes
<aus. mos. 271> collegisse animas, mox in sublime citatos
<aus. mos. 272> cernua subiectum praeceps dare corpora in amnem,
<aus. mos. 273> desperatarum potientes rursus aquarum.
<aus. mos. 274> quos impos damni puer inconsultus ab alto
<aus. mos. 275> impetit et stolido captat prensare natatu.
<aus. mos. 276> sic Anthedonius Boeotia per freta Glaucus,
<aus. mos. 277> gramina gustatu postquam exitialia Circes
<aus. mos. 278> expertus carptas moribundis piscibus herbas
<aus. mos. 279> sumpsit, Carpathium subiit novus accola pontum.
<aus. mos. 280> ille hamis et rete potens, scrutator operti
<aus. mos. 281> Nereos, aequoream solitus converrere Tethyn,
<aus. mos. 282> inter captivas fluitavit praedo catervas.
<aus. mos. 283> Talia despectant longo per caerula tractu
<aus. mos. 284> pendentes saxis instanti culmine villae,
<aus. mos. 285> quas medius dirimit sinuosis flexibus errans
<aus. mos. 286> amnis, et alternas comunt praetoria ripas.
<aus. mos. 287> Quis modo Sestiacum pelagus, Nepheleidos Helles
<aus. mos. 288> aequor, Abydeni freta quis miretur ephebi?
<aus. mos. 289> quis Chalcedonio constratum ab litore pontum,
<aus. mos. 290> regis opus magni, mediis euripus ubi undis
<aus. mos. 291> Europaeque Asiaeque vetat concurrere terras?
<aus. mos. 292> non hic dira freti rabies, non saeva furentum
<aus. mos. 293> proelia caurorum; licet hic commercia linguae
<aus. mos. 294> iungere et alterno sermonem texere pulsu,
<aus. mos. 295> blanda salutiferas permiscent litora voces,
<aus. mos. 296> et voces et paene manus: resonantia utrimque
<aus. mos. 297> verba refert concurrens fluctibus echo.
<aus. mos. 298> Quis potis innumeros cultusque habitusque retexens
<aus. mos. 299> pandere tectonicas per singula praedia formas?
<aus. mos. 300> non hoc spernat opus Gortynius aliger, aedis
<aus. mos. 301> conditor Euboicae, casus quem fingere in auro
<aus. mos. 302> conantem Icarios patrii pepulere dolores:
<aus. mos. 303> non Philo Cecropius, non qui laudatus ab hoste
<aus. mos. 304> clara Syracosii traxit certamina belli,
<aus. mos. 305> forsan et insignes hominumque operumque labores
<aus. mos. 306> hic habuit decimo celebrata volumine Marcei
<aus. mos. 307> hebdomas, hic clari viguere Menecratis artes
<aus. mos. 308> atque Ephesi spectata manus vel in arce Minervae
<aus. mos. 309> Ictinus, magico cui noctua perlita fuco
<aus. mos. 310> adlicit omne genus volucres perimitque tuendo.
<aus. mos. 311> conditor hic forsan fuerit Ptolomaidos aulae
<aus. mos. 312> Dinochares, quadrata cui in fastigia cono
<aus. mos. 313> surgit ipsa suas consumit pyramis umbras,
<aus. mos. 314> iussus ob incesti qui quondam foedus amoris
<aus. mos. 315> Arsinoen Pharii suspendit in aere templi.
<aus. mos. 316> spirat enim tecti testudine virus achates
<aus. mos. 317> adflatamque trahit ferrato crine puellam.
<aus. mos. 318> Hos ergo aut horum similes est credere dignum
<aus. mos. 319> Belgarum in terris scaenas posuisse domorum,
<aus. mos. 320> molitos celsas fluvii decoramina villas.
<aus. mos. 321> haec est natura sublimis in aggere saxi,
<aus. mos. 322> haec procurrentis fundata crepidine ripae,
<aus. mos. 323> haec refugit captumque sinu sibi vindicat amnem.
<aus. mos. 324> illa tenens collem, qui plurimus imminet amni,
<aus. mos. 325> usurpat faciles per culta, per aspera visus
<aus. mos. 326> utque suis fruitur dives speculatio terris,
<aus. mos. 327> quin etiam riguis humili pede condita pratis
<aus. mos. 328> compensat celsi bona naturalia montis
<aus. mos. 329> sublimique minans irrumpit in aethera tecto,
<aus. mos. 330> ostentans altam, Pharos ut Memphitica, turrim.
<aus. mos. 331> huic proprium clausos consaepto gurgite pisces
<aus. mos. 332> apricas scopulorum inter captare novales.
<aus. mos. 333> haec summis innixa iugis labentia subter
<aus. mos. 334> flumina despectu iam caligante tuetur,
<aus. mos. 335> atria quid memorem viridantibus adsita pratis?
<aus. mos. 336> innumerisque super nitentia tecta columnis?
<aus. mos. 337> quid quae fluminea substructa crepidine fumant
<aus. mos. 338> balnea, ferventi cum Mulciber haustus operto
<aus. mos. 339> volvit anhelatas tectoria per cava flammas,
<aus. mos. 340> inclusum glomerans aestu spirante vaporem?
<aus. mos. 341> vidi ego defessos multo sudore lavacri
<aus. mos. 342> fastidisse lacus et frigora piscinarum,
<aus. mos. 343> ut vivis fruerentur aquis, mox amne refotos
<aus. mos. 344> plaudenti gelidum flumen pepulisse natatu.
<aus. mos. 345> quod si Cumanis huc adforet hospes ab oris,
<aus. mos. 346> crederet Euboicas simulacra exilia Baias
<aus. mos. 347> his donasse locis: tantus cultusque nitorque
<aus. mos. 348> adlicit et nullum parit oblectatio luxum,
<aus. mos. 349> Sed mihi qui tandem finis tua glauca fluenta
<aus. mos. 350> dicere dignandumque mari memorare Mosellam,
<aus. mos. 351> innumeri quod te diversa per ostia late
<aus. mos. 352> incurrunt amnes? quamquam differre meatus
<aus. mos. 353> possent, sed celerant in te consumere nomen,
<aus. mos. 354> namque et Promeae Nemesaeque adiuta meatu
<aus. mos. 355> Sura tuas properat non degener ire sub undas,
<aus. mos. 356> Sura interceptis tibi gratificata fluentis,
<aus. mos. 357> nobilius permixta tuo sub nomine, quam si
<aus. mos. 358> ignoranda patri contenderet ostia Ponto,
<aus. mos. 359> te rapidus Celbis, te marmore clarus Erubris
<aus. mos. 360> festinant famulis quam primum adlambere lymphis:
<aus. mos. 361> nobilibus Celbis celebratus piscibus, ille
<aus. mos. 362> praecipiti torquens cerealia saxa rotatu
<aus. mos. 363> stridentesque trahens per levia marmora serras
<aus. mos. 364> audit perpetuos ripa ex utraque tumultus,
<aus. mos. 365> praetereo exilem Lesuram tenuemque Drahonum
<aus. mos. 366> nec fastiditos Salmonae usurpo fluores:
<aus. mos. 367> naviger undisona dudum me mole Saravus
<aus. mos. 368> tota veste vocat, longum qui distulit amnem,
<aus. mos. 369> fessa sub Augustis ut volveret ostia muris.
<aus. mos. 370> nec minor hoc, tacitum qui per sola pinguia labens
<aus. mos. 371> stringit frugiferas felix Alisontia ripas.
<aus. mos. 372> mille alii, prout quemque suus magis impetus urget,
<aus. mos. 373> esse tui cupiunt: tantus properantibus undis
<aus. mos. 374> ambitus aut mores, quod si tibi, dia Mosella,
<aus. mos. 375> Smyrna suum vatem vel Mantua clara dedisset,
<aus. mos. 376> cederet Iliacis Simois memoratus in oris
<aus. mos. 377> nec praeferre suos auderet Thybris honores.
<aus. mos. 378> da veniam, da, Roma potens! pulsa, oro, facessat
<aus. mos. 379> invidia et Latiae Nemesis non cognita linguae:
<aus. mos. 379a> contigit haec melior, Thybris, tibi gloria, quod tu
<aus. mos. 380> imperii sedem Romaeque tuere penates.
<aus. mos. 381> Salve, magne parens frugumque virumque, Mosella!
<aus. mos. 382> te clari proceres, te bello exercita pubes,
<aus. mos. 383> aemula te Latiae decorat facundia linguae,
<aus. mos. 384> quin etiam mores et laetum fronte serena
<aus. mos. 385> ingenium natura tuis concessit alumnis.
<aus. mos. 386> nec sola antiquos ostentat Roma Catones,
<aus. mos. 387> aut unus tantum iusti spectator et aequi
<aus. mos. 388> pollet Aristides veteresque inlustrat Athenas.
<aus. mos. 389> Verum ego quid laxis nimium spatiatus habenis
<aus. mos. 390> victus amore tui praeconia detero? conde,
<aus. mos. 391> Musa, chelyn, pulsis extremo carmine netis.
<aus. mos. 392> tempus erit, cum me studiis ignobilis oti
<aus. mos. 393> mulcentem curas seniique aprica foventem
<aus. mos. 394> materiae commendet honos; cum facta viritim
<aus. mos. 395> Belgarum patriosque canam decora inclita mores:
<aus. mos. 396> mollia subtili nebunt mihi carmina filo
<aus. mos. 397> Pierides tenuique aptas subtemine telas
<aus. mos. 398> percurrent: dabitur nostris quoque purpura fusis,
<aus. mos. 399> quis mihi tum non dictus erit? memorabo quietos
<aus. mos. 400> agricolas legumque catos fandique potentes,
<aus. mos. 401> praesidium sublime reis; quos curia summos
<aus. mos. 402> municipum vidit proceres propriumque senatum,
<aus. mos. 403> quos praetextati celebris facundia ludi
<aus. mos. 404> contulit ad veteris praeconia Quintiliani,
<aus. mos. 405> quique suas rexere urbes purumque tribunal
<aus. mos. 406> sanguine et innocuas inlustravere secures;
<aus. mos. 407> aut Italum populos aquilonigenasque Britannos
<aus. mos. 408> praefecturarum titulo tenuere secundo;
<aus. mos. 409> quique caput rerum Romam, populumque patresque,
<aus. mos. 410> tantum non primo rexit sub nomine, quamvis
<aus. mos. 411> par fuerit primis: festinet solvere tandem
<aus. mos. 412> errorem Fortuna suum libataque supplens
<aus. mos. 413> praemia iam veri fastigia reddat honoris
<aus. mos. 414> nobilibus repetenda nepotibus, at modo coeptum
<aus. mos. 415> detexatur opus, dilata et laude virorum
<aus. mos. 416> dicamus laeto per rura virentia tractu
<aus. mos. 417> felicem fluvium Rhenique sacremus in undas.
<aus. mos. 418> Caeruleos nunc, Rhene, sinus hyaloque virentem
<aus. mos. 419> pande peplum spatiumque novi metare fluenti
<aus. mos. 420> fraternis cumulandus aquis, nec praemia in undis
<aus. mos. 421> sola, sed augustae veniens quod moenibus urbis
<aus. mos. 422> spectavit iunctos natique patrisque triumphos,
<aus. mos. 423> hostibus exactis Nicrum super et Lupodunum
<aus. mos. 424> et fontem Latiis ignotum annalibus Histri.
<aus. mos. 425> haec profligati venit modo laurea belli:
<aus. mos. 426> hinc alias aliasque feret, vos pergite iuncti
<aus. mos. 427> et mare purpureum gemino propellite tractu,
<aus. mos. 428> neu vereare minor, pulcherrime Rhene, videri:
<aus. mos. 429> invidiae nihil hospes habet, potiere perenni
<aus. mos. 430> nomine: tu fratrem famae securus adopta.
<aus. mos. 431> dives aquis, dives Nymphis, largitor utrique
<aus. mos. 432> alveus extendet geminis divortia ripis
<aus. mos. 433> communesque vias diversa per ostia pandet.
<aus. mos. 434> accedent vires, quas Francia quasque Chamaves
<aus. mos. 435> Germanique tremant: tunc verus habebere limes.
<aus. mos. 436> a ccedet tanto geminum tibi nomen ab amni,
<aus. mos. 437> cumque unus de fonte fluas, dicere bicornis.
<aus. mos. 438> Haec ego, Vivisca ducens ab origine gentem,
<aus. mos. 439> Belgarum hospitiis non per nova foedera notus,
<aus. mos. 440> Ausonius, nomen Latium, patriaque domoque
<aus. mos. 441> Gallorum extremos inter celsamque Pyrenen,
<aus. mos. 442> temperat ingenuos qua laeta Aquitanica mores,
<aus. mos. 443> audax exigua fide concino. fas mihi sacrum
<aus. mos. 444> perstrinxisse amnem tenui libamine Musae.
<aus. mos. 445> nec laudem adfecto, veniam peto. sunt tibi multi,
<aus. mos. 446> alme amnis, sacros qui sollicitare fluores
<aus. mos. 447> Aomdum totamque solent haurire Aganippen.
<aus. mos. 448> ast ego, quanta mei dederit se vena liquoris,
<aus. mos. 449> Burdigalam cum me in patriam nidumque senectae
<aus. mos. 450> Augustus, pater et nati, mea maxima cura,
<aus. mos. 451> fascibus Ausoniis decoratum et honore curuli
<aus. mos. 452> mittent emeritae post munera disciplinae,
<aus. mos. 453> latius Arctoi praeconia persequar amnis,
<aus. mos. 454> addam urbes, tacito quas subterlaberis alveo,
<aus. mos. 455> moeniaque antiquis te prospectantia muris;
<aus. mos. 456> addam praesidiis dubiarum condita rerum,
<aus. mos. 457> sed modo securis non castra, sed horrea Belgis;
<aus. mos. 458> addam felices ripa ex utraque colonos
<aus. mos. 459> teque inter medios hominumque boumque labores
<aus. mos. 460> stringentem ripas et pinguia culta secantem.
<aus. mos. 461> non tibi se Liger anteferet, non Axona praeceps,
<aus. mos. 462> Matrona non, Gallis Belgisque intersita finis,
<aus. mos. 463> Santonico refluus non ipse Carantonus aestu,
<aus. mos. 464> concedes gelido, Durani, de monte volutus
<aus. mos. 465> amnis, et auriferum postponet Gallia Tamen
<aus. mos. 466> insanumque ruens per saxa rotantia late
<aus. mos. 467> in mare purpureum, dominae tamen ante Mosellae
<aus. mos. 468> numine adorato, Tarbellicus ibit Aturrus.
<aus. mos. 469> Corniger externas celebrande Mosella per oras,
<aus. mos. 470> nec solis celebrande locis, ubi fonte supremo
<aus. mos. 471> exeris auratum taurinae frontis honorem,
<aus. mos. 472> quave trahis placidos sinuosa per arva meatus,
<aus. mos. 473> vel qua Germanis sub portibus ostia solvis:
<aus. mos. 474> si quis honos tenui volet adspirare camenae,
<aus. mos. 475> perdere si quis in his dignabitur otia musis,
<aus. mos. 476> ibis in ora hominum laetoque fovebere cantu,
<aus. mos. 477> te fontes vivique lacus, te caerula noscent
<aus. mos. 478> flumina, te veteres pagorum gloria luci;
<aus. mos. 479> te Druna, te sparsis incerta Druentia ripis
<aus. mos. 480> Alpinique colent fluvii duplicemque per urbem
<aus. mos. 481> qui meat et Dextrae Rhodanus dat nomina ripae;
<aus. mos. 482> te stagnis ego caeruleis magnumque sonoris
<aus. mos. 483> amnibus, aequoreae te commendabo Garumnae.
