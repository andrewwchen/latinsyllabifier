<aus. cup. cruc. 1.1> AERIS in campis, memorat quos musa Maronis,
<aus. cup. cruc. 1.2> myrteus amentes ubi lucus opacat amantes,
<aus. cup. cruc. 1.3> orgia ducebant heroides et sua quaeque,
<aus. cup. cruc. 1.4> ut quondam occiderant, leti argumenta gerebant,
<aus. cup. cruc. 1.5> errantes silva in magna et sub luce maligna
<aus. cup. cruc. 1.6> inter harundineasque comas gravidumque papaver
<aus. cup. cruc. 1.7> et tacitos sine labe lacus, sine murmure rivos:
<aus. cup. cruc. 1.8> quorum per ripas nebuloso lumine marcent
<aus. cup. cruc. 1.9> fleti, olim regum et puerorum nomina, flores
<aus. cup. cruc. 1.10> mirator Narcissus et Oebalides Hyacinthus
<aus. cup. cruc. 1.11> et Crocus auricomans et murice pictus Adonis
<aus. cup. cruc. 1.12> et tragico scriptus gemitu Salaminius Aeas;
<aus. cup. cruc. 1.13> omnia quae lacrimis et amoribus anxia maestis
<aus. cup. cruc. 1.14> exercent memores obita iam morte dolores:
<aus. cup. cruc. 1.15> rursus in amissum revocant heroidas aevum.
<aus. cup. cruc. 1.16> fulmineos Semele decepta puerpera partus
<aus. cup. cruc. 1.17> deflet et ambustas lacerans per inania cunas
<aus. cup. cruc. 1.18> ventilat ignavum simulati fulguris ignem,
<aus. cup. cruc. 1.19> irrita dona querens, sexu gavisa virili,
<aus. cup. cruc. 1.20> maeret in antiquam Caenis revocata figuram.
<aus. cup. cruc. 1.21> vulnera siccat adhuc Procris Cephalique eruditam
<aus. cup. cruc. 1.22> diligit et percussa manum, fert fumida testae
<aus. cup. cruc. 1.23> lumina Sestiaca praeceps de turre puella,
<aus. cup. cruc. 1.24> et de nimboso saltum Leucate minatur
<aus. cup. cruc. 1.25> mascula Lesbiacis Sappho peritura sagittis.
<aus. cup. cruc. 1.26> Harmoniae cultus Eriphyle maesta recusat,
<aus. cup. cruc. 1.27> infelix nato nec fortunata marito,
<aus. cup. cruc. 1.28> tota quoque aeriae Minoia fabula Cretae
<aus. cup. cruc. 1.29> picturarum instar tenui sub imagine vibrat:
<aus. cup. cruc. 1.30> Pasiphae nivei sequitur vestigia tauri,
<aus. cup. cruc. 1.31> licia fert glomerata manu deserta Ariadne,
<aus. cup. cruc. 1.32> respicit abiectas desperans Phaedra tabellas.
<aus. cup. cruc. 1.33> haec laqueum gerit, haec vanae simulacra coronae:
<aus. cup. cruc. 1.34> Daedaliae pudet hanc latebras subiisse iuvencae.
<aus. cup. cruc. 1.35> praereptas queritur per inania gaudia noctes
<aus. cup. cruc. 1.36> Laudamia duas, vivi functique mariti,
<aus. cup. cruc. 1.37> parte truces alia strictis mucronibus omnes
<aus. cup. cruc. 1.38> et Thisbe et Canace et Sidonis horret Elissa:
<aus. cup. cruc. 1.39> coniugis haec, haec patris et haec gerit hospitis ensem,
<aus. cup. cruc. 1.40> errat et ipsa, olim qualis per Latmia saxa
<aus. cup. cruc. 1.41> Endymioneos solita adfectare sopores,
<aus. cup. cruc. 1.42> cum face et astrigero diademate Luna bicornis.
<aus. cup. cruc. 1.43> centum aliae veterum recolentes vulnera amorum
<aus. cup. cruc. 1.44> dulcibus et maestis refovent tormenta querellis.
<aus. cup. cruc. 1.45> Quas inter medias furvae caliginis umbram
<aus. cup. cruc. 1.46> dispulit inconsultus Amor stridentibus alis.
<aus. cup. cruc. 1.47> agnovere omnes puerum memorique recursu
<aus. cup. cruc. 1.48> communem sensere reum, quamquam umida circum
<aus. cup. cruc. 1.49> nubila et auratis fulgentia cingula bullis
<aus. cup. cruc. 1.50> et pharetram et rutilae fuscarent lampados ignem.
<aus. cup. cruc. 1.51> agnoscunt tamen et vanum vibrare vigorem
<aus. cup. cruc. 1.52> occipiunt hostemque unum loca non sua nanctum,
<aus. cup. cruc. 1.53> cum pigros ageret densa sub nocte volatus,
<aus. cup. cruc. 1.54> facta nube premunt: trepidantem et cassa parantem
<aus. cup. cruc. 1.55> suffugia in coetum mediae traxere catervae.
<aus. cup. cruc. 1.56> eligitur maesto myrtus notissima luco,
<aus. cup. cruc. 1.57> invidiosa deum poenis, cruciaverat illic
<aus. cup. cruc. 1.58> spreta olim memorem Veneris Proserpina Adonin.
<aus. cup. cruc. 1.59> huius in excelso suspensum stipite Amorem
<aus. cup. cruc. 1.60> devinctum post terga manus substrictaque plantis
<aus. cup. cruc. 1.61> vincula maerentem nullo moderamine poenae
<aus. cup. cruc. 1.62> adficiunt. reus est sine crimine, iudice nullo
<aus. cup. cruc. 1.63> accusatur Amor. se quisque absolvere gestit,
<aus. cup. cruc. 1.64> transferat ut proprias aliena in crimina culpas.
<aus. cup. cruc. 1.65> cunctae exprobrantes tolerati insignia leti
<aus. cup. cruc. 1.66> expediunt: haec arma putant, haec ultio dulcis,
<aus. cup. cruc. 1.67> ut, quo quaeque perit, studeat punire dolorem,
<aus. cup. cruc. 1.68> haec laqueum tenet, haec speciem mucronis inanem
<aus. cup. cruc. 1.69> ingerit, illa cavos amnes rupemque fragosam
<aus. cup. cruc. 1.70> Insanique metum pelagi et sine fluctibus aequor.
<aus. cup. cruc. 1.71> nonnullae flammas quatiunt trepidaeque minantur
<aus. cup. cruc. 1.72> stridentes nullo igne faces, rescindit adultum
<aus. cup. cruc. 1.73> Myrrha uterum lacrimis lucentibus inque paventem
<aus. cup. cruc. 1.74> gemmea fletiferi iaculatur sucina trunci,
<aus. cup. cruc. 1.75> quaedam ignoscentum specie ludibria tantum
<aus. cup. cruc. 1.76> sola volunt, stilus ut tenuis sub acumine puncti
<aus. cup. cruc. 1.77> eliciat tenerum, de quo rosa nata, cruorem
<aus. cup. cruc. 1.78> aut pubi admoveant petulantia lumina lychni.
<aus. cup. cruc. 1.79> ipsa etiam simili genetrix obnoxia culpae
<aus. cup. cruc. 1.80> alma Venus tantos penetrat secura tumultus.
<aus. cup. cruc. 1.81> nec circumvento properans suffragia nato
<aus. cup. cruc. 1.82> terrorem ingeminat stimulisque accendit amaris
<aus. cup. cruc. 1.83> ancipites furias natique in crimina confert
<aus. cup. cruc. 1.84> dedecus ipsa suum, quod vincula caeca mariti
<aus. cup. cruc. 1.85> deprenso Mavorte tulit, quod pube pudenda
<aus. cup. cruc. 1.86> Hellespontiaci ridetur forma Priapi,
<aus. cup. cruc. 1.87> quod crudelis Eryx, quod semivir Hermaphroditns.
<aus. cup. cruc. 1.88> nec satis in verbis: roseo Venus aurea serto
<aus. cup. cruc. 1.89> maerentem pulsat puerum et graviora paventem,
<aus. cup. cruc. 1.90> olli purpureum mulcato corpore rorem
<aus. cup. cruc. 1.91> sutilis expressit crebro rosa verbere, quae iam
<aus. cup. cruc. 1.92> tincta prius traxit rutilum magis ignea fucum.
<aus. cup. cruc. 1.93> inde truces cecidere minae vindictaque maior
<aus. cup. cruc. 1.94> crimine visa suo, Venerem factura nocentem,
<aus. cup. cruc. 1.95> ipsae intercedunt heroides et sua quaeque
<aus. cup. cruc. 1.96> funera crudeli malunt adscribere fato.
<aus. cup. cruc. 1.97> tum grates pia mater agit cessisse dolentes
<aus. cup. cruc. 1.98> et condonatas puero dimittere culpas.
<aus. cup. cruc. 1.99> Talia nocturnis olim simulacra figuris
<aus. cup. cruc. 1.100> exercent trepidam casso terrore quietem.
<aus. cup. cruc. 1.101> quae postquam multa perpessus nocte Cupido
<aus. cup. cruc. 1.102> effugit, pulsa tandem caligine somni
<aus. cup. cruc. 1.103> evolat ad superos portaque evadit eburna.
