<ov. fast. 4.1>	"Alma, fave," dixi "geminorum mater Amorum!"
<ov. fast. 4.2>	ad vatem voltus rettulit illa suos:
<ov. fast. 4.3>	"quid tibi" ait "mecum? certe maiora canebas.
<ov. fast. 4.4>	num vetus in molli pectore volnus habes?"
<ov. fast. 4.5>	 "scis, dea," respondi "de volnere." risit, et aether
<ov. fast. 4.6>	protinus ex illa parte serenus erat.
<ov. fast. 4.7>	"saucius an sanus numquid tua signa reliqui?
<ov. fast. 4.8>	tu mihi propositum, tu mihi semper opus.
<ov. fast. 4.9>	quae decuit, primis sine crimine lusimus annis,
<ov. fast. 4.10>	 nunc teritur nostris area maior equis:
<ov. fast. 4.11>	tempora cum causis annalibus eruta priscis
<ov. fast. 4.12>	lapsaque sub terras ortaque signa cano.
<ov. fast. 4.13>	venimus ad quartum, quo tu celeberrima mense:
<ov. fast. 4.14>	et vatem et mensem scis, Venus, esse tuos."
<ov. fast. 4.15>	 mota Cytheriaca leviter mea tempora myrto
<ov. fast. 4.16>	contigit et "coeptum perfice" dixit "opus."
<ov. fast. 4.17>	sensimus, et causae subito patuere dierum:
<ov. fast. 4.18>	dum licet et spirant flamina, navis eat.
<ov. fast. 4.19>	Si qua tamen pars te de fastis tangere debet,
<ov. fast. 4.20>	 Caesar, in Aprili, quo tenearis, habes.
<ov. fast. 4.21>	hic ad te magna descendit imagine mensis
<ov. fast. 4.22>	et fit adoptiva nobilitate tuus.
<ov. fast. 4.23>	hoc pater Iliades, cum longum scriberet annum,
<ov. fast. 4.24>	vidit et auctores rettulit ipse suos:
<ov. fast. 4.25>	 utque fero Marti primam dedit ordine sortem,
<ov. fast. 4.26>	quod sibi nascenti proxima causa fuit,
<ov. fast. 4.27>	sic Venerem gradibus multis in gente repertam
<ov. fast. 4.28>	alterius voluit mensis habere locum;
<ov. fast. 4.29>	principiumque sui generis revolutaque quaerens 
<ov. fast. 4.30>	 saecula cognatos venit adusque deos.
<ov. fast. 4.31>	Dardanon Electra nesciret Atlantide natum
<ov. fast. 4.32>	scilicet, Electram concubuisse Iovi?
<ov. fast. 4.33>	huius Erichthonius: Tros est generatus ab illo:
<ov. fast. 4.34>	Assaracon creat hic, Assaracusque Capyn. 
<ov. fast. 4.35>	 proximus Anchises, cum quo commune parentis
<ov. fast. 4.36>	non dedignata est nomen habere Venus,
<ov. fast. 4.37>	hinc satus Aeneas, pietas spectata, per ignes
<ov. fast. 4.38>	sacra patremque humeris, altera sacra, tulit,
<ov. fast. 4.39>	venimus ad felix aliquando nomen Iuli, 
<ov. fast. 4.40>	 unde domus Teucros Iulia tangit avos.
<ov. fast. 4.41>	Postumus hinc, qui quod silvis fuit ortus in altis,
<ov. fast. 4.42>	Silvius in Latia gente vocatus erat.
<ov. fast. 4.43>	isque, Latine, tibi pater est. subit Alba Latinum:
<ov. fast. 4.44>	proximus est titulis Epytus, Alba, tuis.
<ov. fast. 4.45>	 ille dedit Capyi recidiva vocabula Troiae
<ov. fast. 4.46>	et tuus est idem, Calpete, factus avus.
<ov. fast. 4.47>	cumque patris regnum post hunc Tiberinus haberet,
<ov. fast. 4.48>	dicitur in Tuscae gurgite mersus aquae.
<ov. fast. 4.49>	iam tamen Agrippan natum Remulumque nepotem 
<ov. fast. 4.50>	 viderat: in Remulum fulmina missa ferunt,
<ov. fast. 4.51>	venit Aventinus post hos, locus unde vocatur,
<ov. fast. 4.52>	mons quoque, post illum tradita regna Procae.
<ov. fast. 4.53>	quem sequitur duri Numitor germanus Amuli.
<ov. fast. 4.54>	Ilia cum Lauso de Numitore sati. 
<ov. fast. 4.55>	 ense cadit patruo Lausus: placet Ilia Marti
<ov. fast. 4.56>	teque parit, gemino iuncte Quirine Remo.
<ov. fast. 4.57>	ille suos semper Venerem Martemque parentes
<ov. fast. 4.58>	dixit et emeruit vocis habere fidem;
<ov. fast. 4.59>	neve secuturi possent nescire nepotes, 
<ov. fast. 4.60>	 tempora dis generis continuata dedit,
<ov. fast. 4.61>	sed Veneris mensem Graio sermone notatum
<ov. fast. 4.62>	auguror: a spumis est dea dicta maris,
<ov. fast. 4.63>	nec tibi sit mirum Graeco rem nomine dici;
<ov. fast. 4.64>	Itala nam tellus Graecia maior erat. 
<ov. fast. 4.65>	 venerat Evander plena cum classe suorum:
<ov. fast. 4.66>	venerat Alcides, Graius uterque genus
<ov. fast. 4.67>	(hospes Aventinis armentum pavit in herbis
<ov. fast. 4.68>	claviger, et tanto est Albula pota deo):
<ov. fast. 4.69>	dux quoque Neritius; testes Laestrygones extant 
<ov. fast. 4.70>	 et quod adhuc Circes nomina litus habet,
<ov. fast. 4.71>	et iam Telegoni, iam moenia Tiburis udi
<ov. fast. 4.72>	stabant, Argolicae quod posuere manus,
<ov. fast. 4.73>	venerat Atridae fatis agitatus Halesus,
<ov. fast. 4.74>	a quo se dictam terra Falisca putat. 
<ov. fast. 4.75>	 adice Troianae suasorem Antenora pacis
<ov. fast. 4.76>	et generum Oeniden, Apule Daune, tuum.
<ov. fast. 4.77>	serus ab Iliacis et post Antenora flammis
<ov. fast. 4.78>	attulit Aeneas in loca nostra deos.
<ov. fast. 4.79>	huius erat Solymus Phrygia comes unus ab Ida, 
<ov. fast. 4.80>	 a quo Sulmonis moenia nomen habent,
<ov. fast. 4.81>	Sulmonis gelidi, patriae, Germanice, nostrae.
<ov. fast. 4.82>	me miserum, Scythico quam procul illa solo est!
<ov. fast. 4.83>	ergo ego tam longe - sed subprime, Musa, querellas!
<ov. fast. 4.84>	non tibi sunt maesta sacra canenda lyra. 
<ov. fast. 4.85>	 quo non livor adit? sunt qui tibi mensis honorem
<ov. fast. 4.86>	eripuisse velint invideantque, Venus,
<ov. fast. 4.87>	nam quia ver aperit tunc omnia, densaque cedit
<ov. fast. 4.88>	frigoris asperitas, fetaque terra patet,
<ov. fast. 4.89>	Aprilem memorant ab aperto tempore dictum, 
<ov. fast. 4.90>	 quem Venus iniecta vindicat alma manu.
<ov. fast. 4.91>	illa quidem totum dignissima temperat orbem;
<ov. fast. 4.92>	illa tenet nullo regna minora deo,
<ov. fast. 4.93>	iuraque dat caelo, terrae, natalibus undis,
<ov. fast. 4.94>	perque suos initus continet omne genus. 
<ov. fast. 4.95>	 illa deos omnes (longum est numerare) creavit:
<ov. fast. 4.96>	illa satis causas arboribusque dedit:
<ov. fast. 4.97>	illa rudes animos hominum contraxit in unum
<ov. fast. 4.98>	et docuit iungi cum pare quemque sua.
<ov. fast. 4.99>	quid genus omne creat volucrum, nisi blanda voluptas?
<ov. fast. 4.100>	 nec coeant pecudes, si levis absit amor.
<ov. fast. 4.101>	cum mare trux aries cornu decertat; at idem
<ov. fast. 4.102>	frontem dilectae laedere parcit ovis.
<ov. fast. 4.103>	deposita sequitur taurus feritate iuvencam,
<ov. fast. 4.104>	quem toti saltus, quem nemus omne tremit. 
<ov. fast. 4.105>	 vis eadem, lato quodcumque sub aequore vivit,
<ov. fast. 4.106>	servat et innumeris piscibus implet aquas.
<ov. fast. 4.107>	prima feros habitus homini detraxit: ab illa
<ov. fast. 4.108>	venerunt cultus mundaque cura sui.
<ov. fast. 4.109>	primus amans carmen vigilatum nocte negata 
<ov. fast. 4.110>	 dicitur ad clausas concinuisse fores,
<ov. fast. 4.111>	eloquiumque fuit duram exorare puellam,
<ov. fast. 4.112>	proque sua causa quisque disertus erat.
<ov. fast. 4.113>	mille per hanc artes motae; studioque placendi
<ov. fast. 4.114>	quae latuere prius, multa reperta ferunt. 
<ov. fast. 4.115>	 hanc quisquam titulo mensis spoliare secundi
<ov. fast. 4.116>	audeat? a nobis sit furor iste procul,
<ov. fast. 4.117>	quid, quod ubique potens templisque frequentibus aucta,
<ov. fast. 4.118>	urbe tamen nostra ius dea maius habet?
<ov. fast. 4.119>	pro Troia, Romane, tua Venus arma ferebat, 
<ov. fast. 4.120>	 cum gemuit teneram cuspide laesa manum:
<ov. fast. 4.121>	caelestesque duas Troiano iudice vicit
<ov. fast. 4.122>	(a! nolim victas hoc meminisse deas!),
<ov. fast. 4.123>	Assaracique nurus dicta est, ut scilicet olim
<ov. fast. 4.124>	magnus Iuleos Caesar haberet avos. 
<ov. fast. 4.125>	 nec Veneri tempus quam ver erat aptius ullum i
<ov. fast. 4.126>	vere nitent terrae, vere remissus ager,
<ov. fast. 4.127>	nunc herbae rupta tellure cacumina tollunt,
<ov. fast. 4.128>	nunc tumido gemmas cortice palmes agit.
<ov. fast. 4.129>	et formosa Venus formoso tempore digna est,
<ov. fast. 4.130>	 utque solet, Marti continuata suo est:
<ov. fast. 4.131>	vere monet curvas materna per aequora puppes
<ov. fast. 4.132>	ire nec hibernas iam timuisse minas.
<ov. fast. 4.133>	Rite deam colitis Latiae matresque nurusque 
<ov. fast. 4.134>	et vos, quis vittae longaque vestis abest. 
<ov. fast. 4.135>	 aurea marmoreo redimicula demite collo,
<ov. fast. 4.136>	demite divitias: tota lavanda dea est.
<ov. fast. 4.137>	aurea siccato redimicula reddite collo:
<ov. fast. 4.138>	nunc alii flores, nunc nova danda rosa est.
<ov. fast. 4.139>	vos quoque sub viridi myrto iubet ipsa lavari:  
<ov. fast. 4.140>	 causaque, cur iubeat (discite!), certa subest
<ov. fast. 4.141>	litore siccabat rorantes nuda capillos:
<ov. fast. 4.142>	viderunt satyri, turba proterva, deam.
<ov. fast. 4.143>	sensit et opposita texit sua corpora myrto:
<ov. fast. 4.144>	tuta fuit facto vosque referre iubet.  
<ov. fast. 4.145>	 discite nunc, quare Fortunae tura Virili
<ov. fast. 4.146>	detis eo, calida qui locus umet aqua.
<ov. fast. 4.147>	accipit ille locus posito velamine cunctas 
<ov. fast. 4.148>	et vitium nudi corporis omne videt; 
<ov. fast. 4.149>	ut tegat hoc celetque viros, Fortuna Virilis 
<ov. fast. 4.150>	 praestat et hoc parvo ture rogata facit,
<ov. fast. 4.151>	nec pigeat tritum niveo cum lacte papaver
<ov. fast. 4.152>	sumere et expressis mella liquata favis;
<ov. fast. 4.153>	cum primum cupido Venus est deducta marito,
<ov. fast. 4.154>	hoc bibit: ex illo tempore nupta fuit. 
<ov. fast. 4.155>	 supplicibus verbis illam placate: sub illa
<ov. fast. 4.156>	et forma et mores et bona fama manet.
<ov. fast. 4.157>	Roma pudicitia proavorum tempore lapsa est:
<ov. fast. 4.158>	Cymaeam, veteres, consuluistis anum.
<ov. fast. 4.159>	templa iubet fieri Veneri, quibus ordine factis  
<ov. fast. 4.160>	 inde Venus verso nomina corde tenet. 
<ov. fast. 4.161>	semper ad Aeneadas placido, pulcherrima, voltu
<ov. fast. 4.162>	respice totque tuas, diva, tuere nurus.
<ov. fast. 4.163>	dum loquor, elatae metuendus acumine caudae
<ov. fast. 4.164>	Scorpios in viridis praecipitatur aquas.  
<ov. fast. 4.165>	 Nox ubi transierit, caelumque rubescere primo
<ov. fast. 4.166>	coeperit, et tactae rore querentur aves,
<ov. fast. 4.167>	semiustamque facem vigilata nocte viator
<ov. fast. 4.168>	ponet, et ad solitum rusticus ibit opus, 
<ov. fast. 4.169>	Pleiades incipient humeros relevare paternos,  
<ov. fast. 4.170>	 quae septem dici, sex tamen esse solent:
<ov. fast. 4.171>	seu quod in amplexum sex hinc venere deorum.
<ov. fast. 4.172>	(nam Steropen Marti concubuisse ferunt,
<ov. fast. 4.173>	Neptuno Alcyonen et te, formosa Celaeno,
<ov. fast. 4.174>	Maian et Electram Taygetemque Iovi),  
<ov. fast. 4.175>	 septima mortali Merope tibi, Sisyphe, nupsit;
<ov. fast. 4.176>	paenitet, et facti sola pudore latet:
<ov. fast. 4.177>	sive quod Electra Troiae spectare ruinas
<ov. fast. 4.178>	non tulit, ante oculos opposuitque manum. 
<ov. fast. 4.179>	Ter sine perpetuo caelum versetur in axe,  
<ov. fast. 4.180>	 ter iungat Titan terque resolvat equos,
<ov. fast. 4.181>	protinus inflexo Berecyntia tibia cornu
<ov. fast. 4.182>	flabit, et Idaeae festa parentis erunt. 
<ov. fast. 4.183>	ibunt semimares et inania tympana tundent,
<ov. fast. 4.184>	aeraque tinnitus aere repulsa dabunt:  
<ov. fast. 4.185>	 ipsa sedens molli comitum cervice feretur
<ov. fast. 4.186>	urbis per medias exululata vias.
<ov. fast. 4.187>	scaena sonat, ludi que vocant, spectate, Quirites,
<ov. fast. 4.188>	et fora Marte suo litigiosa vacent,
<ov. fast. 4.189>	quaerere multa libet, sed me sonus aeris acuti  
<ov. fast. 4.190>	 terret et horrendo lotos adunca sono.
<ov. fast. 4.191>	"da, dea, quem sciter." doctas Cybeleia neptes
<ov. fast. 4.192>	vidit et has curae iussit adesse meae.
<ov. fast. 4.193>	"pandite, mandati memores, Heliconis alumnae,
<ov. fast. 4.194>	gaudeat assiduo cur dea Magna sono." 
<ov. fast. 4.195>	 sic ego, sic Erato (mensis Cythereius illi
<ov. fast. 4.196>	cessit, quod teneri nomen amoris habet):
<ov. fast. 4.197>	"reddita Saturno sors haec erat, "optime regum,
<ov. fast. 4.198>	a nato sceptris excutiere tuis."
<ov. fast. 4.199>	ille suam metuens, ut quaeque erat edita, prolem  
<ov. fast. 4.200>	 devorat, immersam visceribusque tenet.
<ov. fast. 4.201>	saepe Rhea questa est, totiens fecunda nec umquam
<ov. fast. 4.202>	mater, et indoluit fertilitate sua.
<ov. fast. 4.203>	Iuppiter ortus erat (pro magno teste vetustas
<ov. fast. 4.204>	creditur; acceptam parce movere fidem):  
<ov. fast. 4.205>	 veste latens saxum caelesti gutture sedit:
<ov. fast. 4.206>	sic genitor fatis decipiendus erat.
<ov. fast. 4.207>	ardua iamdudum resonat tinnitibus Ide,
<ov. fast. 4.208>	tutus ut infanti vagiat ore puer.
<ov. fast. 4.209>	pars clipeos rudibus, galeas pars tundit inanes:  
<ov. fast. 4.210>	 hoc Curetes habent, hoc Corybantes opus. 
<ov. fast. 4.211>	res latuit, priscique manent imitamina facti;
<ov. fast. 4.212>	aera deae comites raucaque terga movent,
<ov. fast. 4.213>	cymbala pro galeis, pro scutis tympana pulsant;
<ov. fast. 4.214>	tibia dat Phrygios, ut dedit ante, modos." 
<ov. fast. 4.215>	 desierat. coepi: "cur huic genus acre leonum
<ov. fast. 4.216>	praebent insolitas ad iuga curva iubas?"
<ov. fast. 4.217>	desieram. coepit: "feritas mollita per illam
<ov. fast. 4.218>	creditur; id curru testificata suo est."
<ov. fast. 4.219>	"at cur turrifera caput est onerata corona?  
<ov. fast. 4.220>	 an primis turres urbibus illa dedit?"
<ov. fast. 4.221>	annuit. "unde venit" dixi "sua membra secandi
<ov. fast. 4.222>	impetus?" ut tacui, Pieris orsa loqui:
<ov. fast. 4.223>	"Phryx puer in silvis, facie spectabilis, Attis
<ov. fast. 4.224>	turrigeram casto vinxit amore deam.  
<ov. fast. 4.225>	 hunc sibi servari voluit, sua templa tueri,
<ov. fast. 4.226>	et dixit "semper fac puer esse velis."
<ov. fast. 4.227>	ille fidem iussis dedit et "si mentiar," inquit
<ov. fast. 4.228>	"ultima, qua fallam, sit Venus illa mihi."
<ov. fast. 4.229>	fallit et in nympha Sagaritide desinit esse  
<ov. fast. 4.230>	 quod fuit: hinc poenas exigit ira deae.
<ov. fast. 4.231>	Naida volneribus succidit in arbore factis,
<ov. fast. 4.232>	illa perit: fatum Naidos arbor erat.
<ov. fast. 4.233>	hic furit et credens thalami procumbere tectum
<ov. fast. 4.234>	effugit et cursu Dindyma summa petit  
<ov. fast. 4.235>	 et modo "tolle faces!" "remove" modo "verbera!" clamat; 
<ov. fast. 4.236>	saepe Palaestinas iurat adesse deas.
<ov. fast. 4.237>	ille etiam saxo corpus laniavit acuto,
<ov. fast. 4.238>	longaque in immundo pulvere tracta coma est,
<ov. fast. 4.239>	voxque fuit "merui! meritas do sanguine poenas.  
<ov. fast. 4.240>	 a! pereant partes, quae nocuere mihi!
<ov. fast. 4.241>	a! pereant" dicebat adhuc, onus inguinis aufert,
<ov. fast. 4.242>	nullaque sunt subito signa relicta viri.
<ov. fast. 4.243>	venit in exemplum furor hic, mollesque ministri
<ov. fast. 4.244>	caedunt iactatis vilia membra comis." 
<ov. fast. 4.245>	 talibus Aoniae facunda voce Camenae
<ov. fast. 4.246>	reddita quaesiti causa furoris erat.
<ov. fast. 4.247>	"hoc quoque, dux operis, moneas, precor, unde petita
<ov. fast. 4.248>	venerit, an nostra semper in urbe fuit?"
<ov. fast. 4.249>	"Dindymon et Cybelen et amoenam fontibus Iden  
<ov. fast. 4.250>	 semper et Iliacas Mater amavit opes:
<ov. fast. 4.251>	cum Troiam Aeneas Italos portaret in agros,
<ov. fast. 4.252>	est dea sacriferas paene secuta rates,
<ov. fast. 4.253>	sed nondum fatis Latio sua numina posci
<ov. fast. 4.254>	senserat, adsuetis substiteratque locis.  
<ov. fast. 4.255>	 post, ut Roma potens opibus iam saecula quinque
<ov. fast. 4.256>	vidit et edomito sustulit orbe caput,
<ov. fast. 4.257>	carminis Euboici fatalia verba sacerdos
<ov. fast. 4.258>	inspicit; inspectum tale fuisse ferunt:
<ov. fast. 4.259>	"mater abest: matrem iubeo, Romane, requiras.  
<ov. fast. 4.260>	 cum veniet, casta est accipienda manu.
<ov. fast. 4.261>	"obscurae sortis patres ambagibus errant,
<ov. fast. 4.262>	quaeve parens absit, quove petenda loco. 
<ov. fast. 4.263>	consulitur Paean," divum "que arcessite Matrem,"
<ov. fast. 4.264>	inquit "in Idaeo est invenienda iugo."  
<ov. fast. 4.265>	 mittuntur proceres. Phrygiae tunc sceptra tenebat
<ov. fast. 4.266>	Attalus: Ausoniis rem negat ille viris,
<ov. fast. 4.267>	mira canam, longo tremuit cum murmure tellus,
<ov. fast. 4.268>	et sic est adytis diva locuta suis:
<ov. fast. 4.269>	ipsa peti volui, nec sit mora, mitte volentem.  
<ov. fast. 4.270>	 dignus Roma locus, quo deus omnis eat."
<ov. fast. 4.271>	ille soni terrore pavens "proficiscere," dixit
<ov. fast. 4.272>	"nostra eris: in Phrygios Roma refertur avos."
<ov. fast. 4.273>	protinus innumerae caedunt pineta secures
<ov. fast. 4.274>	illa, quibus fugiens Phryx pius usus erat:  
<ov. fast. 4.275>	 mille manus coeunt, et picta coloribus ustis
<ov. fast. 4.276>	caelestum Matrem concava puppis habet,
<ov. fast. 4.277>	illa sui per aquas fertur tutissima nati
<ov. fast. 4.278>	longaque Phrixeae stagna sororis adit
<ov. fast. 4.279>	Rhoeteumque rapax Sigeaque litora transit  
<ov. fast. 4.280>	 et Tenedum et veteres Eetionis opes.
<ov. fast. 4.281>	Cyclades excipiunt, Lesbo post terga relicta,
<ov. fast. 4.282>	quaeque Carysteis frangitur unda vadis.
<ov. fast. 4.283>	transit et Icarium, lapsas ubi perdidit alas
<ov. fast. 4.284>	Icarus et vastae nomina fecit aquae.  
<ov. fast. 4.285>	 tum laeva Creten, dextra Pelopeidas undas
<ov. fast. 4.286>	deserit et Veneris sacra Cythera petit,
<ov. fast. 4.287>	hinc mare Trinacrium, candens ubi tinguere ferrum
<ov. fast. 4.288>	Brontes et Steropes Acmonidesque solent, 
<ov. fast. 4.289>	aequoraque Afra legit Sardoaque regna sinistris 
<ov. fast. 4.290>	 respicit a remis Ausoniamque tenet.
<ov. fast. 4.291>	Ostia contigerat, qua se Tiberinus in altum
<ov. fast. 4.292>	dividit et campo liberiore natat:
<ov. fast. 4.293>	omnis eques mixtaque gravis cum plebe senatus
<ov. fast. 4.294>	obvius ad Tusci fluminis ora venit. 
<ov. fast. 4.295>	 procedunt pariter matres nataeque nurusque
<ov. fast. 4.296>	quaeque colunt sanctos virginitate focos,
<ov. fast. 4.297>	sedula fune viri contento brachia lassant:
<ov. fast. 4.298>	vix subit adversas hospita navis aquas,
<ov. fast. 4.299>	sicca diu fuerat tellus, sitis usserat herbas:  
<ov. fast. 4.300>	 sedit limoso pressa carina vado.
<ov. fast. 4.301>	quisquis adest operi, plus quam pro parte laborat,
<ov. fast. 4.302>	adiuvat et fortis voce sonante manus,
<ov. fast. 4.303>	illa velut medio stabilis sedet insula ponto:
<ov. fast. 4.304>	attoniti monstro stantque paventque viri.  
<ov. fast. 4.305>	 Claudia Quinta genus Clauso referebat ab alto,
<ov. fast. 4.306>	nec facies impar nobilitate fuit:
<ov. fast. 4.307>	casta quidem, sed non et credita: rumor iniquus
<ov. fast. 4.308>	laeserat, et falsi criminis acta rea est;
<ov. fast. 4.309>	cultus et ornatis varie prodisse capillis 
<ov. fast. 4.310>	 obfuit, ad rigidos promptaque lingua senes,
<ov. fast. 4.311>	conscia mens recti famae mendacia risit,
<ov. fast. 4.312>	sed nos in vitium credula turba sumus,
<ov. fast. 4.313>	haec ubi castarum processit ab agmine matrum
<ov. fast. 4.314>	et manibus puram fluminis hausit aquam, 
<ov. fast. 4.315>	 ter caput inrorat, ter tollit in aethera palmas
<ov. fast. 4.316>	(quicumque aspiciunt, mente carere putant)
<ov. fast. 4.317>	summissoque genu voltus in imagine divae 
<ov. fast. 4.318>	figit et hos edit crine iacente sonos:
<ov. fast. 4.319>	"supplicis, alma, tuae, genetrix fecunda deorum,  
<ov. fast. 4.320>	 accipe sub certa condicione preces.
<ov. fast. 4.321>	casta negor. si tu damnas, meruisse fatebor;
<ov. fast. 4.322>	morte luam poenas iudice victa dea.
<ov. fast. 4.323>	sed si crimen abest, tu nostrae pignora vitae
<ov. fast. 4.324>	re dabis et castas casta sequere manus."  
<ov. fast. 4.325>	 dixit et exiguo funem conamine traxit
<ov. fast. 4.326>	(mira, sed et scaena testificata loquar):
<ov. fast. 4.327>	mota dea est sequiturque ducem laudatque sequendo:
<ov. fast. 4.328>	index laetitiae fertur ad astra sonus,
<ov. fast. 4.329>	fluminis ad flexum veniunt (Tiberina priores  
<ov. fast. 4.330>	 atria dixerunt), unde sinister abit.
<ov. fast. 4.331>	nox aderat: querno religant in stipite funem
<ov. fast. 4.332>	dantque levi somno corpora functa cibo.
<ov. fast. 4.333>	lux aderat: querno solvunt a stipite funem;
<ov. fast. 4.334>	ante tamen posito tura dedere foco,  
<ov. fast. 4.335>	 ante coronarunt puppem et sine labe iuvencam
<ov. fast. 4.336>	mactarunt operum coniugiique rudem,
<ov. fast. 4.337>	est locus, in Tiberim qua lubricus influit Almo
<ov. fast. 4.338>	et nomen magno perdit in amne minor:
<ov. fast. 4.339>	illic purpurea canus cum veste sacerdos  
<ov. fast. 4.340>	 Almonis dominam sacraque lavit aquis,
<ov. fast. 4.341>	exululant comites, furiosaque tibia flatur,
<ov. fast. 4.342>	et feriunt molles taurea terga manus.
<ov. fast. 4.343>	Claudia praecedit laeto celeberrima voltu,
<ov. fast. 4.344>	credita vix tandem teste pudica dea;  
<ov. fast. 4.345>	 ipsa sedens plaustro porta est invecta Capena:
<ov. fast. 4.346>	sparguntur iunctae flore recente boves. 
<ov. fast. 4.347>	Nasica accepit, templi non perstitit auctor:
<ov. fast. 4.348>	Augustus nunc est, ante Metellus erat."
<ov. fast. 4.349>	substitit hic Erato, mora fit; sic cetera quaero:  
<ov. fast. 4.350>	 "dic," inquam "parva cur stipe quaerat opes."
<ov. fast. 4.351>	"contulit aes populus, de quo delubra Metellus
<ov. fast. 4.352>	fecit," ait "dandae mos stipis inde manet."
<ov. fast. 4.353>	cur vicibus factis ineant convivia, quaero,
<ov. fast. 4.354>	tunc magis, indictas concelebrentque dapes  
<ov. fast. 4.355>	 "quod bene mutant sedem Berecyntia," dixit
<ov. fast. 4.356>	"captant mutatis sedibus omen idem."
<ov. fast. 4.357>	institeram, quare primi Megalesia ludi
<ov. fast. 4.358>	urbe forent nostra, cum dea (sensit enim)
<ov. fast. 4.359>	"illa deos" inquit "peperit, cessere parenti,  
<ov. fast. 4.360>	 principiumque dati Mater honoris habet."
<ov. fast. 4.361>	"cur igitur Gallos, qui se excidere, vocamus,
<ov. fast. 4.362>	cum tanto a Phrygia Gallica distet humus?"
<ov. fast. 4.363>	"inter" ait "viridem Cybelen altasque Celaenas
<ov. fast. 4.364>	amnis it insana, nomine Gallus, aqua.  
<ov. fast. 4.365>	 qui bibit inde, furit: procul hinc discedite, quis est
<ov. fast. 4.366>	cura bonae mentis: qui bibit inde, furit.",
<ov. fast. 4.367>	"non pudet herbosum" dixi "posuisse moretum
<ov. fast. 4.368>	in dominae mensis, an sua causa subest?"
<ov. fast. 4.369>	"lacte mero veteres usi narrantur et herbis,  
<ov. fast. 4.370>	 sponte sua si quas terra ferebat" ait.
<ov. fast. 4.371>	"candidus elisae miscetur caseus herbae,
<ov. fast. 4.372>	cognoscat priscos ut dea prisca cibos."  
<ov. fast. 4.373>	Postera cum caelo motis Pallantias astris
<ov. fast. 4.374>	fulserit, et niveos Luna levarit equos,  
<ov. fast. 4.375>	 qui dicet "quondam sacrata est colle Quirini
<ov. fast. 4.376>	hac Fortuna die Publica," verus erit. 
<ov. fast. 4.377>	Tertia lux (memini) ludis erat, ac mihi quidam
<ov. fast. 4.378>	spectanti senior continuusque loco
<ov. fast. 4.379>	"haec" ait "illa dies, Libycis qua Caesar in oris  
<ov. fast. 4.380>	 perfida magnanimi contudit arma Iubae.
<ov. fast. 4.381>	dux mihi Caesar erat, sub quo meruisse tribunus
<ov. fast. 4.382>	glorior: officio praefuit ille meo.
<ov. fast. 4.383>	hanc ego militia sedem, tu pace parasti,
<ov. fast. 4.384>	inter bis quinos usus honore viros." 
<ov. fast. 4.385>	 plura locuturi subito seducimur imbre:
<ov. fast. 4.386>	pendula caelestis Libra movebat aquas.
<ov. fast. 4.387>	Ante tamen, quam summa dies spectacula sistat,
<ov. fast. 4.388>	ensifer Orion aequore mersus erit. 
<ov. fast. 4.389>	Proxima victricem cum Romam inspexerit Eos,  
<ov. fast. 4.390>	 et dederit Phoebo stella fugata locum, 
<ov. fast. 4.391>	circus erit pompa celeber numeroque deorum,
<ov. fast. 4.392>	primaque ventosis palma petetur equis. 
<ov. fast. 4.393>	Hinc Cereris ludi. non est opus indice causae;
<ov. fast. 4.394>	sponte deae munus promeritumque patet.  
<ov. fast. 4.395>	 panis erat primis virides mortalibus herbae,
<ov. fast. 4.396>	quas tellus nullo sollicitante dabat;
<ov. fast. 4.397>	et modo carpebant vivax e cespite gramen,
<ov. fast. 4.398>	nunc epulae tenera fronde cacumen erant,
<ov. fast. 4.399>	postmodo glans nata est: bene erat iam glande reperta, 
<ov. fast. 4.400>	 duraque magnificas quercus habebat opes.
<ov. fast. 4.401>	prima Ceres homine ad meliora alimenta vocato
<ov. fast. 4.402>	mutavit glandes utiliore cibo.
<ov. fast. 4.403>	illa iugo tauros collum praebere coegit:
<ov. fast. 4.404>	tunc primum soles eruta vidit humus.  
<ov. fast. 4.405>	aes erat in pretio, chalybeia massa latebat:
<ov. fast. 4.406>	eheu! perpetuo debuit illa tegi.
<ov. fast. 4.407>	pace Ceres laeta est; et vos orate, coloni,
<ov. fast. 4.408>	perpetuam pacem pacificumque ducem,
<ov. fast. 4.409>	farra deae micaeque licet salientis honorem  
<ov. fast. 4.410>	 detis et in veteres turea grana focos,
<ov. fast. 4.411>	et, si tura aberunt, unctas accendite taedas:
<ov. fast. 4.412>	parva bonae Cereri, sint modo casta, placent,
<ov. fast. 4.413>	a bove succincti cultros removete ministri:
<ov. fast. 4.414>	bos aret; ignavam sacrificate suem.  
<ov. fast. 4.415>	 apta iugo cervix non est ferienda securi:
<ov. fast. 4.416>	vivat et in dura saepe laboret humo.  
<ov. fast. 4.417>	Exigit ipse locus, raptus ut virginis edam:
<ov. fast. 4.418>	plura recognosces, pauca docendus eris.
<ov. fast. 4.419>	terra tribus scopulis vastum procurrit in aequor  
<ov. fast. 4.420>	 Trinacris, a positu nomen adepta loci,
<ov. fast. 4.421>	grata domus Cereri, multas ea possidet urbes,
<ov. fast. 4.422>	in quibus est culto fertilis Henna solo.
<ov. fast. 4.423>	frigida caelestum matres Arethusa vocarat:
<ov. fast. 4.424>	venerat ad sacras et dea flava dapes.  
<ov. fast. 4.425>	 filia, consuetis ut erat comitata puellis,
<ov. fast. 4.426>	errabat nudo per sua prata pede.
<ov. fast. 4.427>	valle sub umbrosa locus est aspergine multa
<ov. fast. 4.428>	uvidus ex alto desilientis aquae.
<ov. fast. 4.429>	tot fuerant illic, quot habet natura, colores,  
<ov. fast. 4.430>	 pictaque dissimili flore nitebat humus.
<ov. fast. 4.431>	quam simul aspexit, "comites, accedite" dixit
<ov. fast. 4.432>	"et mecum plenos flore referte sinus."
<ov. fast. 4.433>	praeda puellares animos prolectat inanis,
<ov. fast. 4.434>	et non sentitur sedulitate labor.  
<ov. fast. 4.435>	 haec implet lento calathos e vimine nexos,
<ov. fast. 4.436>	haec gremium, laxos degravat illa sinus:
<ov. fast. 4.437>	illa legit calthas, huic sunt violaria curae,
<ov. fast. 4.438>	illa papavereas subsecat ungue comas:
<ov. fast. 4.439>	has, hyacinthe, tenes; illas, amarante, moraris:  
<ov. fast. 4.440>	 pars thyma, pars rorem, pars meliloton amat.
<ov. fast. 4.441>	plurima lecta rosa est, sunt et sine nomine flores;
<ov. fast. 4.442>	ipsa crocos tenues liliaque alba legit,
<ov. fast. 4.443>	carpendi studio paulatim longius itur,
<ov. fast. 4.444>	et dominam casu nulla secuta comes.  
<ov. fast. 4.445>	 hanc videt et visam patruus velociter aufert 
<ov. fast. 4.446>	regnaque caeruleis in sua portat equis,
<ov. fast. 4.447>	illa quidem clamabat "io, carissima mater,
<ov. fast. 4.448>	auferor!" ipsa suos abscideratque sinus:
<ov. fast. 4.449>	panditur interea Diti via, namque diurnum  
<ov. fast. 4.450>	 lumen inadsueti vix patiuntur equi.
<ov. fast. 4.451>	at chorus aequalis, cumulatis flore canistris,
<ov. fast. 4.452>	"Persephone," clamant "ad tua dona veni!"
<ov. fast. 4.453>	ut clamata silet, montes ululatibus implent
<ov. fast. 4.454>	et feriunt maesta pectora nuda manu.  
<ov. fast. 4.455>	 attonita est plangore Ceres (modo venerat Hennam)
<ov. fast. 4.456>	nec mora, "me miseram! filia," dixit "ubi es?"
<ov. fast. 4.457>	mentis inops rapitur, quales audire solemus
<ov. fast. 4.458>	Threicias fusis maenadas ire comis,
<ov. fast. 4.459>	ut vitulo mugit sua mater ab ubere rapto  
<ov. fast. 4.460>	 et quaerit fetus per nemus omne suos:
<ov. fast. 4.461>	sic dea nec retinet gemitus et concita cursu 
<ov. fast. 4.462>	fertur et a campis incipit, Henna, tuis.
<ov. fast. 4.463>	inde puellaris nacta est vestigia plantae
<ov. fast. 4.464>	et pressam noto pondere vidit humum;  
<ov. fast. 4.465>	 forsitan illa dies erroris summa fuisset,
<ov. fast. 4.466>	si non turbassent signa reperta sues.
<ov. fast. 4.467>	iamque Leontinos Amenanaque flumina cursu
<ov. fast. 4.468>	praeterit et ripas, herbifer Aci, tuas;
<ov. fast. 4.469>	praeterit et Cyanen et fontes lenis Anapi  
<ov. fast. 4.470>	 et te, verticibus non adeunde Gela.
<ov. fast. 4.471>	liquerat Ortygien Megareaque Pantagienque,
<ov. fast. 4.472>	quaque Symaetheas accipit aequor aquas,
<ov. fast. 4.473>	antraque Cyclopum positis exusta caminis,
<ov. fast. 4.474>	quique locus curvae nomina falcis habet,  
<ov. fast. 4.475>	 Himeraque et Didymen Acragantaque Tauromenumque
<ov. fast. 4.476>	sacrarumque Melan pascua laeta boum.
<ov. fast. 4.477>	hinc Camerinan adit Thapsonque et Heloria Tempe.
<ov. fast. 4.478>	quaque iacet Zephyro semper apertus Eryx.
<ov. fast. 4.479>	iamque Peloriadem Lilybaeaque, iamque Pachynon  
<ov. fast. 4.480>	 lustrarat, terrae cornua trina suae.
<ov. fast. 4.481>	quacumque ingreditur, miseris loca cuncta querellis
<ov. fast. 4.482>	implet, ut amissum cum gemit ales Ityn,
<ov. fast. 4.483>	perque vices modo "Persephone!" modo "filia!" clamat,
<ov. fast. 4.484>	clamat et alternis nomen utrumque ciet.  
<ov. fast. 4.485>	 sed neque Persephone Cererem nec filia matrem
<ov. fast. 4.486>	audit, et alternis nomen utrumque perit;
<ov. fast. 4.487>	unaque, pastorem vidisset an arva colentem,
<ov. fast. 4.488>	vox erat "hac gressus ecqua puella tufit?"
<ov. fast. 4.489>	iam color unus inest rebus, tenebrisque teguntur  
<ov. fast. 4.490>	 omnia, iam vigiles conticuere canes:
<ov. fast. 4.491>	alta iacet vasti super ora Typhoeos Aetne,
<ov. fast. 4.492>	cuius anhelatis ignibus ardet humus;
<ov. fast. 4.493>	illic accendit geminas pro lampade pinus:
<ov. fast. 4.494>	hinc Cereris sacris nunc quoque taeda datur.  
<ov. fast. 4.495>	 est specus exesi structura pumicis asper,
<ov. fast. 4.496>	non homini regio, non adeunda ferae:
<ov. fast. 4.497>	quo simul ac venit, frenatos curribus angues
<ov. fast. 4.498>	iungit et aequoreas sicca pererrat aquas,
<ov. fast. 4.499>	effugit et Syrtes et te, Zanclaea Charybdis,  
<ov. fast. 4.500>	 et vos, Nisaei, naufraga monstra, canes,
<ov. fast. 4.501>	Hadriacumque patens late bimaremque Corinthum:
<ov. fast. 4.502>	sic venit ad portus, Attica terra, tuos. 
<ov. fast. 4.503>	hic primum sedit gelido maestissima saxo:
<ov. fast. 4.504>	illud Cecropidae nunc quoque triste vocant.  
<ov. fast. 4.505>	 sub Iove duravit multis inmota diebus,
<ov. fast. 4.506>	et lunae patiens et pluvialis aquae,
<ov. fast. 4.507>	fors sua cuique loco est: quod nunc Cerialis Eleusin
<ov. fast. 4.508>	dicitur, hoc Celei rura fuere senis.
<ov. fast. 4.509>	ille domum glandes excussaque mora rubetis  
<ov. fast. 4.510>	 portat et arsuris arida ligna focis.
<ov. fast. 4.511>	filia parva duas redigebat monte capellas,
<ov. fast. 4.512>	et tener in cunis filius aeger erat.
<ov. fast. 4.513>	"mater!" ait virgo (mota est dea nomine matris)
<ov. fast. 4.514>	"quid facis in solis incomitata locis?" 
<ov. fast. 4.515>	 restitit et senior, quamvis onus urget, et orat,
<ov. fast. 4.516>	tecta suae subeat quantulacumque casae.
<ov. fast. 4.517>	illa negat, simularat anum mitraque capillos
<ov. fast. 4.518>	presserat. instanti talia dicta refert:
<ov. fast. 4.519>	"sospes eas semperque parens! mihi filia rapta est.  
<ov. fast. 4.520>	 heu, melior quanto sors tua sorte mea est!"
<ov. fast. 4.521>	dixit, et ut lacrimae (neque enim lacrimare deorum est)
<ov. fast. 4.522>	decidit in tepidos lucida gutta sinus,
<ov. fast. 4.523>	flent pariter molles animis virgoque senexque;
<ov. fast. 4.524>	e quibus haec iusti verba fuere senis:  
<ov. fast. 4.525>	 "sic tibi, quam raptam quaeris, sit filia sospes,
<ov. fast. 4.526>	surge nec exiguae despice tecta casae."
<ov. fast. 4.527>	cui dea "duc!" inquit "scisti, qua cogere posses,"
<ov. fast. 4.528>	seque levat saxo subsequiturque senem,
<ov. fast. 4.529>	dux comiti narrat, quam sit sibi filius aeger  
<ov. fast. 4.530>	 nec capiat somnos invigiletque malis. 
<ov. fast. 4.531>	illa soporiferum, parvos initura penates,
<ov. fast. 4.532>	colligit agresti lene papaver humo;
<ov. fast. 4.533>	dum legit, oblito fertur gustasse palato
<ov. fast. 4.534>	longamque imprudens exsoluisse famem.  
<ov. fast. 4.535>	 quae quia principio posuit ieiunia noctis,
<ov. fast. 4.536>	tempus habent mystae sidera visa cibi.
<ov. fast. 4.537>	limen ut intravit, luctus videt omnia plena:
<ov. fast. 4.538>	iam spes in puero nulla salutis erat.
<ov. fast. 4.539>	matre salutata (mater Metanira vocatur)  
<ov. fast. 4.540>	 iungere dignata est os puerile suo.
<ov. fast. 4.541>	pallor abit, subitasque vident in corpore vires:
<ov. fast. 4.542>	tantus caelesti venit ab ore vigor.
<ov. fast. 4.543>	tota domus laeta est, hoc est materque paterque
<ov. fast. 4.544>	nataque: tres illi tota fuere domus.  
<ov. fast. 4.545>	 mox epulas ponunt, liquefacta coagula lacte
<ov. fast. 4.546>	pomaque et in ceris aurea mella suis.
<ov. fast. 4.547>	abstinet alma Ceres somnique papavera causas
<ov. fast. 4.548>	dat tibi cum tepido lacte bibenda, puer.
<ov. fast. 4.549>	noctis erat medium placidique silentia somni:  
<ov. fast. 4.550>	 Triptolemum gremio sustulit illa suo
<ov. fast. 4.551>	terque manu permulsit eum, tria carmina dixit,
<ov. fast. 4.552>	carmina mortali non referenda sono,
<ov. fast. 4.553>	inque foco corpus pueri vivente favilla
<ov. fast. 4.554>	obruit, humanum purget ut ignis onus.  
<ov. fast. 4.555>	 excutitur somno stulte pia mater et amens
<ov. fast. 4.556>	"quid facis?" exclamat membraque ab igne rapit.
<ov. fast. 4.557>	cui dea "dum non es" dixit "scelerata, fuisti:
<ov. fast. 4.558>	inrita materno sunt mea dona metu.
<ov. fast. 4.559>	iste quidem mortalis erit, sed primus arabit  
<ov. fast. 4.560>	 et seret et culta praemia tollet humo." 
<ov. fast. 4.561>	dixit et egrediens nubem trahit inque dracones
<ov. fast. 4.562>	transit et alifero tollitur axe Ceres.
<ov. fast. 4.563>	Sunion expositum Piraeaque tuta recessu
<ov. fast. 4.564>	linquit et in dextrum quae iacet ora latus.  
<ov. fast. 4.565>	 hinc init Aegaeum, quo Cycladas aspicit omnes,
<ov. fast. 4.566>	Ioniumque rapax Icariumque legit,
<ov. fast. 4.567>	perque urbes Asiae longum petit Hellespontum,
<ov. fast. 4.568>	diversumque locis alta pererrat iter.
<ov. fast. 4.569>	nam modo turilegos Arabas, modo despicit Indos,  
<ov. fast. 4.570>	 hinc Libys, hinc Meroe siccaque terra subest;
<ov. fast. 4.571>	nunc adit Hesperios Rhenum Rhodanumque Padumque
<ov. fast. 4.572>	teque, future parens, Thybri, potentis aquae,
<ov. fast. 4.573>	quo feror? inmensum est erratas dicere terras:
<ov. fast. 4.574>	praeteritus Cereri nullus in orbe locus.  
<ov. fast. 4.575>	 errat et in caelo liquidique inmunia ponti
<ov. fast. 4.576>	adloquitur gelido proxima signa polo:
<ov. fast. 4.577>	"Parrhasides stellae (namque omnia nosse potestis,
<ov. fast. 4.578>	aequoreas numquam cum subeatis aquas),
<ov. fast. 4.579>	Persephonen natam miserae monstrate parenti!" 
<ov. fast. 4.580>	 dixerat, huic Helice talia verba refert:
<ov. fast. 4.581>	"crimine nox vacua est; Solem de virgine rapta
<ov. fast. 4.582>	consule, qui late facta diurna videt."
<ov. fast. 4.583>	Sol aditus "quam quaeris," ait "ne vana labores,
<ov. fast. 4.584>	nupta Iovis fratri tertia regna tenet." 
<ov. fast. 4.585>	questa diu secum, sic est adfata Tonantem,
<ov. fast. 4.586>	maximaque in voltu signa dolentis erant:
<ov. fast. 4.587>	"si memor es, de quo mihi sit Proserpina nata,
<ov. fast. 4.588>	dimidium curae debet habere tuae. 
<ov. fast. 4.589>	orbe pererrato sola est iniuria facti  
<ov. fast. 4.590>	 cognita: commissi praemia raptor habet.
<ov. fast. 4.591>	at neque Persephone digna est praedone marito,
<ov. fast. 4.592>	nec gener hoc nobis more parandus erat.
<ov. fast. 4.593>	quid gravius victore Gyge captiva tulissem,
<ov. fast. 4.594>	quam nunc te caeli sceptra tenente tuli?  
<ov. fast. 4.595>	 verum impune ferat, nos haec patiemur inultae;
<ov. fast. 4.596>	reddat et emendet facta priora novis."
<ov. fast. 4.597>	Iuppiter hanc lenit factumque excusat amore,
<ov. fast. 4.598>	"nec gener est nobis ille pudendus" ait.
<ov. fast. 4.599>	"non ego nobilior: posita est mihi regia caelo,  
<ov. fast. 4.600>	 possidet alter aquas, alter inane chaos,
<ov. fast. 4.601>	sed si forte tibi non est mutabile pectus,
<ov. fast. 4.602>	statque semel iuncti rumpere vincla tori,
<ov. fast. 4.603>	hoc quoque temptemus, siquidem ieiuna remansit;
<ov. fast. 4.604>	si minus, inferni coniugis uxor erit." 
<ov. fast. 4.605>	 Tartara iussus adit sumptis Caducifer alis
<ov. fast. 4.606>	speque redit citius visaque certa refert:
<ov. fast. 4.607>	"rapta tribus" dixit "solvit ieiunia granis,
<ov. fast. 4.608>	Punica quae lento cortice poma tegunt."
<ov. fast. 4.609>	non secus indoluit, quam si modo rapta fuisset,  
<ov. fast. 4.610>	 maesta parens, longa vixque refecta mora est,
<ov. fast. 4.611>	atque ita "nec nobis caelum est habitabile" dixit;
<ov. fast. 4.612>	"Taenaria recipi me quoque valle iube."
<ov. fast. 4.613>	et factura fuit, pactus nisi Iuppiter esset,
<ov. fast. 4.614>	bis tribus ut caelo mensibus illa foret.  
<ov. fast. 4.615>	 tum demum voltumque Ceres animumque recepit 
<ov. fast. 4.616>	imposuitque suae spicea serta comae;
<ov. fast. 4.617>	largaque provenit cessatis messis in arvis,
<ov. fast. 4.618>	et vix congestas area cepit opes.
<ov. fast. 4.619>	alba decent Cererem: vestis Cerialibus albas  
<ov. fast. 4.620>	 sumite; nunc pulli velleris usus abest. 
<ov. fast. 4.621>	Occupat Aprilis Idus cognomine Victor
<ov. fast. 4.622>	Iuppiter: hac illi sunt data templa die.
<ov. fast. 4.623>	hac quoque, ni fallor, populo dignissima nostro
<ov. fast. 4.624>	atria Libertas coepit habere sua.  
<ov. fast. 4.625>	 Luce secutura tutos pete, navita, portus:
<ov. fast. 4.626>	ventus ab occasu grandine mixtus erit. sit
<ov. fast. 4.627>	hcet ut fuerit, tamen hac Mutinensia Caesar
<ov. fast. 4.628>	grandine militia perculit arma sua. 
<ov. fast. 4.629>	Tertia post Veneris cum lux surrexerit Idus,  
<ov. fast. 4.630>	 pontifices, forda sacra litate bove.
<ov. fast. 4.631>	forda ferens bos est fecundaque, dicta ferendo:
<ov. fast. 4.632>	hinc etiam fetus nomen habere putant,
<ov. fast. 4.633>	nunc gravidum pecus est, gravidae quoque semine terrae:
<ov. fast. 4.634>	Telluri plenae victima plena datur.  
<ov. fast. 4.635>	 pars cadit arce Iovis, ter denas curia vaccas
<ov. fast. 4.636>	accipit et largo sparsa cruore madet. 
<ov. fast. 4.637>	ast ubi visceribus vitulos rapuere ministri
<ov. fast. 4.638>	sectaque fumosis exta dedere focis,
<ov. fast. 4.639>	igne cremat vitulos quae natu maxima virgo est,  
<ov. fast. 4.640>	 luce Palis populos purget ut ille cinis,
<ov. fast. 4.641>	rege Numa, fructu non respondente labori,
<ov. fast. 4.642>	inrita decepti vota colentis erant,
<ov. fast. 4.643>	nam modo siccus erat gelidis aquilonibus annus,
<ov. fast. 4.644>	nunc ager assidua luxuriabat aqua:  
<ov. fast. 4.645>	 saepe Ceres primis dominum fallebat in herbis,
<ov. fast. 4.646>	et levis obsesso stabat avena solo,
<ov. fast. 4.647>	et pecus ante diem partus edebat acerbos,
<ov. fast. 4.648>	agnaque nascendo saepe necabat ovem.
<ov. fast. 4.649>	silva vetus nullaque diu violata securi  
<ov. fast. 4.650>	 stabat, Maenalio sacra relicta deo:
<ov. fast. 4.651>	ille dabat tacitis animo responsa quieto
<ov. fast. 4.652>	noctibus, hic geminas rex Numa mactat oves.
<ov. fast. 4.653>	prima cadit Fauno, leni cadit altera Somno:
<ov. fast. 4.654>	sternitur in duro vellus utrumque solo.  
<ov. fast. 4.655>	 bis caput intonsum fontana spargitur unda,
<ov. fast. 4.656>	bis sua faginea tempora fronde tegit,
<ov. fast. 4.657>	usus abest Veneris, nec fas animalia mensis
<ov. fast. 4.658>	ponere, nec digitis anulus ullus inest,
<ov. fast. 4.659>	veste rudi tectus supra nova vellera corpus  
<ov. fast. 4.660>	 ponit, adorato per sua verba deo.
<ov. fast. 4.661>	interea placidam redimita papavere frontem
<ov. fast. 4.662>	nox venit et secum somnia nigra trahit.
<ov. fast. 4.663>	Faunus adest, oviumque premens pede vellera duro
<ov. fast. 4.664>	edidit a dextro talia verba toro:  
<ov. fast. 4.665>	 "morte boum tibi, rex, Tellus placanda duarum: 
<ov. fast. 4.666>	det sacris animas una iuvenca duas."
<ov. fast. 4.667>	excutitur terrore quies: Numa visa revolvit
<ov. fast. 4.668>	et secum ambages caecaque iussa refert,
<ov. fast. 4.669>	expedit errantem nemori gratissima coniunx  
<ov. fast. 4.670>	 et dixit "gravidae posceris exta bovis."
<ov. fast. 4.671>	exta bovis gravidae dantur, fecundior annus
<ov. fast. 4.672>	provenit, et fructum terra pecusque ferunt,
<ov. fast. 4.673>	hanc quondam Cytherea diem properantius ire
<ov. fast. 4.674>	iussit et admissos praecipitavit equos,  
<ov. fast. 4.675>	 ut titulum imperii quam primum luce sequenti
<ov. fast. 4.676>	Augusto iuveni prospera bella darent. 
<ov. fast. 4.677>	Sed iam praeteritas quartus tibi Lucifer Idus
<ov. fast. 4.678>	respicit: hac Hyades Dorida nocte tenent. 
<ov. fast. 4.679>	Tertia post Hyadas cum lux erit orta remotas  
<ov. fast. 4.680>	 carcere partitos Circus habebit equos,
<ov. fast. 4.681>	cur igitur missae vinctis ardentia taedis
<ov. fast. 4.682>	terga ferant volpes, causa docenda mihi est.
<ov. fast. 4.683>	frigida Carseolis nec olivis apta ferendis
<ov. fast. 4.684>	terra, sed ad segetes ingeniosus ager;  
<ov. fast. 4.685>	 hac ego Pelignos, natalia rura, petebam,
<ov. fast. 4.686>	parva, sed assiduis uvida semper aquis. 
<ov. fast. 4.687>	hospitis antiqui solitas intravimus aedes;
<ov. fast. 4.688>	dempserat emeritis iam iuga Phoebus equis.
<ov. fast. 4.689>	is mihi multa quidem, sed et haec narrare solebat,  
<ov. fast. 4.690>	 unde meum praesens instrueretur opus:
<ov. fast. 4.691>	"hoc" ait "in campo" (campumque ostendit) "habebat
<ov. fast. 4.692>	rus breve cum duro parca colona viro.
<ov. fast. 4.693>	ille suam peragebat humum, sive usus aratri
<ov. fast. 4.694>	seu curvae falcis sive bidentis erat.  
<ov. fast. 4.695>	 haec modo verrebat stantem tibicine villam,
<ov. fast. 4.696>	nunc matris plumis ova fovenda dabat,
<ov. fast. 4.697>	aut virides malvas aut fungos colligit albos,
<ov. fast. 4.698>	aut humilem grato calfacit igne focum,
<ov. fast. 4.699>	et tamen assiduis exercet brachia telis  
<ov. fast. 4.700>	 adversusque minas frigoris arma parat,
<ov. fast. 4.701>	filius huius erat primo lascivus in aevo
<ov. fast. 4.702>	addideratque annos ad duo lustra duo
<ov. fast. 4.703>	is capit extremi volpem convalle salicti:
<ov. fast. 4.704>	abstulerat multas illa cohortis aves.  
<ov. fast. 4.705>	 captivam stipula faenoque involvit et ignes
<ov. fast. 4.706>	admovet: urentes effugit illa manus:
<ov. fast. 4.707>	qua fugit, incendit vestitos messibus agros;
<ov. fast. 4.708>	damnosis vires ignibus aura dabat,
<ov. fast. 4.709>	factum abiit, monumenta manent; nam dicere certa  
<ov. fast. 4.710>	 nunc quoque lex volpem Carseolana vetat;
<ov. fast. 4.711>	utque luat poenas gens haec Cerialibus ardet,
<ov. fast. 4.712>	quoque modo segetes perdidit, ipsa perit." 
<ov. fast. 4.713>	Proxima cum veniet terras visura patentes
<ov. fast. 4.714>	Memnonis in roseis lutea mater equis,  
<ov. fast. 4.715>	 de duce lanigeri pecoris, qui prodidit Hellen,
<ov. fast. 4.716>	sol abit: egresso victima maior adest.
<ov. fast. 4.717>	vacca sit an taurus, non est cognoscere promptum:
<ov. fast. 4.718>	pars prior apparet, posteriora latent.
<ov. fast. 4.719>	seu tamen est taurus sive est hoc femina signum,  
<ov. fast. 4.720>	 Iunone invita munus amoris habet. 
<ov. fast. 4.721>	Nox abiit, oriturque Aurora. Parilia poscor:
<ov. fast. 4.722>	non poscor frustra, si favet alma Pales,
<ov. fast. 4.723>	alma Pales, faveas pastoria sacra canenti,
<ov. fast. 4.724>	prosequor officio si tua festa meo.  
<ov. fast. 4.725>	 certe ego de vitulo cinerem stipulasque fabalis
<ov. fast. 4.726>	saepe tuli plena, februa casta, manu:
<ov. fast. 4.727>	certe ego transilui positas ter in ordine flammas,
<ov. fast. 4.728>	udaque roratas laurea misit aquas,
<ov. fast. 4.729>	mota dea est operique favet: navalibus exit  
<ov. fast. 4.730>	 puppis, habent ventos iam mea vela suos.
<ov. fast. 4.731>	i, pete virginea, populus, suffimen ab ara:
<ov. fast. 4.732>	Vesta dabit, Vestae munere purus eris.
<ov. fast. 4.733>	sanguis equi suffimen erit vitulique favilla,
<ov. fast. 4.734>	tertia res durae culmen inane fabae.  
<ov. fast. 4.735>	 pastor, oves saturas ad prima crepuscula lustra:
<ov. fast. 4.736>	unda prius spargat, virgaque verrat humum,
<ov. fast. 4.737>	frondibus et fixis decorentur ovilia ramis,
<ov. fast. 4.738>	et tegat ornatas longa corona fores. 
<ov. fast. 4.739>	caerulei fiant puro de sulphure fumi,  
<ov. fast. 4.740>	 tactaque fumanti sulphure balet ovis.
<ov. fast. 4.741>	ure mares oleas taedamque herbasque Sabinas,
<ov. fast. 4.742>	et crepet in mediis laurus adusta focis,
<ov. fast. 4.743>	libaque de milio milii fiscella sequatur:
<ov. fast. 4.744>	rustica praecipue est hoc dea laeta cibo.  
<ov. fast. 4.745>	 adde dapes mulctramque suas, dapibusque resectis
<ov. fast. 4.746>	silvicolam tepido lacte precare Palem.
<ov. fast. 4.747>	"consule" dic "pecori pariter pecorisque magistris:
<ov. fast. 4.748>	effugiat stabulis noxa repulsa meis.
<ov. fast. 4.749>	sive sacro pavi sedive sub arbore sacra,  
<ov. fast. 4.750>	 pabulaque e bustis inscia carpsit ovis:
<ov. fast. 4.751>	si nemus intravi vetitum, nostrisve fugatae
<ov. fast. 4.752>	sunt oculis nymphae semicaperque deus:
<ov. fast. 4.753>	si mea falx ramo lucum spoliavit opaco,
<ov. fast. 4.754>	unde data est aegrae fiscina frondis ovi:  
<ov. fast. 4.755>	 da veniam culpae, nec, dum degrandinet, obsit
<ov. fast. 4.756>	agresti fano supposuisse pecus,
<ov. fast. 4.757>	nec noceat turbasse lacus, ignoscite, nymphae,
<ov. fast. 4.758>	mota quod obscuras ungula fecit aquas,
<ov. fast. 4.759>	tu, dea, pro nobis fontes fontanaque placa  
<ov. fast. 4.760>	 numina, tu sparsos per nemus omne deos.
<ov. fast. 4.761>	nec Dryadas nec nos videamus labra Dianae,
<ov. fast. 4.762>	nec Faunum, medio cum premit arva die.
<ov. fast. 4.763>	pelle procul morbos; valeant hominesque gregesque,
<ov. fast. 4.764>	et valeant vigiles, provida turba, canes.  
<ov. fast. 4.765>	 neve minus multos redigam, quam mane fuerunt,
<ov. fast. 4.766>	neve gemam referens vellera rapta lupo.
<ov. fast. 4.767>	absit iniqua fames: herbae frondesque supersint,
<ov. fast. 4.768>	quaeque lavent artus quaeque bibantur aquae. 
<ov. fast. 4.769>	ubera plena premam, referat mihi caseus aera,  
<ov. fast. 4.770>	 dentque viam liquido vimina rara sero.
<ov. fast. 4.771>	sitque salax aries, conceptaque semina coniunx
<ov. fast. 4.772>	reddat, et in stabulo multa sit agna meo.
<ov. fast. 4.773>	lanaque proveniat nullas laesura puellas,
<ov. fast. 4.774>	mollis et ad teneras quamlibet apta manus.  
<ov. fast. 4.775>	 quae precor eveniant, et nos faciemus ad annum
<ov. fast. 4.776>	pastorum dominae grandia liba Pali."
<ov. fast. 4.777>	his dea placanda est: haec tu conversus ad ortus
<ov. fast. 4.778>	dic quater et vivo perlue rore manus,
<ov. fast. 4.779>	tum licet adposita, veluti cratere, camella  
<ov. fast. 4.780>	 lac niveum potes purpureamque sapam;
<ov. fast. 4.781>	moxque per ardentes stipulae crepitantis acervos
<ov. fast. 4.782>	traicias celeri strenua membra pede.
<ov. fast. 4.783>	expositus mos est: moris mihi restat origo:
<ov. fast. 4.784>	turba facit dubium coeptaque nostra tenet.  
<ov. fast. 4.785>	 omnia purgat edax ignis vitiumque metallis
<ov. fast. 4.786>	excoquit: idcirco cum duce purgat ovis.
<ov. fast. 4.787>	an, quia cunctarum contraria semina rerum
<ov. fast. 4.788>	sunt duo discordes, ignis et unda, dei,
<ov. fast. 4.789>	iunxerunt elementa patres aptumque putarunt  
<ov. fast. 4.790>	 ignibus et sparsa tangere corpus aqua?
<ov. fast. 4.791>	an, quod in his vitae causa est, haec perdidit exul,
<ov. fast. 4.792>	his nova fit coniunx, haec duo magna putant?
<ov. fast. 4.793>	vix equidem credo: sunt qui Phaethonta referri
<ov. fast. 4.794>	credant et nimias Deucalionis aquas.  
<ov. fast. 4.795>	 pars quoque, cum saxis pastores saxa feribant,
<ov. fast. 4.796>	scintillam subito prosiluisse ferunt;
<ov. fast. 4.797>	prima quidem periit, stipulis excepta secunda est: 
<ov. fast. 4.798>	hoc argumentum flamma Parilis habet?
<ov. fast. 4.799>	an magis hunc morem pietas Aeneia fecit,  
<ov. fast. 4.800>	 innocuum victo cui dedit ignis iter?
<ov. fast. 4.801>	num tamen est vero propius, cum condita Roma est,
<ov. fast. 4.802>	transferri iussos in nova tecta Lares
<ov. fast. 4.803>	mutantesque domum tectis agrestibus ignem
<ov. fast. 4.804>	et cessaturae supposuisse casae,  
<ov. fast. 4.805>	 per flammas saluisse pecus, saluisse colonos?
<ov. fast. 4.806>	quod fit natali nunc quoque, Roma, tuo. 
<ov. fast. 4.807>	Ipse locus causas vati facit, urbis origo
<ov. fast. 4.808>	venit, ades factis, magne Quirine, tuis!
<ov. fast. 4.809>	iam luerat poenas frater Numitoris, et omne  
<ov. fast. 4.810>	 pastorum gemino sub duce volgus erat.
<ov. fast. 4.811>	contrahere agrestes et moenia ponere utrique
<ov. fast. 4.812>	convenit: ambigitur, moenia ponat uter.
<ov. fast. 4.813>	"nil opus est" dixit "certamine" Romulus "ullo:
<ov. fast. 4.814>	magna fides avium est, experiamur aves." 
<ov. fast. 4.815>	 res placet, alter adit nemorosi saxa Palati,
<ov. fast. 4.816>	alter Aventinum mane cacumen init.
<ov. fast. 4.817>	sex Remus, hic volucres bis sex videt ordine, pacto
<ov. fast. 4.818>	statur, et arbitrium Romulus urbis habet,
<ov. fast. 4.819>	apta dies legitur, qua moenia signet aratro.  
<ov. fast. 4.820>	 sacra Palis suberant: inde movetur opus.
<ov. fast. 4.821>	fossa fit ad solidum, fruges iaciuntur in ima
<ov. fast. 4.822>	et de vicino terra petita solo. 
<ov. fast. 4.823>	fossa repletur humo, plenaeque imponitur ara,
<ov. fast. 4.824>	et novus accenso fungitur igne focus.  
<ov. fast. 4.825>	 inde premens stivam designat moenia sulco;
<ov. fast. 4.826>	alba iugum niveo cum bove vacca tulit,
<ov. fast. 4.827>	vox fuit haec regis: "condenti, Iuppiter, urbem
<ov. fast. 4.828>	et genitor Mavors Vestaque mater, ades;
<ov. fast. 4.829>	quosque pium est adhibere deos, advertite cuncti.  
<ov. fast. 4.830>	 auspicibus vobis hoc mihi surgat opus.
<ov. fast. 4.831>	longa sit huic aetas dominaeque potentia terrae,
<ov. fast. 4.832>	sitque sub hac oriens occiduusque dies."
<ov. fast. 4.833>	ille precabatur, tonitru dedit omina laevo
<ov. fast. 4.834>	Iuppiter, et laevo fulmina missa polo.  
<ov. fast. 4.835>	 augurio laeti iaciunt fundamina cives,
<ov. fast. 4.836>	et novus exiguo tempore murus erat.
<ov. fast. 4.837>	hoc Celer urget opus, quem Romulus ipse vocarat,
<ov. fast. 4.838>	"sint," que "Celer, curae" dixerat "ista tuae,
<ov. fast. 4.839>	neve quis aut muros aut factam vomere fossam  
<ov. fast. 4.840>	 transeat: audentem talia dede neci."
<ov. fast. 4.841>	quod Remus ignorans humiles contemnere muros
<ov. fast. 4.842>	coepit et "his populus" dicere "tutus erit?"
<ov. fast. 4.843>	nec mora, transiluit. rutro Celer occupat ausum;
<ov. fast. 4.844>	ille premit duram sanguinulentus humum.  
<ov. fast. 4.845>	 haec ubi rex didicit, lacrimas introrsus obortas
<ov. fast. 4.846>	devorat et clausum pectore volnus habet,
<ov. fast. 4.847>	flere palam non volt exemplaque fortia servat,
<ov. fast. 4.848>	"sic" que "meos muros transeat hostis" ait.
<ov. fast. 4.849>	dat tamen exequias nec iam suspendere fletum  
<ov. fast. 4.850>	 sustinet, et pietas dissimulata patet;
<ov. fast. 4.851>	osculaque adplicuit posito suprema feretro 
<ov. fast. 4.852>	atque ait "invito frater adempte, vale!"
<ov. fast. 4.853>	arsurosque artus unxit, fecere, quod ille,
<ov. fast. 4.854>	Faustulus et maestas Acca soluta comas.  
<ov. fast. 4.855>	 tum iuvenem nondum facti flevere Quirites;
<ov. fast. 4.856>	ultima plorato subdita flamma rogo est.
<ov. fast. 4.857>	urbs oritur (quis tunc hoc ulli credere posset?)
<ov. fast. 4.858>	victorem terris impositura pedem,
<ov. fast. 4.859>	cuncta regas et sis magno sub Caesare semper,  
<ov. fast. 4.860>	 saepe etiam pluris nominis huius habe;
<ov. fast. 4.861>	et quotiens steteris domito sublimis in orbe,
<ov. fast. 4.862>	omnia sint numeris inferiora tuis. 
<ov. fast. 4.863>	Dicta Pales nobis, idem Vinalia dicam;
<ov. fast. 4.864>	una tamen media est inter utramque dies.  
<ov. fast. 4.865>	 numina volgares Veneris celebrate puellae:
<ov. fast. 4.866>	multa professarum quaestibus apta Venus,
<ov. fast. 4.867>	poscite ture dato formam populique favorem,
<ov. fast. 4.868>	poscite blanditias dignaque verba ioco,
<ov. fast. 4.869>	cumque sua dominae date grata sisymbria myrto  
<ov. fast. 4.870>	 tectaque composita iuncea vincla rosa.
<ov. fast. 4.871>	templa frequentari Collinae proxima portae
<ov. fast. 4.872>	nunc decet, a Siculo nomina colle tenent;
<ov. fast. 4.873>	utque Syracusas Arethusidas abstulit armis
<ov. fast. 4.874>	Claudius et bello te quoque cepit, Eryx,  
<ov. fast. 4.875>	 carmine vivacis Venus est translata Sibyllae,
<ov. fast. 4.876>	inque suae stirpis maluit urbe coli. 
<ov. fast. 4.877>	cur igitur Veneris festum Vinalia dicant,
<ov. fast. 4.878>	quaeritis, et quare sit Iovis ista dies?
<ov. fast. 4.879>	Turnus an Aeneas Latiae gener esset Amatae,  
<ov. fast. 4.880>	 bellum erat: Etruscas Turnus adorat opes.
<ov. fast. 4.881>	clarus erat sumptisque ferox Mezentius armis
<ov. fast. 4.882>	et vel equo magnus vel pede maior erat;
<ov. fast. 4.883>	quem Rutuli Turnusque suis adsciscere temptat
<ov. fast. 4.884>	partibus, haec contra dux ita Tuscus ait:  
<ov. fast. 4.885>	 "stat mihi non parvo virtus mea: volnera testor
<ov. fast. 4.886>	armaque, quae sparsi sanguine saepe meo.
<ov. fast. 4.887>	qui petis auxilium, non grandia divide mecum
<ov. fast. 4.888>	praemia, de lacubus proxima musta tuis.
<ov. fast. 4.889>	nulla mora est operae: vestrum est dare, vincere nostrum. 
<ov. fast. 4.890>	 quam velit Aeneas ista negata mihi!"
<ov. fast. 4.891>	adnuerant Rutuli. Mezentius induit arma,
<ov. fast. 4.892>	induit Aeneas alloquiturque Iovem:
<ov. fast. 4.893>	"hostica Tyrrheno vota est vindemia regi:
<ov. fast. 4.894>	Iuppiter, e Latio palmite musta feres!" 
<ov. fast. 4.895>	 vota valent meliora, cadit Mezentius ingens
<ov. fast. 4.896>	atque indignanti pectore plangit humum,
<ov. fast. 4.897>	venerat Autumnus calcatis sordidus uvis:
<ov. fast. 4.898>	redduntur merito debita vina Iovi.
<ov. fast. 4.899>	dicta dies hinc est Vinalia: Iuppiter illam  
<ov. fast. 4.900>	 vindicat et festis gaudet inesse suis, 
<ov. fast. 4.901>	Sex ubi, quae restant, luces Aprilis habebit,
<ov. fast. 4.902>	in medio cursu tempora veris erunt,
<ov. fast. 4.903>	et frustra pecudem quaeres Athamantidos Helles, 
<ov. fast. 4.904>	signaque dant imbres, exoriturque Canis.  
<ov. fast. 4.905>	 hac mihi Nomento Romam cum luce redirem,
<ov. fast. 4.906>	obstitit in media candida turba via.
<ov. fast. 4.907>	flamen in antiquae lucum Robiginis ibat,
<ov. fast. 4.908>	exta canis flammis, exta daturus ovis.
<ov. fast. 4.909>	protinus accessi, ritus ne nescius essem: 
<ov. fast. 4.910>	 edidit haec flamen verba, Quirine, tuus:
<ov. fast. 4.911>	"aspera Robigo, parcas Cerialibus herbis,
<ov. fast. 4.912>	et tremat in summa leve cacumen humo.
<ov. fast. 4.913>	tu sata sideribus caeli nutrita secundis
<ov. fast. 4.914>	crescere, dum fiant falcibus apta, sinas. 
<ov. fast. 4.915>	 vis tua non levis est: quae tu frumenta notasti,
<ov. fast. 4.916>	maestus in amissis illa colonus habet,
<ov. fast. 4.917>	nec venti tantum Cereri nocuere nec imbres,
<ov. fast. 4.918>	nec sic marmoreo pallet adusta gelu,
<ov. fast. 4.919>	quantum, si culmos Titan incalfacit udos:  
<ov. fast. 4.920>	 tunc locus est irae, diva timenda, tuae.
<ov. fast. 4.921>	parce, precor, scabrasque manus a messibus aufer
<ov. fast. 4.922>	neve noce cultis: posse nocere sat est.
<ov. fast. 4.923>	nec teneras segetes, sed durum amplectere ferrum,
<ov. fast. 4.924>	quodque potest alios perdere, perde prior.  
<ov. fast. 4.925>	 utilius gladios et tela nocentia carpes:
<ov. fast. 4.926>	nil opus est illis, otia mundus agit.
<ov. fast. 4.927>	sarcula nunc durusque bidens et vomer aduncus,
<ov. fast. 4.928>	ruris opes, niteant; inquinet arma situs,
<ov. fast. 4.929>	conatusque aliquis vagina ducere ferrum  
<ov. fast. 4.930>	 adstrictum longa sentiat esse mora.
<ov. fast. 4.931>	at tu ne viola Cererem, semperque colonus
<ov. fast. 4.932>	absenti possit solvere vota tibi."
<ov. fast. 4.933>	dixerat: a dextra villis mantele solutis 
<ov. fast. 4.934>	cumque meri patera turis acerra fuit.  
<ov. fast. 4.935>	 tura focis vinumque dedit fibrasque bidentis
<ov. fast. 4.936>	turpiaque obscenae (vidimus) exta canis.
<ov. fast. 4.937>	tum mihi "cur detur sacris nova victima, quaeris?"
<ov. fast. 4.938>	(quaesieram) "causam percipe" flamen ait.
<ov. fast. 4.939>	"est Canis, Icarium dicunt, quo sidere moto  
<ov. fast. 4.940>	 tosta sitit tellus, praecipiturque seges,
<ov. fast. 4.941>	pro cane sidereo canis hic imponitur arae,
<ov. fast. 4.942>	et quare pereat, nil nisi nomen habet." 
<ov. fast. 4.943>	Cum Phrygis Assaraci Tithonia fratre relicto
<ov. fast. 4.944>	sustulit inmenso ter iubar orbe suum,  
<ov. fast. 4.945>	 mille venit variis florum dea nexa coronis:
<ov. fast. 4.946>	scaena ioci morem liberioris habet.
<ov. fast. 4.947>	exit et in Maias sacrum Florale Kalendas;
<ov. fast. 4.948>	tunc repetam, nunc me grandius urget opus.
<ov. fast. 4.949>	aufer Vesta diem! cognati Vesta recepta est  
<ov. fast. 4.950>	 limine: sic iusti constituere patres.
<ov. fast. 4.951>	Phoebus habet partem, Vestae pars altera cessit;
<ov. fast. 4.952>	quod superest illis, tertius ipse tenet,
<ov. fast. 4.953>	state Palatinae laurus, praetextaque quercu
<ov. fast. 4.954>	stet domus: aeternos tres habet una deos.   

