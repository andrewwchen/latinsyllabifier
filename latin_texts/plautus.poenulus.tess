<pl. poen.  1>	 Achillem Aristarchi mihi commentari lubet:
<pl. poen.  2>	 inde mihi principium capiam, ex ea tragoedia.
<pl. poen.  3>	 sileteque et tacete atque animum advortite,
<pl. poen.  4>	 audire iubet vos imperator histricus,
<pl. poen.  5>	 bonoque ut animo sedeate in subselliis,
<pl. poen.  6>	 et qui esurientes et qui saturi venerint:
<pl. poen.  7>	 qui edistis, multo fecistis sapientius,
<pl. poen.  8>	 qui non edistis, saturi fite fabulis;
<pl. poen.  9>	 nam cui paratumst quod edit, nostra gratia
<pl. poen.  10>	 nimia est stultitia sessum impransum incedere.
<pl. poen.  11>	 exsurge, praeco, fac populo audientiam;
<pl. poen.  12>	 iam dudum exspecto, si tuom officium scias:
<pl. poen.  13>	 exerce vocem, quam per vivisque et colis.
<pl. poen.  14>	 nam nisi clamabis, tacitum te obrepet fames.
<pl. poen.  15>	 age nunc reside, duplicem ut mercedem feras.
<pl. poen.  15a>	 
<pl. poen.  16>	 bonum factum esse, edicta ut servetis mea.
<pl. poen.  17>	 scortum exoletum ne quis in proscaenio
<pl. poen.  18>	 sedeat, neu lictor verbum aut virgae muttiant,
<pl. poen.  19>	 neu dissignator praeter os obambulet
<pl. poen.  20>	 neu sessum ducat, dum histrio in scaena siet.
<pl. poen.  21>	 diu qui domi otiosi dormierunt, decet
<pl. poen.  22>	 animo aequo nunc stent, vel dormire temperent.
<pl. poen.  23>	 servi ne obsideant, liberis ut sit locus,
<pl. poen.  24>	 vel aes pro capite dent; si id facere non queunt,
<pl. poen.  25>	 domum abeant, vitent ancipiti infortunio,
<pl. poen.  26>	 ne et hic varientur virgis et loris domi,
<pl. poen.  27>	 si minus curassint, quom eri reveniant domum.
<pl. poen.  28>	 nutrices pueros infantis minutulos
<pl. poen.  29>	 domi ut procurent neu quae spectatum adferat,
<pl. poen.  30>	 ne et ipsae sitiant et pueri pereant fame
<pl. poen.  31>	 neve esurientes hic quasi haedi obvagiant.
<pl. poen.  32>	 matronae tacitae spectent, tacitae rideant,
<pl. poen.  33>	 canora hic voce sua tinnire temperent,
<pl. poen.  34>	 domum sermones fabulandi conferant,
<pl. poen.  35>	 ne et hic viris sint et domi molestiae.
<pl. poen.  36>	 quodque ad ludorum curatores attinet,
<pl. poen.  37>	 ne palma detur quoiquam artifici iniuria
<pl. poen.  38>	 neve ambitionis causa extrudantur foras,
<pl. poen.  39>	 quo deteriores anteponantur bonis.
<pl. poen.  40>	 et hoc quoque etiam, quod paene oblitus fui:
<pl. poen.  41>	 dum ludi fiunt, in popinam, pedisequi,
<pl. poen.  42>	 inruptionem facite; nunc dum occasio est,
<pl. poen.  43>	 nunc dum scriblitae aestuant, occurrite.
<pl. poen.  44>	 haec quae imperata sunt pro imperio histrico,
<pl. poen.  45>	 bonum hercle factum pro se quisque ut meminerit.
<pl. poen.  46>	 ad argumentum nunc vicissatim volo
<pl. poen.  47>	 remigrare, ut aeque mecum sitis gnarures.
<pl. poen.  48>	 eius nunc regiones, limites, confinia
<pl. poen.  49>	 determinabo: ei rei ego finitor factus sum.
<pl. poen.  50>	 sed nisi molestumst, nomen dare vobis volo
<pl. poen.  51>	 comoediai; sin odiost, dicam tamen,
<pl. poen.  52>	 siquidem licebit per illos quibus est in manu.
<pl. poen.  53>	 Carchedonius vocatur haec comoedia,
<pl. poen.  53a>	 
<pl. poen.  54>	 latine Plautus patruus pultiphagonides.
<pl. poen.  55>	 nomen iam habetis. nunc rationes ceteras
<pl. poen.  56>	 accipite; nam argumentum hoc hic censebitur:
<pl. poen.  57>	 locus argumentost suom sibi proscaenium,
<pl. poen.  58>	 vos iuratores estis. quaeso, operam date.
<pl. poen.  59>	 Carthaginienses fratres patrueles duo
<pl. poen.  60>	 fuere, summo genere et summis ditiis;
<pl. poen.  61>	 eorum alter vivit, alter est emortuos.
<pl. poen.  62>	 propterea apud vos dico confidentius,
<pl. poen.  63>	 quia mihi pollictor dixit qui eum pollinxerat.
<pl. poen.  64>	 sed illi seni qui mortuost, ei filius,
<pl. poen.  65>	 unicus qui fuerat, ab divitiis a patre
<pl. poen.  66>	 puer septuennis surripitur Carthagine,
<pl. poen.  67>	 sexennio prius quidem quam moritur pater.
<pl. poen.  68>	 quoniam periisse sibi videt gnatum unicum,
<pl. poen.  69>	 conicitur ipse in morbum ex aegritudine:
<pl. poen.  70>	 facit illum heredem fratrem patruelem suom,
<pl. poen.  71>	 ipse abit ad Acheruntem sine viatico.
<pl. poen.  72>	 ille qui surripuit puerum Calydonem avehit,
<pl. poen.  73>	 vendit eum domino hic diviti quoidam seni,
<pl. poen.  74>	 cupienti liberorum, osori mulierum.
<pl. poen.  75>	 emit hospitalem is filium imprudens senex
<pl. poen.  76>	 puerum illum eumque adoptat sibi pro filio
<pl. poen.  77>	 eumque heredem fecit, quom ipse obiit diem.
<pl. poen.  78>	 is illic adulescens habitat in illisce aedibus.
<pl. poen.  79>	 revertor rursus denuo Carthaginem:
<pl. poen.  80>	 si quid mandare voltis aut curarier,
<pl. poen.  81>	 argentum nisi qui dederit, nugas egerit;
<pl. poen.  82>	 [verum] qui dederit, magis maiores nugas egerit.
<pl. poen.  83>	 sed illi patruo huius, qui vivit senex,
<pl. poen.  84>	 Carthaginiensi duae fuere filiae,
<pl. poen.  85>	 altera quinquennis, altera quadrimula:
<pl. poen.  86>	 cum nutrice una periere a Magaribus.
<pl. poen.  87>	 eas qui surripuit, in Anactorium devehit,
<pl. poen.  88>	 vendit eas omnis, et nutricem et virgines,
<pl. poen.  89>	 praesenti argento homini, si leno est homo,
<pl. poen.  90>	 quantum hominum terra sustinet sacerrumo.
<pl. poen.  91>	 vosmet nunc facite coniecturam ceterum,
<pl. poen.  92>	 quid id sit hominis, cui Lyco nomen siet.
<pl. poen.  93>	 is ex Anactorio, ubi prius habitaverat,
<pl. poen.  94>	 huc commigravit in Calydonem hau diu,
<pl. poen.  95>	 sui quaesti causa. is in illis habitat aedibus.
<pl. poen.  96>	 earum hic adulescens alteram efflictim perit,
<pl. poen.  97>	 suam sibi cognatam, imprudens, neque scit quae siet
<pl. poen.  98>	 neque eam umquam tetigit, ita eum leno macerat:
<pl. poen.  99>	 [neque quicquam cum ea fecit etiamnum stupri
<pl. poen.  100>	 neque duxit umquam, neque ille voluit mittere]
<pl. poen.  101>	 quia amare cernit, tangere hominem volt bolo.
<pl. poen.  102>	 illam minorem in concubinatum sibi
<pl. poen.  103>	 volt emere miles quidam, qui illam deperit.
<pl. poen.  104>	 sed pater illarum Poenus, postquam eas perdidit,
<pl. poen.  105>	 mari terraque usquequaque quaeritat.
<pl. poen.  106>	 ubi quamque in urbem est ingressus, ilico
<pl. poen.  107>	 omnes meretrices, ubi quisque habitant, invenit;
<pl. poen.  108>	 dat aurum, ducit noctem, rogitat postibi
<pl. poen.  109>	 unde sit, quoiatis, captane an surrupta sit,
<pl. poen.  110>	 quo genere gnata, qui parentes fuerint.
<pl. poen.  111>	 ita docte atque astu filias quaerit suas.
<pl. poen.  112>	 et is omnis linguas scit, sed dissimulat sciens
<pl. poen.  113>	 se scire: Poenus plane est. quid verbis opust?
<pl. poen.  114>	 is heri huc in portum navi venit vesperi,
<pl. poen.  115>	 pater harunc; idem huic patruos adulescentulo est:
<pl. poen.  116>	 iamne hoc tenetis? si tenetis, ducite;
<pl. poen.  117>	 cave dirumpatis, quaeso, sinite transigi.
<pl. poen.  118>	 ehem, paene oblitus sum relicuom dicere.
<pl. poen.  119>	 ille qui adoptavit hunc sibi pro filio,
<pl. poen.  120>	 is illi Poeno huius patruo hospes fuit.
<pl. poen.  121>	 is hodie huc veniet reperietque hic filias
<pl. poen.  122>	 et hunc sui fratris filium, ut quidem didici ego.
<pl. poen.  123>	 ego ibo, ornabor; vos aequo animo noscite.
<pl. poen.  124>	 hic qui hodie veniet, reperiet suas filias
<pl. poen.  125>	 et hunc sui fratris filium. dehinc ceterum
<pl. poen.  126>	 valete, adeste. ibo, alius nunc fieri volo:
<pl. poen.  127>	 quod restat, restant alii qui faciant palam.
<pl. poen.  128>	 valete atque adiuvate, ut vos servet Salus.
<pl. poen.  129>	 Saepe ego res multas tibi mandavi, Milphio,
<pl. poen.  130>	 dubias, egenas, inopiosas consili,
<pl. poen.  131>	 quas tu sapienter, docte et cordate et cate
<pl. poen.  132>	 mihi reddidisti opiparas opera tua.
<pl. poen.  133>	 quibus pro bene factis fateor deberi tibi
<pl. poen.  134>	 et libertatem et multas grates gratias.
<pl. poen.  135>	 Scitumst, per tempus si obviamst, verbum vetus.
<pl. poen.  136>	 nam tuae blanditiae mihi sunt, quod dici solet,
<pl. poen.  137>	 gerrae germanae, σαὶ δὲ κολλῦραι λύραι.
<pl. poen.  138>	 nunc mihi blandidicus es: heri in tergo meo
<pl. poen.  139>	 tris facile corios contrivisti bubulos.
<pl. poen.  140>	 Amans per amorem si quid feci, Milphio,
<pl. poen.  141>	 ignoscere id te mi aequom est. Haud vidi magis.
<pl. poen.  142>	 em, nunc ego amore pereo. sine te verberem,
<pl. poen.  143>	 item ut tu mihi fecisti, ob nullam noxiam:
<pl. poen.  144>	 post id locorum tu mihi amanti ignoscito.
<pl. poen.  145>	 Si tibi lubido est aut voluptati, sino:
<pl. poen.  146>	 suspende, vinci, verbera; auctor sum, sino.
<pl. poen.  147>	 Si auctoritatem postea defugeris,
<pl. poen.  148>	 ubi dissolutus tu sies, ego pendeam.
<pl. poen.  149>	 Egone istuc ausim facere, praesertim tibi?
<pl. poen.  150>	 quin si feriri video te, extemplo dolet.
<pl. poen.  151>	 Mihi quidem hercle. Immo mihi. Istuc mavelim.
<pl. poen.  152>	 sed quid nunc tibi vis? Cur ego apud te mentiar?
<pl. poen.  153>	 amo immodeste. Meae istuc scapulae sentiunt.
<pl. poen.  154>	 At ego hanc vicinam dico Adelphasium meam,
<pl. poen.  155>	 lenonis huius meretricem maiusculam.
<pl. poen.  156>	 Iam pridem equidem istuc ex te audivi. Differor
<pl. poen.  157>	 cupidine eius. sed lenone istoc Lyco,
<pl. poen.  158>	 illius domino, non lutumst lutulentius.
<pl. poen.  159>	 Vin tu illi nequam dare nunc? Cupio. Em me dato.
<pl. poen.  160>	 Abi dierectus. Dic mihi vero serio:
<pl. poen.  161>	 vin dare malum illi? Cupio. Em, eundem me dato:
<pl. poen.  162>	 utrumque faxo habebit, et nequam et malum.
<pl. poen.  163>	 Iocare. Vin tu illam hodie sine [damno et] dispendio
<pl. poen.  164>	 tuo tuam libertam facere? Cupio, Milphio.
<pl. poen.  165>	 Ego faciam ut facias. sunt tibi intus aurei
<pl. poen.  166>	 trecenti nummi Philippi? Sescenti quoque.
<pl. poen.  167>	 Satis sunt trecenti. Quid iis ? Tace.
<pl. poen.  168>	 totum lenonem tibi cum tota familia
<pl. poen.  169>	 dabo hodie dono. Qui id ? Iam scies.
<pl. poen.  170>	 tuos Collybiscus nunc in urbest vilicus;
<pl. poen.  171>	 eum hic non novit leno. satin intellegis?
<pl. poen.  172>	 Intellego hercle, sed quo evadas nescio.
<pl. poen.  173>	 Non scis? Non hercle. At ego iam faxo scies.
<pl. poen.  174>	 ei dabitur aurum, ut ad lenonem deferat
<pl. poen.  175>	 dicatque se peregrinum esse, ex alio oppido:
<pl. poen.  176>	 se amare velle atque obsequi animo suo;
<pl. poen.  177>	 locum sibi velle liberum praeberier,
<pl. poen.  178>	 ubi nequam faciat clam, ne quis sit arbiter.
<pl. poen.  179>	 leno ad se accipiet auri cupidus ilico:
<pl. poen.  180>	 celabit hominem et aurum. Consilium placet.
<pl. poen.  181>	 Rogato, servos veneritne ad eum tuos.
<pl. poen.  182>	 ille me censebit quaeri: continuo tibi
<pl. poen.  183>	 negabit. quid tu dubitas, quin extempulo
<pl. poen.  184>	 dupli tibi auri et hominis fur leno siet?
<pl. poen.  185>	 neque id unde efficiat habet: ubi in ius venerit,
<pl. poen.  186>	 addicet praetor familiam totam tibi.
<pl. poen.  187>	 ita decipiemus fovea lenonem Lycum.
<pl. poen.  188>	 Placet consilium. Immo etiam, ubi expolivero,
<pl. poen.  189>	 magis hoc tum demum dices: nunc etiam rudest.
<pl. poen.  190>	 Ego in aedem Veneris eo, nisi quid vis, Milphio.
<pl. poen.  191>	 Aphrodisia hodie sunt. Scio. Oculos volo
<pl. poen.  192>	 meos delectare munditiis meretriciis.
<pl. poen.  193>	 Hoc primum agamus quod consilium cepimus.
<pl. poen.  194>	 abeamus intro, ut Collybiscum vilicum
<pl. poen.  195>	 hanc perdoceamus ut ferat fallaciam.
<pl. poen.  196>	 Quamquam Cupido in corde vorsatur, tamen
<pl. poen.  197>	 tibi auscultabo.--- Faciam ut facto gaudeas.
<pl. poen.  198>	 inest amoris macula huic homini in pectore,
<pl. poen.  199>	 sine damno magno quae elui ne utiquam potest.
<pl. poen.  200>	 itaque hic scelestus est homo leno Lycus,
<pl. poen.  201>	 quoi iam infortuni intenta ballistast probe,
<pl. poen.  202>	 quam ego haud multo post mittam e ballistario.
<pl. poen.  203>	 sed Adelphasium eccam exit atque Anterastilis.
<pl. poen.  204>	 haec est prior, quae meum erum dementem facit.
<pl. poen.  205>	 sed evocabo. heus, i foras, Agorastocles,
<pl. poen.  206>	 si vis videre ludos iucundissimos.
<pl. poen.  207>	 Quid istuc tumultist, Milphio? Em amores tuos,
<pl. poen.  208>	 si vis spectare. O multa tibi di dent bona,
<pl. poen.  209>	 quom hoc mi optulisti tam lepidum spectaculum.
<pl. poen.  210>	 Negoti sibi qui volet vim parare,
<pl. poen.  211>	 navem et mulierem, haec duo comparato.
<pl. poen.  212>	 nam nullae magis res duae plus negoti
<pl. poen.  213>	 habent, forte si occeperis exornare,
<pl. poen.  214>	 [neque umquam satis hae duae res ornantur]
<pl. poen.  215>	 neque eis ulla ornandi satis satietas est.
<pl. poen.  216>	 atque haec, ut loquor, nunc domo docta dico.
<pl. poen.  217>	 nam nos usque ab aurora ad hoc quod diei est,
<pl. poen.  218>	 [postquam aurora inluxit, numquam concessamus]
<pl. poen.  219>	 ex industria ambae numquam concessamus
<pl. poen.  220>	 lavari aut fricari aut tergeri aut ornari,
<pl. poen.  221>	 poliri expoliri, pingi fingi; et una
<pl. poen.  222>	 binae singulis quae datae nobis ancillae,
<pl. poen.  223>	 eae nos lavando eluendo operam dederunt,
<pl. poen.  224>	 aggerundaque aqua sunt viri duo defessi.
<pl. poen.  225>	 apage sis, negoti quantum in muliere una est.
<pl. poen.  226>	 sed vero duae, sat scio, maxumo uni
<pl. poen.  227>	 poplo cuilubet plus satis dare potis sunt,
<pl. poen.  228>	 quae noctes diesque omni in aetate semper
<pl. poen.  229>	 ornantur, lavantur, tergentur, poliuntur.
<pl. poen.  230>	 postremo modus muliebris nullust: numquam
<pl. poen.  231>	 lavando et fricando scimus facere finem.
<pl. poen.  232>	 [nam quae lauta est nisi perculta est, meo quidem animo quasi inluta est.]
<pl. poen.  233>	 Miror equidem, soror, te istaec sic fabulari,
<pl. poen.  234>	 quae tam callida et docta sis et faceta.
<pl. poen.  235>	 nam quom sedulo munditer nos habemus,
<pl. poen.  236>	 vix aegreque amatorculos invenimus.
<pl. poen.  237>	 Ita est. verum hoc unum tamen cogitato:
<pl. poen.  238>	 modus omnibus rebus, soror, optimus est habitu.
<pl. poen.  239>	 nimia omnia nimium exhibent negoti hominibus ex se.
<pl. poen.  240>	 Soror, cogita, amabo, item nos perhiberi
<pl. poen.  241>	 quam si salsa muriatica esse autumantur:
<pl. poen.  242>	 [sine omni lepore et sine suavitate]
<pl. poen.  243>	 nisi multa aqua usque et diu macerantur,
<pl. poen.  244>	 olent, salsa sunt, tangere ut non velis.
<pl. poen.  245>	 item nos sumus
<pl. poen.  245a>	 [eius seminis mulieres sunt]
<pl. poen.  246>	 insulsae admodum atque invenustae
<pl. poen.  247>	 sine munditia et sumptu.
<pl. poen.  248>	 Coqua est haec quidem, Agorastocles, ut ego opinor:
<pl. poen.  249>	 scit, muriatica ut maceret. Quid ?
<pl. poen.  250>	 Soror, parce, amabo: sat est istuc alios
<pl. poen.  251>	 dicere nobis, ne nosmet in nostra etiam vitia loquamur.
<pl. poen.  252>	 Quiesco. Ergo amo te. sed hoc nunc responde
<pl. poen.  253>	 mihi: sunt hic omnia,
<pl. poen.  254>	 quae ad deum pacem oportet adesse? Omnia accuravi.
<pl. poen.  255>	 Diem pulchrum et celebrem et venustatis plenum,
<pl. poen.  256>	 dignum Venere pol, quoi sunt Aphrodisia hodie.
<pl. poen.  257>	 Ecquid gratiae, quom huc foras te evocavi?
<pl. poen.  258>	 iam num me decet donari
<pl. poen.  259>	 cado vini veteris? dic dare. nil respondes?
<pl. poen.  260>	 lingua huic excidit, ut ego opinor.
<pl. poen.  261>	 quid hic, malum, astans opstipuisti? Sine amem, ne opturba ac tace.
<pl. poen.  262>	 Taceo. Si tacuisses, iam istuc taceo non gnatum foret.
<pl. poen.  263>	 Eamus, mea soror. Eho amabo, quid illo nunc properas? Rogas?
<pl. poen.  264>	 quia erus nos apud aedem Veneris mantat. Maneat pol. mane.
<pl. poen.  265>	 turba est nunc apud aram. an te ibi vis inter istas versarier
<pl. poen.  266>	 prosedas, pistorum amicas, reliquias alicarias,
<pl. poen.  267>	 miseras schoeno delibutas servolicolas sordidas,
<pl. poen.  268>	 quae tibi olant stabulum statumque, sellam et sessibulum merum,
<pl. poen.  269>	 quas adeo hau quisquam umquam liber tetigit neque duxit domum,
<pl. poen.  270>	 servolorum sordidulorum scorta diobolaria?
<pl. poen.  271>	 I in malam crucem. tun audes etiam servos spernere,
<pl. poen.  272>	 propudium? quasi bella sit, quasi eampse reges ductitent,
<pl. poen.  273>	 monstrum mulieris, tantilla tanta verba funditat,
<pl. poen.  274>	 quoius ego nebulai cyatho septem noctes non emam.
<pl. poen.  275>	 Di immortales omnipotentes, quid est apud vos pulchrius?
<pl. poen.  276>	 quid habetis qui mage immortales vos credam esse quam ego siem,
<pl. poen.  277>	 qui haec tanta oculis bona concipio? nam Venus non est Venus:
<pl. poen.  278>	 hanc equidem Venerem venerabor, me ut amet posthac propitia.
<pl. poen.  279>	 Milphio, heus, ubi es? Assum apud te, eccum. At ego elixus sis volo.
<pl. poen.  280>	 Enim vero, ere, facis delicias. De tequidem haec didici omnia.
<pl. poen.  281>	 Etiamne ut ames eam quam numquam tetigeris? Nihil id quidemst:
<pl. poen.  282>	 deos quoque edepol et amo et metuo, quibus tamen abstineo manus.
<pl. poen.  283>	 Eu ecastor, quom ornatum aspicio nostrum ambarum, paenitet
<pl. poen.  284>	 exornatae ut simus. Immo vero sane commode;
<pl. poen.  285>	 nam pro erili et nostro quaestu satis bene ornatae sumus.
<pl. poen.  286>	 non enim potis est quaestus fieri, ni sumptus sequitur, scio,
<pl. poen.  287>	 et tamen quaestus non consistet, si eum sumptus superat, soror.
<pl. poen.  288>	 eo illud satiust, satis quod habitu, haud satis est quod plus quam sat est.
<pl. poen.  289>	 Ita me di ament, ut illa me amet malim quam di, Milphio.
<pl. poen.  290>	 nam illa mulier lapidem silicem subigere, ut se amet, potest.
<pl. poen.  291>	 Pol id quidem hau mentire, nam tu es lapide silice stultior,
<pl. poen.  292>	 qui hanc ames. At vide sis, cum illac numquam limavi caput.
<pl. poen.  293>	 Curram igitur aliquo ad piscinam aut ad lacum, limum petam.
<pl. poen.  294>	 Quid eo opust? Ego dicam: ut illi et tibi limem caput.
<pl. poen.  295>	 I in malam rem. Ibi sum equidem. Perdis. Taceo. At perpetuo volo.
<pl. poen.  296>	 Enim vero, ere, meo me lacessis ludo et delicias facis.
<pl. poen.  297>	 Satis nunc lepide ornatam credo, soror, te tibi viderier;
<pl. poen.  298>	 sed ubi exempla conferentur meretricum aliarum, ibi tibi
<pl. poen.  299>	 erit cordolium, si quam ornatam melius forte aspexeris.
<pl. poen.  300>	 Invidia in me numquam innatast neque malitia, mea soror.
<pl. poen.  301>	 bono med esse ingenio ornatam quam auro multo mavolo:
<pl. poen.  302>	 aurum, id fortuna invenitur, natura ingenium bonum.
<pl. poen.  303>	 [bonam ego quam beatam me esse nimio dici mavolo.]
<pl. poen.  304>	 meretricem pudorem gerere magis decet quam purpuram:
<pl. poen.  305>	 [magisque meretricem pudorem quam aurum gerere condecet.]
<pl. poen.  306>	 pulchrum ornatum turpes mores peius caeno conlinunt,
<pl. poen.  307>	 lepidi mores turpem ornatum facile factis comprobant.
<pl. poen.  308>	 Eho tu, vin tu facinus facere lepidum et festivom? Volo.
<pl. poen.  309>	 Potesne mi auscultare? Possum. Abi domum ac suspende te.
<pl. poen.  310>	 Quam ob rem? Quia iam numquam audibis verba tot tam suavia.
<pl. poen.  311>	 quid tibi opust vixisse? ausculta mihi modo ac suspende te.
<pl. poen.  312>	 Siquidem tu es mecum futurus pro uva passa pensilis.
<pl. poen.  313>	 At ego amo hanc. At ego esse et bibere. Eho tu, quid ais? Quid rogas?
<pl. poen.  314>	 Viden tu? pleni oculi sorderum qui erant, iam splendent mihi.
<pl. poen.  315>	 Immo etiam in medio oculo paullum sordest. Cedo sis dexteram.
<pl. poen.  316>	 Vt quidem tu huius oculos inlutis manibus tractes aut teras?
<pl. poen.  317>	 Nimia nos socordia hodie tenuit. Qua de re, obsecro?
<pl. poen.  318>	 Quia non iam dudum ante lucem ad aedem Veneris venimus,
<pl. poen.  319>	 primae ut inferremus ignem in aram. Aha, non factost opus:
<pl. poen.  320>	 quae habent nocturna ora, noctu sacruficatum ire occupant.
<pl. poen.  321>	 prius quam Venus expergiscatur, prius deproperant sedulo
<pl. poen.  322>	 sacruficare; nam vigilante Venere si veniant eae,
<pl. poen.  323>	 ita sunt turpes, credo ecastor Venerem ipsam e fano fugent.
<pl. poen.  324>	 Milphio. Edepol Milphionem miserum. quid nunc vis tibi?
<pl. poen.  325>	 Opsecro hercle, ut mulsa loquitur. Nil nisi laterculos,
<pl. poen.  326>	 sesumam papaveremque, triticum et frictas nuces.
<pl. poen.  327>	 Ecquid amare videor? Damnum, quod Mercurius minime amat.
<pl. poen.  328>	 Namque edepol lucrum amare nullum amatorem addecet.
<pl. poen.  329>	 Eamus, mea germana. Age sis, ut lubet. Sequere hac. Sequor.
<pl. poen.  330>	 Eunt hae. Quid si adeamus? Adeas. Primum prima salva sis,
<pl. poen.  331>	 et secunda tu secundo salve in pretio; tertia
<pl. poen.  332>	 salve extra pretium. Tum pol ego et oleum et operam perdidi.
<pl. poen.  333>	 Quo te agis? Egone? in aedem Veneris. Quid eo? Vt Venerem propitiem.
<pl. poen.  334>	 Eho, an irata est? propitia hercle est. vel ego pro illa spondeo.
<pl. poen.  335>	 quid tu ais? Quid mihi , opsecro? Aha, tam saeviter.
<pl. poen.  336>	 Mitte, amabo. Quid festinas? turba nunc illi est. Scio.
<pl. poen.  337>	 sunt illi aliae quas spectare ego, et me spectari volo.
<pl. poen.  338>	 Qui lubet spectare turpes, pulchram spectandam dare?
<pl. poen.  339>	 Quia apud aedem Veneris hodie est mercatus meretricius:
<pl. poen.  340>	 eo conveniunt mercatores, ibi ego me ostendi volo.
<pl. poen.  341>	 Invendibili merci oportet ultro emptorem adducere:
<pl. poen.  342>	 proba mers facile emptorem reperit, tam etsi in abstruso sitast.
<pl. poen.  343>	 quid ais tu? quando illi apud me mecum caput et corpus copulas? 
<pl. poen.  344>	 Quo die Orcus Acherunte mortuos amiserit.
<pl. poen.  345>	 Sunt mihi intus nescio quot nummi aurei lymphatici.
<pl. poen.  346>	 Deferto ad me, faxo actutum constiterit lymphaticum.
<pl. poen.  347>	 Bellula hercle. I dierecte in maxumam malam crucem.
<pl. poen.  348>	 Quam magis aspecto, tam magis est nimbata et nugae merae.
<pl. poen.  349>	 Segrega sermonem. taedet. Age, sustolle hoc amiculum.
<pl. poen.  350>	 Pura sum, comperce amabo me attrectare, Agorastocles.
<pl. poen.  351>	 Quid agam nunc? Si sapias, curam hanc facere compendi potes.
<pl. poen.  352>	 Quid? ego non te curem? quid ais, Milphio? Ecce odium meum.
<pl. poen.  353>	 quid me vis? Cur mi haec irata est? Cur haec irata est tibi?
<pl. poen.  354>	 cur ego id curem? namque istaec magis meast curatio. 
<pl. poen.  355>	 Iam hercle tu periisti, nisi illam mihi tam tranquillam facis
<pl. poen.  356>	 quam mare olimst, quom ibi alcedo pullos educit suos.
<pl. poen.  357>	 Quid faciam? Exora, blandire, expalpa. Faciam sedulo.
<pl. poen.  358>	 sed vide sis, ne tu oratorem hunc pugnis pectas postea.
<pl. poen.  359>	 Non faciam. Non aequos in me es, sed morare et male facis.
<pl. poen.  360>	 bene promittis multa ex multis: omnia in cassum cadunt.
<pl. poen.  361>	 liberare iuravisti me haud semel, sed centiens:
<pl. poen.  362>	 dum te exspecto, neque ego usquam aliam mihi paravi copiam
<pl. poen.  363>	 neque istuc usquam apparet; ita nunc servio nihilo minus.
<pl. poen.  364>	 i, soror. apscede tu a me. Perii. ecquid agis, Milphio?
<pl. poen.  365>	 Mea voluptas, mea delicia, mea vita, mea amoenitas,
<pl. poen.  366>	 meus ocellus, meum labellum, mea salus, meum savium,
<pl. poen.  367>	 meum mel, meum cor, mea colustra, meus molliculus caseus---
<pl. poen.  368>	 Mene ego illaec patiar praesente dici? discrucior miser,
<pl. poen.  369>	 nisi ego illum iubeo quadrigis cursim ad carnificem rapi.
<pl. poen.  370>	 Noli, amabo, suscensere ero meo, causa mea.
<pl. poen.  371>	 ego faxo, si non irata es, ninnium pro te dabit
<pl. poen.  372>	 atque te faciet ut sis civis Attica atque libera.
<pl. poen.  373>	 quin adire sinis? quin tibi qui bene volunt, bene vis item?
<pl. poen.  374>	 si ante quid mentitust, nunciam dehinc erit verax tibi.
<pl. poen.  375>	 sine te exorem, sine prehendam auriculis, sine dem savium.
<pl. poen.  376>	 Apscede hinc sis, sycophanta par ero. At scin quo modo?
<pl. poen.  377>	 iam hercle ego faciam ploratillum, nisi te facio propitiam,
<pl. poen.  378>	 atque hic ne me verberetillum faciat, nisi te propitio,
<pl. poen.  379>	 male formido: novi ego huius mores morosi malos.
<pl. poen.  380>	 quam ob rem amabo, mea voluptas, sine te hoc exorarier.
<pl. poen.  381>	 Non ego homo trioboli sum, nisi ego illi mastigiae
<pl. poen.  382>	 exturbo oculos atque dentes. em voluptatem tibi,
<pl. poen.  383>	 em mel, em cor, em labellum, em salutem, em savium.
<pl. poen.  384>	 Impias, ere, te: oratorem verberas. Iam istoc magis:
<pl. poen.  385>	 [etiam ocellum addam et labellum et linguam. Ecquid facies modi?
<pl. poen.  386>	 ] sicine ego te orare iussi? Quo modo ergo orem? Rogas?
<pl. poen.  387>	 sic enim diceres, sceleste: huius voluptas, te opsecro,
<pl. poen.  388>	 huius mel, huius cor, huius labellum, huius lingua, huius savium,
<pl. poen.  389>	 huius delicia, huius salus amoena, huius festivitas:
<pl. poen.  390>	 [huius colustra, huius dulciculus caseus, mastigia,
<pl. poen.  390a>	 huius cor, huius studium, huius savium, mastigia]
<pl. poen.  391>	 omnia illa, quae dicebas tua, esse ea memorares mea.
<pl. poen.  392>	 Opsecro hercle te, voluptas huius atque odium meum,
<pl. poen.  393>	 huius amica mammeata, mea inimica et malevola,
<pl. poen.  394>	 oculus huius, lippitudo mea, mel huius, fel meum,
<pl. poen.  395>	 ut tu huic irata ne sis aut, si id fieri non potest,
<pl. poen.  396>	 capias restim ac te suspendas cum ero et vostra familia.
<pl. poen.  397>	 nam mihi iam video propter te victitandum sorbilo,
<pl. poen.  398>	 itaque iam quasi ostreatum tergum ulceribus gestito
<pl. poen.  399>	 propter amorem vestrum. Amabo, men prohibere postulas
<pl. poen.  400>	 ne te verberet magis quam ne mendax me advorsum siet?
<pl. poen.  401>	 Aliquid huic responde, amabo, commode, ne incommodus
<pl. poen.  402>	 nobis sit. nam detinet nos de nostro negotio.
<pl. poen.  403>	 Verum. etiam tibi hanc amittam noxiam unam, Agorastocles.
<pl. poen.  404>	 non sum irata. Non es? Non sum. Da ergo, ut credam, savium.
<pl. poen.  405>	 Mox dabo, quom ab re divina rediero. I ergo strenue.
<pl. poen.  406>	 Sequere me, soror. Atque audin etiam? Veneri dicito
<pl. poen.  407>	 multam meis verbis salutem. Dicam. Atque hoc audi. Quid est?
<pl. poen.  408>	 Paucis verbis rem divinam facito. atque audin? respice.
<pl. poen.  409>	 respexit. idem edepol Venerem credo facturam tibi.
<pl. poen.  410>	 quid nunc mi es auctor, Milphio? Vt me verberes
<pl. poen.  411>	 atque auctionem facias: nam impunissume
<pl. poen.  412>	 tibi quidem hercle vendere hasce aedis licet.
<pl. poen.  413>	 Quid iam? Maiorem partem in ore habitas meo.
<pl. poen.  414>	 Supersede istis verbis. Quid nunc vis tibi?
<pl. poen.  415>	 Trecentos Philippos Collybisco vilico
<pl. poen.  416>	 dedi dudum, prius quam me evocavisti foras.
<pl. poen.  417>	 nunc opsecro te, Milphio, hanc per dexteram
<pl. poen.  418>	 perque hanc sororem laevam perque oculos tuos
<pl. poen.  419>	 [perque meos amores perque Adelphasium meam]
<pl. poen.  420>	 perque tuam libertatem--- Em nunc nihil opsecras.
<pl. poen.  421>	 Mi Milphidisce, mea commoditas, mea salus,
<pl. poen.  422>	 fac quod facturum te esse promisti mihi,
<pl. poen.  423>	 ut ego hunc lenonem perdam. Perfacile id quidemst.
<pl. poen.  424>	 i, adduce testis tecum; ego intus interim
<pl. poen.  425>	 iam et ornamentis meis et sycophantiis
<pl. poen.  426>	 tuom exornabo vilicum. propera atque abi.
<pl. poen.  427>	 Fugio. Meum est istuc magis officium quam tuom.
<pl. poen.  428>	 Egone egone, si istuc lepide ecfexis--- I modo.
<pl. poen.  429>	 Vt non ego te hodie--- Abi modo. Emittam manu---
<pl. poen.  430>	 I modo. Non hercle meream. Oh--- Vah--- Abi modo.
<pl. poen.  431>	 Quantum Acheruntest mortuorum. Etiamne abis?
<pl. poen.  432>	 Neque quantum aquaist in mari. Abiturun es?
<pl. poen.  433>	 Neque nubes omnes quantumst. Pergin pergere?
<pl. poen.  434>	 Neque stellae in caelo. Pergin auris tundere?
<pl. poen.  435>	 Neque hoc neque illud neque---enim vero serio---
<pl. poen.  436>	 neque---hercle vero---quid opust verbis? quippini?
<pl. poen.  437>	 quod uno verbo---dicere hic quidvis licet,
<pl. poen.  438>	 neque---hercle vero serio, scin quomodo?
<pl. poen.  439>	 ita me di amabunt, vin bona dicam fide,
<pl. poen.  440>	 quod hic inter nos liceat? ita me Iuppiter,
<pl. poen.  441>	 scin quam videtur? credin quod ego fabuler?
<pl. poen.  442>	 Si nequeo facere ut abeas, egomet abiero;
<pl. poen.  443>	 nam isti quidem hercle orationi Oedipo
<pl. poen.  444>	 opust coniectore, qui Sphingi interpres fuit.---
<pl. poen.  445>	 Illic hinc iratus abiit. nunc mihi cautio est,
<pl. poen.  446>	 ne meamet culpa meo amori obiexim moram.
<pl. poen.  447>	 ibo atque arcessam testis, quando Amor iubet
<pl. poen.  448>	 me oboedientem esse servo liberum.---
<pl. poen.  449>	 Di illum infelicent omnes, qui post hunc diem
<pl. poen.  450>	 leno ullam Veneri umquam immolarit hostiam
<pl. poen.  451>	 quive ullum turis granum sacruficaverit.
<pl. poen.  452>	 nam ego hodie infelix dis meis iratissumis
<pl. poen.  453>	 sex immolavi agnos, nec potui tamen
<pl. poen.  454>	 propitiam Venerem facere uti esset mihi.
<pl. poen.  455>	 quoniam litare nequeo, abii illim ilico
<pl. poen.  456>	 iratus, votui exta prosicarier;
<pl. poen.  457a>	 [neque ea poricere volui, quoniam non bona
<pl. poen.  457b>	 haruspex dixit: deam esse indignam credidi.]
<pl. poen.  457>	 eo pacto avarae Veneri pulchre adii manum.
<pl. poen.  458>	 quando id quod sat erat satis habere noluit,
<pl. poen.  459>	 ego pausam feci. sic ago, sic me decet.
<pl. poen.  460>	 ego faxo posthac di deaeque ceteri
<pl. poen.  461>	 contentiores mage erunt atque avidi minus,
<pl. poen.  462>	 quom scibunt, Veneri ut adierit leno manum.
<pl. poen.  463>	 condigne haruspex, non homo trioboli,
<pl. poen.  464>	 omnibus in extis aibat portendi mihi
<pl. poen.  465>	 malum damnumque et deos esse iratos mihi.
<pl. poen.  466>	 quid ei divini aut humani aequomst credere?
<pl. poen.  467>	 mina mihi argenti dono postilla datast.
<pl. poen.  468>	 sed quaeso, ubi nam illic restitit miles modo,
<pl. poen.  469>	 qui hanc mihi donavit, quem ego vocavi ad prandium?
<pl. poen.  470>	 sed eccum incedit. Ita ut occepi dicere,
<pl. poen.  471>	 lenulle, de illa pugna Pentetronica,
<pl. poen.  472>	 quom sexaginta milia hominum uno die
<pl. poen.  473>	 volaticorum manibus occidi meis.
<pl. poen.  474>	 Volaticorum hominum? Ita dico quidem.
<pl. poen.  475>	 An, opsecro, usquam sunt homines volatici?
<pl. poen.  476>	 Fuere. verum ego interfeci. Quo modo
<pl. poen.  477>	 potuisti? Dicam. viscum legioni dedi
<pl. poen.  478>	 fundasque; eo praesternebant folia farferi.
<pl. poen.  479>	 Quoi rei? Ad fundas viscus ne adhaeresceret.
<pl. poen.  480>	 Perge. optume hercle perieras. quid postea?
<pl. poen.  481>	 In fundas visci indebant grandiculos globos,
<pl. poen.  482>	 eo illos volantis iussi funditarier.
<pl. poen.  483>	 quid multa verba? quemquem visco offenderant,
<pl. poen.  484-485>	 tam crebri ad terram accidebant quam pira.
<pl. poen.  486>	 ut quisque acciderat, eum necabam ilico
<pl. poen.  487>	 per cerebrum pinna sua sibi, quasi turturem.
<pl. poen.  488>	 Si hercle istuc umquam factum est, tum me Iuppiter
<pl. poen.  489>	 faciat ut semper sacruficem nec umquam litem.
<pl. poen.  490>	 An mi haec non credis? Credo, ut mi aequomst credier.
<pl. poen.  491>	 age eamus intro. Dum exta referuntur, volo
<pl. poen.  492>	 narrare tibi etiam unam pugnam. Nil moror.
<pl. poen.  493>	 Ausculta. Non hercle auscultabo. Quo modo?
<pl. poen.  494>	 colaphis quidem hercle tuom iam dilidam caput,
<pl. poen.  495>	 nisi aut auscultas aut is in malam crucem.
<pl. poen.  496>	 Malam crucem ibo potius. Certumnest tibi?
<pl. poen.  497>	 Certum. Tum tu igitur die bono Aphrodisiis
<pl. poen.  498>	 addice tuam mihi meretricem minusculam.
<pl. poen.  499>	 Ita res divina mihi fuit: res serias
<pl. poen.  500>	 omnis extollo ex hoc die in alium diem.
<pl. poen.  501>	 Profestos festos habeam decretum est mihi.
<pl. poen.  502>	 Nunc hinc eamus intro. sequere hac me.--- Seqor.
<pl. poen.  503>	 in hunc diem iam tuos sum mercennarius.---
<pl. poen.  504>	 Ita me di ament, tardo amico nihil est quicquam inaequius,
<pl. poen.  505>	 praesertim homini amanti, qui quidquid agit properat omnia.
<pl. poen.  506>	 sicut ego hos duco advocatos, homines spissigradissimos,
<pl. poen.  507>	 tardiores quam corbitae sunt in tranquillo mari.
<pl. poen.  508>	 atque equidem hercle dedita opera amicos fugitavi senes:
<pl. poen.  509>	 scibam aetate tardiores, metui meo amori moram.
<pl. poen.  510>	 nequiquam hos procos mi elegi loripedis, tardissimos.
<pl. poen.  511>	 quin si ituri hodie estis, ite, aut ite hinc in malam crucem.
<pl. poen.  512>	 sicine oportet ire amicos homini amanti operam datum?
<pl. poen.  513>	 nam iste quidem gradus succretust cribro pollinario,
<pl. poen.  514>	 nisi cum pedicis condidicistis istoc grassari gradu.
<pl. poen.  515>	 Heus tu, quamquam nos videmur tibi plebeii et pauperes,
<pl. poen.  516>	 si nec recte dicis nobis, dives de summo loco,
<pl. poen.  517>	 divitem audacter solemus mactare infortunio.
<pl. poen.  518>	 nec tibi nos obnoxii [sumus] istuc, quid tu ames aut oderis:
<pl. poen.  519>	 quom argentum pro capite dedimus, nostrum dedimus, non tuom;
<pl. poen.  520>	 liberos nos esse oportet. nos te nihili pendimus,
<pl. poen.  521>	 ne tuo nos amori servos [tuos] esse addictos censeas.
<pl. poen.  522>	 liberos homines per urbem modico magis par est gradu
<pl. poen.  523>	 ire, servile esse duco festinantem currere.
<pl. poen.  524>	 praesertim in re populi placida atque interfectis hostibus
<pl. poen.  525>	 non decet tumultuari. sed si properabas magis,
<pl. poen.  526>	 pridie nos te advocatos huc duxisse oportuit.
<pl. poen.  527>	 ne tu opinere, haud quisquam hodie nostrum curret per vias,
<pl. poen.  528>	 neque nos populus pro cerritis insectabit lapidibus.
<pl. poen.  529>	 At si ad prandium me in aedem vos dixissem ducere,
<pl. poen.  530>	 vinceretis cervom cursu vel gralatorem gradu;
<pl. poen.  531>	 nunc vos quia mihi advocatos dixi et testis ducere,
<pl. poen.  532>	 podagrosi estis ac vicistis cochleam tarditudine.
<pl. poen.  533>	 An vero non iusta causa est, quor curratur celeriter
<pl. poen.  534>	 ubi bibas, edas de alieno quantum velis usque ad fatim,
<pl. poen.  535>	 quod tu invitus numquam reddas domino, de quoio ederis?
<pl. poen.  536>	 sed tamen cum eo cum quiqui, quamquam sumus pauperculi,
<pl. poen.  537>	 est domi quod edimus, ne nos tam contemptim conteras.
<pl. poen.  538>	 quidquid est pauxillulum illuc, nostrum id omne, non tuomst,
<pl. poen.  539>	 neque nos quemquam flagitamus neque nos quisquam flagitat.
<pl. poen.  540>	 tua causa nemo nostrorumst suos rupturus ramites.
<pl. poen.  541>	 Nimis iracundi estis: equidem haec vobis dixi per iocum.
<pl. poen.  542>	 Per iocum itidem dictum habeto quae nos tibi respondimus.
<pl. poen.  543>	 [Obsecro hercle, operam celocem hanc mihi, ne corbitam date;
<pl. poen.  544>	 attrepidate saltem, nam vos adproperare haud postulo.
<pl. poen.  545>	 Si quid tu placide otioseque agere vis, operam damus;
<pl. poen.  546>	 si properas, cursores meliust te advocatos ducere.]
<pl. poen.  547>	 Scitis rem, narravi vobis quod vestra opera mi opus siet,
<pl. poen.  548>	 de lenone hoc, qui me amantem ludificatur tam diu,
<pl. poen.  549>	 ei paratae ut sint insidiae de auro et de servo meo.
<pl. poen.  550>	 Omnia istaec scimus iam nos, si hi spectatores sciant;
<pl. poen.  551>	 horunc hic nunc causa haec agitur spectatorum fabula:
<pl. poen.  552>	 hos te satius est docere, ut, quando agas, quid agas sciant.
<pl. poen.  553>	 nos tu ne curassis: scimus rem omnem, quippe omnes simul
<pl. poen.  554>	 didicimus tecum una, ut respondere possemus tibi.
<pl. poen.  555>	 Ita profecto est. sed agite igitur, ut sciam vos scire rem,
<pl. poen.  556>	 expedite [et] mihi quae vobis dudum dixi dicite.
<pl. poen.  557>	 Itane? temptas an sciamus? non meminisse nos ,
<pl. poen.  558>	 quo modo trecentos Philippos Collybisco vilico
<pl. poen.  559>	 dederis, quos deferret huc ad lenonem inimicum tuom,
<pl. poen.  560>	 [isque] se ut assimularet peregrinum esse aliunde ex alio oppido?
<pl. poen.  561>	 ubi is detulerit, tu eo quaesitum servom advenies tuom
<pl. poen.  562>	 cum pecunia. Meministis memoriter, servastis me.
<pl. poen.  563>	 Ille negabit: Milphionem quaeri censebit tuom;
<pl. poen.  564>	 id duplicabit omne furtum. leno addicetur tibi.
<pl. poen.  565>	 ad eam rem nos esse testis vis tibi. Tenetis rem.
<pl. poen.  566>	 Vix quidem hercle, ita pauxilla est, digitulis primoribus.
<pl. poen.  567>	 [Hoc cito et cursim est agendum. propera iam quantum potest.
<pl. poen.  568>	 Bene vale igitur. te advocatos meliust celeris ducere;
<pl. poen.  569>	 tardi sumus nos. Optime itis, pessime hercle dicitis.
<pl. poen.  570>	 quin etiam deciderint vobis femina in talos velim.
<pl. poen.  571>	 At edepol nos tibi in lumbos linguam atque oculos in solum.
<pl. poen.  572>	 Heia, hau vostrumst iracundos esse, quod dixi ioco.
<pl. poen.  573>	 Nec tuom quidem est amicis per iocum iniuste loqui.
<pl. poen.  574>	 Mittite istaec. quid velim vos, scitis. Callemus probe:
<pl. poen.  575>	 lenonem ut periurum perdas, id studes. Tenetis rem.]
<pl. poen.  576>	 euge, opportune egrediuntur Milphio una et vilicus.
<pl. poen.  577>	 basilice exornatus incedit et fabre ad fallaciam.
<pl. poen.  578>	 Iam tenes praecepta in corde? Pulchre. Vide sis calleas.
<pl. poen.  579>	 Quid opust verbis? callum aprugnum callere aeque non sinam.
<pl. poen.  580>	 Fac modo ut condocta tibi sint dicta ad hanc fallaciam.
<pl. poen.  581>	 Quin edepol condoctior sum, quam tragoedi aut comici.
<pl. poen.  582>	 Probus homost. Adeamus propius. Adsunt testes? Tot quidem.
<pl. poen.  583>	 Non potuisti adducere homines magis ad hanc rem idoneos.
<pl. poen.  584>	 nam istorum nullus nefastust: comitiales sunt meri;
<pl. poen.  585>	 ibi habitant, ibi eos conspicias quam praetorem saepius.
<pl. poen.  586>	 hodie iuris coctiores non sunt qui lites creant,
<pl. poen.  587>	 quam hi sunt, qui si nihil est quicum litigent, lites emunt.
<pl. poen.  588>	 Di te perdant. Vos quidem hercle---cum eo cum quiqui tamen
<pl. poen.  589>	 et bene et benigne facitis, quom ero amanti operam datis.
<pl. poen.  590>	 sed isti iam sciunt, negoti quid sit? Omne in ordine.
<pl. poen.  591>	 Tum vos animum advortite igitur. hunc vos lenonem Lycum
<pl. poen.  592>	 novistis? Facile. At pol ego eum, qua sit facie, nescio.
<pl. poen.  593>	 eum mihi volo demonstretis hominem. Nos curabimus.
<pl. poen.  594>	 satis praeceptumst. Hic trecentos nummos numeratos habet.
<pl. poen.  595>	 Ergo nos inspicere oportet istuc aurum, Agorastocles,
<pl. poen.  596>	 ut sciamus quid dicamus mox pro testimonio.
<pl. poen.  597>	 Agite, inspicite. Aurum est profecto hoc, spectatores, comicum:
<pl. poen.  598>	 macerato hoc pingues fiunt auro in barbaria boves;
<pl. poen.  599>	 verum ad hanc rem agundam Philippum est: ita nos adsimulabimus.
<pl. poen.  600>	 Sed ita adsimulatote quasi ego sim peregrinus. Scilicet,
<pl. poen.  601>	 et quidem quasi tu nobiscum adveniens hodie oraveris,
<pl. poen.  602>	 liberum ut commostraremus tibi locum et voluptarium,
<pl. poen.  603>	 ubi ames, potes, pergraecere. Eu, edepol mortales malos.
<pl. poen.  604>	 Ego enim docui. Quis te porro? Agite intro abite, Agorastocles,
<pl. poen.  605>	 ne hic vos mecum conspicetur leno neu fallaciae
<pl. poen.  606>	 praepedimentum obiciatur. Hic homo sapienter sapit.
<pl. poen.  607>	 facite quod iubet. Abeamus. sed vos--- Satis dictumst. abi.
<pl. poen.  608>	 Abeo. Quaeso, di immortales, quin abis? Abeo.--- Sapis.
<pl. poen.  608a>	 St,
<pl. poen.  609>	 tace. Quid est? Fores hae fecerunt magnum flagitium modo.
<pl. poen.  610>	 Quid id est flagiti? Crepuerunt clare. Di te perduint.
<pl. poen.  611>	 pone nos recede. Fiat. Nos priores ibimus.
<pl. poen.  612>	 Faciunt scurrae quod consuerunt: pone sese homines locant.
<pl. poen.  613>	 Illic homo est, qui egreditur, leno. Bonus est, nam similis malist.
<pl. poen.  614>	 iam nunc ego illi egredienti sanguinem exsugam procul.
<pl. poen.  615>	 Iam ego istuc revortar, miles: convivas volo
<pl. poen.  616>	 reperire nobis commodos, qui una sient;
<pl. poen.  617>	 interibi attulerint exta, atque eadem mulieres
<pl. poen.  618>	 iam ab re divina credo apparebunt domi.
<pl. poen.  619>	 sed quid huc tantum hominum incedunt? ecquidnam adferunt?
<pl. poen.  620>	 et ille chlamydatus quisnam est, qui sequitur procul?
<pl. poen.  621>	 Aetoli cives te salutamus, Lyce,
<pl. poen.  622>	 quamquam hanc salutem ferimus inviti tibi.
<pl. poen.  623>	 Fortunati omnes sitis, quod certo scio
<pl. poen.  624>	 nec fore nec fortunam id situram fieri.
<pl. poen.  625>	 Istic est thensaurus stultis in lingua situs,
<pl. poen.  626>	 ut quaestui habeant male loqui melioribus.
<pl. poen.  627>	 Viam qui nescit, qua deveniat ad mare,
<pl. poen.  628>	 eum oportet amnem quaerere comitem sibi.
<pl. poen.  629>	 ego male loquendi vobis nescivi viam:
<pl. poen.  630>	 nunc vos mihi amnes estis; vos certum est sequi:
<pl. poen.  631>	 si bene dicetis, vostra ripa vos sequar,
<pl. poen.  632>	 si male dicetis, vostro gradiar limite.
<pl. poen.  633>	 Malo bene facere tantundemst periculum
<pl. poen.  634>	 quantum bono male facere. Qui vero? Scies.
<pl. poen.  635>	 malo si quid bene facias, [id] beneficium interit;
<pl. poen.  636>	 bono si quid male facias, aetatem expetit.
<pl. poen.  637>	 Facete dictum. sed quid istuc ad me attinet?
<pl. poen.  638>	 Quia nos honoris tui causa ad te venimus,
<pl. poen.  639>	 quamquam bene volumus leniter lenonibus.
<pl. poen.  640>	 Si quid boni adportatis, habeo gratiam.
<pl. poen.  641>	 Boni de nostro tibi nec ferimus nec damus
<pl. poen.  642>	 neque pollicemur, neque adeo volumus datum.
<pl. poen.  643>	 Credo hercle vobis: ita vestra est benignitas.
<pl. poen.  644>	 sed quid nunc voltis? Hunc chlamydatum quem vides,
<pl. poen.  645>	 ei Mars iratust. Capiti vestro istuc quidem.
<pl. poen.  646>	 Nunc hunc, Lyce, ad te diripiundum adducimus.
<pl. poen.  647>	 Cum praeda hic hodie incedet venator domum:
<pl. poen.  648>	 canes compellunt in plagas lepide lupum.
<pl. poen.  649>	 Quis hic est? Nescimus nos quidem istum qui siet;
<pl. poen.  650>	 nisi dudum mane ut ad portum processimus,
<pl. poen.  651>	 atque istum e navi exeuntem oneraria
<pl. poen.  652>	 videmus. adiit ad nos extemplo exiens;
<pl. poen.  653>	 salutat, respondemus. Mortalis malos,
<pl. poen.  654>	 ut ingrediuntur docte in sycophantiam.
<pl. poen.  655>	 Quid deinde? Sermonem ibi nobiscum copulat.
<pl. poen.  656>	 ait se peregrinum esse huius ignarum oppidi;
<pl. poen.  657>	 locum sibi velle liberum praeberier,
<pl. poen.  658>	 ubi nequam faciat. nos hominem ad te adduximus.
<pl. poen.  659>	 tu si te di amant, agere tuam rem occasiost.
<pl. poen.  660>	 Itane? Ille est cupiens, aurum habet. Praeda haec meast.
<pl. poen.  661>	 Potare, amare volt. Locum lepidum dabo.
<pl. poen.  662>	 At enim hic clam furtim esse volt, ne quis sciat
<pl. poen.  663>	 neve arbiter sit. nam hic latro in Sparta fuit,
<pl. poen.  664>	 ut quidem ipse nobis dixit, apud regem Attalum;
<pl. poen.  665>	 inde huc aufugit, quoniam capitur oppidum.
<pl. poen.  666>	 Nimis lepide de latrone, de Sparta optume.
<pl. poen.  667>	 Di deaeque vobis multa bona dent, quom mihi
<pl. poen.  668>	 et bene praecipitis et bonam praedam datis.
<pl. poen.  669>	 Immo ut ipse nobis dixit, quo accures magis,
<pl. poen.  670>	 trecentos nummos Philippos portat praesidi.
<pl. poen.  671>	 Rex sum, si ego illum hodie ad me hominem adlexero.
<pl. poen.  672>	 Quin hic quidem tuos est. Opsecro hercle hortamini,
<pl. poen.  673>	 ut devortatur ad me in hospitium optumum.
<pl. poen.  674>	 Neque nos hortari neque dehortari decet
<pl. poen.  675>	 hominem peregrinum: tuam rem tu ages, si sapis.
<pl. poen.  676>	 nos tibi palumbem ad aream usque adduximus:
<pl. poen.  677>	 nunc te illum meliust capere, si captum esse vis.
<pl. poen.  678>	 Iamne itis? quid quod vobis mandavi, hospites?
<pl. poen.  679>	 Cum illoc te meliust tuam rem, adulescens, loqui:
<pl. poen.  680>	 illic est ad istas res probus, quas quaeritas.
<pl. poen.  681>	 Videre equidem vos vellem, quom huic aurum darem.
<pl. poen.  682>	 Illinc procul nos istuc inspectabimus.
<pl. poen.  683>	 Bonam dedistis mihi operam. It ad me lucrum.
<pl. poen.  684>	 Illud quidem quorsum asinus caedit calcibus.
<pl. poen.  685>	 Blande hominem compellabo. hospes hospitem
<pl. poen.  686>	 salutat. salvom te advenire gaudeo.
<pl. poen.  687>	 Multa tibi di dent bona, quom me salvom esse vis.
<pl. poen.  688>	 Hospitium te aiunt quaeritare. Quaerito.
<pl. poen.  689>	 Ita illi dixerunt, qui hinc a me abierunt modo,
<pl. poen.  690>	 te quaeritare a muscis. Minime gentium.
<pl. poen.  691>	 Quid ita? Quia a muscis si mi hospitium quaererem,
<pl. poen.  692>	 adveniens irem in carcerem recta via.
<pl. poen.  693>	 ego id quaero hospitium, ubi ego curer mollius,
<pl. poen.  694>	 quam regi Antiocho oculi curari solent.
<pl. poen.  695>	 Edepol ne tibi illud possum festivom dare,
<pl. poen.  696>	 siquidem potes esse te pati in lepido loco,
<pl. poen.  697>	 in lecto lepide strato lepidam mulierem
<pl. poen.  698>	 complexum contrectare. Is, leno, viam.
<pl. poen.  699>	 Vbi tu Leucadio, Lesbio, Thasio, Chio,
<pl. poen.  700>	 vetustate vino edentulo aetatem inriges;
<pl. poen.  701>	 ibi ego te replebo usque unguentum geumatis,
<pl. poen.  702>	 quid multa verba? faciam, ubi tu laveris,
<pl. poen.  703>	 ibi ut balneator faciat unguentariam.
<pl. poen.  704>	 sed haec latrocinantur, quae ego dixi, omnia.
<pl. poen.  705>	 Quid ita? Quia aurum poscunt praesentarium.
<pl. poen.  706>	 Quin hercle accipere tu non mavis quam ego dare.
<pl. poen.  707>	 Quid si evocemus huc foras Agorastoclem,
<pl. poen.  708>	 ut ipsus testis sit sibi certissumus?
<pl. poen.  709>	 heus tu, qui furem captas, egredere ocius,
<pl. poen.  710>	 ut tute inspectes aurum lenoni dari.
<pl. poen.  711>	 Quid est? quid voltis, testes? Specta ad dexteram.
<pl. poen.  712>	 tuos servos aurum ipsi lenoni dabit.
<pl. poen.  713>	 Age, accipe hoc sis: hic sunt numerati aurei
<pl. poen.  714>	 trecenti nummi, qui vocantur Philippei.
<pl. poen.  715>	 hinc me procura; propere hosce apsumi volo.
<pl. poen.  716>	 Edepol fecisti prodigum promum tibi.
<pl. poen.  717>	 age, eamus intro. Te sequor. Age, age, ambula,
<pl. poen.  718>	 ibi, quae reliqua, alia fabulabimur.
<pl. poen.  719>	 Eadem narrabo tibi res Spartiaticas.
<pl. poen.  720>	 Quin sequere me ergo.--- Abduc intro. addictum tenes.---
<pl. poen.  721>	 Quid nunc mi auctores estis? Vt frugi sies.
<pl. poen.  722>	 Quid si animus esse non sinit? Esto ut sinit.
<pl. poen.  723>	 Vidistis, leno quom aurum accepit? Vidimus.
<pl. poen.  724>	 Eum vos meum esse servom scitis? Scivimus.
<pl. poen.  725>	 Rem adversus populi saepe leges? Scivimus.
<pl. poen.  726>	 Em istaec volo ergo vos commeminisse omnia,
<pl. poen.  727>	 mox quom ad praetorem usus veniet. Meminimus.
<pl. poen.  728>	 Quid si recenti re aedis pultem? Censeo.
<pl. poen.  729>	 Si pultem, non recludet? Panem frangito.
<pl. poen.  730>	 Si exierit leno, quid tum? hominem interrogem,
<pl. poen.  731>	 meus servos ad eum veneritne? Quippini?
<pl. poen.  732>	 [Cum auri ducentis nummis Philippis? Quippini?
<pl. poen.  733>	 Ibi extemplo leno errabit. Qua de re? Rogas?
<pl. poen.  734>	 quia centum nummis minus dicetur. Bene putas.
<pl. poen.  735>	 Alium censebit quaeritari. Scilicet.]
<pl. poen.  736>	 Extemplo denegabit. Iuratus quidem.
<pl. poen.  737>	 Homo furti sese adstringet. Hau dubium id quidemst.
<pl. poen.  738>	 Quantum quantum ad eum erit delatum. Quippini?
<pl. poen.  739>	 Diespiter vos perduit. Te quippini?
<pl. poen.  740>	 Ibo et pultabo ianuam iam. Quippini?
<pl. poen.  741>	 Tacendi tempus est, nam crepuerunt fores.
<pl. poen.  742>	 foras egrediri video lenonem Lycum.
<pl. poen.  743>	 adeste quaeso. Quippini? si voles
<pl. poen.  744>	 operire capita, ne nos leno noverit,
<pl. poen.  745>	 qui illi malae rei tantae fuimus inlices.
<pl. poen.  746>	 Suspendant omnes nunciam se haruspices,
<pl. poen.  747>	 quam ego illis posthac quod loquantur creduam,
<pl. poen.  748>	 qui in re divina dudum dicebant mihi
<pl. poen.  749>	 malum damnumque maximum portendier:
<pl. poen.  750>	 is explicavi meam rem postilla lucro.
<pl. poen.  751>	 Salvos sis, leno. Di te ament, Agorastocles.
<pl. poen.  752>	 Magis me benigne nunc salutas quam antidhac.
<pl. poen.  753>	 Tranquillitas evenit, quasi navi in mari:
<pl. poen.  754>	 utquomque est ventus, exim velum vortitur.
<pl. poen.  755>	 Valeant apud te quos volo; atque haud te volo.
<pl. poen.  756>	 Valent ut postulatumst, verum non tibi.
<pl. poen.  757>	 Mitte ad me, si audes, hodie Adelphasium tuam,
<pl. poen.  758>	 die festo celebri nobilique Aphrodisiis.
<pl. poen.  759>	 Calidum prandisti prandium hodie? dic mihi.
<pl. poen.  760>	 Quid iam? Quia os nunc frigefactas, quom rogas.
<pl. poen.  761>	 Hoc age sis, leno. servom esse audivi meum
<pl. poen.  762>	 apud te. Apud me? numquam factum reperies.
<pl. poen.  763>	 Mentire. nam ad te venit aurumque attulit.
<pl. poen.  764>	 ita mihi renuntiatumst, quibus credo satis.
<pl. poen.  765>	 Malus es, captatum me advenis cum testibus.
<pl. poen.  766>	 tuorum apud me nemost nec quicquam tui.
<pl. poen.  767>	 Mementote illud, advocati. Meminimus.
<pl. poen.  768>	 Hahahae, iam teneo quid sit, perspexi modo.
<pl. poen.  769>	 hi qui illum dudum conciliaverunt mihi
<pl. poen.  770>	 peregrinum Spartanum, id nunc his cerebrum uritur,
<pl. poen.  771>	 me esse hos trecentos Philippos facturum lucri.
<pl. poen.  772>	 nunc hunc inimicum quia esse sciverunt mihi,
<pl. poen.  773>	 eum adlegarunt, suom qui servom diceret
<pl. poen.  774>	 cum auro esse apud me; compositast fallacia,
<pl. poen.  775>	 ut eo me privent atque inter se dividant.
<pl. poen.  776>	 lupo agnum eripere postulant. nugas agunt.
<pl. poen.  777>	 Negasne apud te esse aurum, nec servom meum?
<pl. poen.  778>	 Nego: et negando, si quid refert, ravio.
<pl. poen.  779>	 Periisti, leno. nam istest huius vilicus
<pl. poen.  780>	 quem tibi nos esse Spartiatam diximus,
<pl. poen.  781>	 qui ad te trecentos Philippeos modo detulit.
<pl. poen.  782>	 idque in istoc adeo aurum inest marsuppio.
<pl. poen.  783>	 Vae vostrae aetati. Id quidem in mundo est tuae.
<pl. poen.  784>	 Age omitte actutum, furcifer, marsuppium:
<pl. poen.  785>	 manifesto fur es mihi. quaeso hercle, operam date,
<pl. poen.  786>	 dum me videatis servom ab hoc abducere.---
<pl. poen.  787>	 Nunc pol ego perii certo, haud arbitrario.
<pl. poen.  788>	 consulto hoc factum est, mihi ut insidiae fierent.
<pl. poen.  789>	 sed quid ego dubito fugere hinc in malam crucem,
<pl. poen.  790>	 prius quam hinc optorto collo ad praetorem trahor?
<pl. poen.  791>	 eheu, quom ego habui hariolos haruspices;
<pl. poen.  792>	 qui si quid bene promittunt, perspisso evenit,
<pl. poen.  793>	 id quod mali promittunt, praesentarium est.
<pl. poen.  794>	 nunc ibo, amicos consulam, quo me modo
<pl. poen.  795>	 suspendere aequom censeant potissimum.---
<pl. poen.  796>	 Age tu progredere, ut [testes] videant te ire istinc foras.
<pl. poen.  797>	 estne hic meus servos? Sum hercle vero, Agorastocles.
<pl. poen.  798>	 Quid nunc, sceleste leno? Quicum litigas
<pl. poen.  799>	 apscessit. Vtinam hinc abierit malam crucem.
<pl. poen.  800>	 Ita nos velle aequom est. Cras subscribam homini dicam.
<pl. poen.  801>	 Numquid me? Apscedas, sumas ornatum tuom.
<pl. poen.  802>	 Non sum nequiquam miles factus; paululum
<pl. poen.  803>	 praedae intus feci: dum lenonis familia
<pl. poen.  804>	 dormitat, extis sum satur factus probe.
<pl. poen.  805>	 abscedam hinc intro.--- Factum a vobis comiter.
<pl. poen.  806>	 bonam dedistis, advocati, operam mihi.
<pl. poen.  807>	 cras mane, quaeso, in comitio estote obviam.
<pl. poen.  808>	 tu sequere me intro. vos valete.--- Et tu vale.
<pl. poen.  809>	 iniuriam illic insignite postulat:
<pl. poen.  810>	 nostro servire nos sibi censet cibo.
<pl. poen.  811>	 verum ita sunt * isti nostri divites:
<pl. poen.  812>	 si quid bene facias, levior pluma est gratia,
<pl. poen.  813>	 si quid peccatumst, plumbeas iras gerunt.
<pl. poen.  814>	 domos abeamus nostras, sultis, nunciam,
<pl. poen.  815>	 quando id, quoi rei operam dedimus, impetravimus,
<pl. poen.  816>	 ut perderemus corruptorem civium.---
<pl. poen.  817>	 Exspecto quo pacto meae techinae processurae sient.
<pl. poen.  818>	 studeo hunc lenonem perdere, qui meum erum miserum macerat,
<pl. poen.  819>	 is me autem porro verberat, incursat pugnis, calcibus:
<pl. poen.  820>	 servire amanti miseria est, praesertim qui quod amat caret.
<pl. poen.  821>	 attat, e fano recipere video se Syncerastum,
<pl. poen.  822>	 lenonis servom; quid habeat sermonis auscultabo.
<pl. poen.  823>	 Satis spectatum est, deos atque homines eius neglegere gratiam,
<pl. poen.  824>	 quoi homini erus est consimilis velut ego habeo hunc huius modi.
<pl. poen.  825>	 neque periurior neque peior alter usquam est gentium,
<pl. poen.  826>	 quam erus meus est, neque tam luteus neque tam caeno conlitus.
<pl. poen.  827>	 ita me di ament, vel in lautumiis vel in pistrino mavelim
<pl. poen.  828>	 agere aetatem praepeditus latere forti ferreo,
<pl. poen.  829>	 quam apud lenonem hunc servitutem colere. quid illuc est genus,
<pl. poen.  830>	 quae illic hominum corruptelae fiunt. di vostram fidem,
<pl. poen.  831>	 quodvis genus ibi hominum videas, quasi Acheruntem veneris,
<pl. poen.  832>	 equitem peditem, libertinum, furem an fugitivom velis,
<pl. poen.  833>	 verberatum, vinctum, addictum: qui habet quod det, utut homo est,
<pl. poen.  834>	 omnia genera recipiuntur; itaque in totis aedibus
<pl. poen.  835>	 tenebrae latebrae, bibitur estur quasi in popina, hau secus.
<pl. poen.  836>	 ibi tu videas litteratas fictiles epistulas,
<pl. poen.  837>	 pice signatas, nomina insunt cubitum longis litteris:
<pl. poen.  838>	 ita vinariorum habemus nostrae dilectum domi.
<pl. poen.  839>	 Omnia edepol mira sunt, nisi erus hunc heredem facit,
<pl. poen.  840>	 nam id quidem, illi, uti meditatur, verba faciet mortuo.
<pl. poen.  841>	 et adire lubet hominem et autem nimis eum ausculto lubens.
<pl. poen.  842>	 Haec quom hic video fieri, crucior: pretiis emptos maxumis,
<pl. poen.  843>	 apud nos expeculiatos servos fieri suis eris.
<pl. poen.  844>	 sed ad postremum nihil apparet: male partum male disperit.
<pl. poen.  845>	 Proinde habet orationem, quasi ipse sit frugi bonae,
<pl. poen.  846>	 qui ipsus hercle ignaviorem potis est facere Ignaviam.
<pl. poen.  847>	 Nunc domum haec ab aede Veneris refero vasa, ubi hostiis
<pl. poen.  848>	 erus nequivit propitiare Venerem suo festo die.
<pl. poen.  849>	 Lepidam Venerem. Nam meretrices nostrae primis hostiis
<pl. poen.  850>	 Venerem placavere extemplo. O lepidam Venerem denuo.
<pl. poen.  851>	 Nunc domum ibo. Heus, Synceraste. Syncerastum qui vocat?
<pl. poen.  852>	 Tuos amicus. Haud amice facis, qui cum onere offers moram.
<pl. poen.  853>	 At ob hanc moram tibi reddam operam ubi voles, ubi iusseris.
<pl. poen.  854>	 habe rem pactam. Si futurumst, do tibi operam hanc. Quo modo?
<pl. poen.  855>	 Vt enim ubi mihi vapulandum sit, tu corium sufferas.
<pl. poen.  856>	 apage, nescio quid viri sis. Malus sum. Tibi sis. Te volo.
<pl. poen.  857>	 At onus urget. At tu appone et respice ad me. Fecero,
<pl. poen.  858>	 quamquam haud otiumst. Salvos sis, Synceraste. O Milphio,
<pl. poen.  859>	 di omnes deaeque ament. Quemnam hominem? Nec te nec me, Milphio:
<pl. poen.  860>	 neque erum meum adeo. Quem ament igitur? Aliquem, dignus qui siet.
<pl. poen.  861>	 nam nostrorum nemo dignust. Lepide loquere. Me decet.
<pl. poen.  862>	 Quid agis? Facio quod manufesti moechi hau ferme solent.
<pl. poen.  863>	 Quid id est? Refero vasa salva. Di te et tuom erum perduint.
<pl. poen.  864>	 Me non perdent; illum ut perdant facere possum, si velim,
<pl. poen.  865>	 meum erum ut perdant, ni mihi metuam, Milphio. Quid id est? cedo.
<pl. poen.  866>	 Malus es? Malus sum. Male mihi est. Memora, num esse aliter decet?
<pl. poen.  867>	 quid est, quod male sit tibi, quoi domi sit quod edis quod ames adfatim,
<pl. poen.  868>	 neque triobolum ullum amicae das et ductas gratiis?
<pl. poen.  869>	 Diespiter me sic amabit, Vt quidem edepol dignus es.
<pl. poen.  870>	 Vt ego hanc familiam interire cupio. Adde operam, si cupis.
<pl. poen.  871>	 Sine pennis volare hau facilest: meae alae pennas non habent.
<pl. poen.  872>	 Nolito edepol devellisse: iam his duobus mensibus
<pl. poen.  873>	 volucres tibi erunt tuae hirquinae. I in malam rem. I tu atque erus.
<pl. poen.  874>	 Verum. enim qui homo eum norit, norit. cito homo pervorti potest.
<pl. poen.  875>	 Quid iam? Quasi tu tacitum habere quicquam potis sis. Rectius
<pl. poen.  876>	 tacitas tibi res sistam quam quod dictum est mutae mulieri.
<pl. poen.  877>	 Animum inducam facile ut tibi istuc credam, ni te noverim.
<pl. poen.  878>	 Crede audacter meo periclo. Male credam, et credam tamen.
<pl. poen.  879>	 Scin tu erum tuom meo ero esse inimicum capitalem? Scio.
<pl. poen.  880>	 Propter amorem--- Omnem operam perdis. Quid iam? Quia doctum doces.
<pl. poen.  881>	 Quid ergo dubitas quin lubenter tuo ero meus quid possiet
<pl. poen.  882>	 facere faciat male, eius merito? tum autem si quid tu adiuvas,
<pl. poen.  883>	 eo facilius facere poterit. At ego hoc metuo, Milphio.
<pl. poen.  884>	 Quid est quod metuas? Dum ero insidias paritem, ne me perduim.
<pl. poen.  885>	 si erus meus me esse elocutum quoiquam mortali sciat,
<pl. poen.  886>	 continuo is me ex Syncerasto Crurifragium fecerit.
<pl. poen.  887>	 Numquam edepol mortalis quisquam fiet e me certior,
<pl. poen.  888>	 nisi ero meo uni indicasso, atque ei quoque ut ne enuntiet
<pl. poen.  889>	 id esse facinus ex ted ortum. Male credam, et credam tamen.
<pl. poen.  890>	 sed hoc tu tecum tacitum habeto. Fide non melius creditur.
<pl. poen.  891>	 loquere (locus occasioque est) libere: hic soli sumus.
<pl. poen.  892>	 Erus si tuos volt facere frugem, meum erum perdet. Qui id potest?
<pl. poen.  893>	 Facile. Fac ergo id facile noscam ego, ut ille possit noscere.
<pl. poen.  894>	 Quia Adelphasium, quam erus deamat tuos, ingenuast. Quo modo?
<pl. poen.  895>	 Eodem quo soror illius altera Anterastilis.
<pl. poen.  896>	 Cedo qui id credam. Quia illas emit in Anactorio parvolas
<pl. poen.  897>	 de praedone Siculo. Quanti? Duodeviginti minis,
<pl. poen.  898>	 duas illas et Giddenenem nutricem earum tertiam.
<pl. poen.  899>	 et ille qui eas vendebat dixit se furtivas vendere:
<pl. poen.  900>	 ingenuas Carthagine aibat esse. Di vostram fidem,
<pl. poen.  901>	 nimium lepidum memoras facinus. nam erus meus Agorastocles
<pl. poen.  902>	 ibidem gnatust, inde surptus fere sexennis, postibi
<pl. poen.  903>	 qui eum surrupuit huc devexit meoque ero eum hic vendidit.
<pl. poen.  904>	 is in divitias homo adoptavit hunc, quom diem obiit suom.
<pl. poen.  905>	 Omnia memoras quo id facilius fiat: manu eas adserat
<pl. poen.  906>	 suas popularis liberali causa. Tacitus tace modo.
<pl. poen.  907>	 Profecto ad incitas lenonem rediget, si eas abduxerit.
<pl. poen.  908>	 Quin prius disperibit faxo, quam unam calcem civerit.
<pl. poen.  909>	 ita paratumst. Ita di faxint, ne apud lenonem hunc serviam.
<pl. poen.  910>	 Hercle qui meus conlibertus faxo eris, si di volent.
<pl. poen.  911>	 Ita di faxint. numquid aliud me morare, Milphio?
<pl. poen.  912>	 Valeas beneque ut tibi sit. Pol istuc tibi et tuost ero in manu.
<pl. poen.  913>	 vale et haec cura clanculum ut sint dicta. Non dictumst. vale.
<pl. poen.  914>	 At enim nihil est, nisi dum calet hoc agitur. , quom mones.
<pl. poen.  915>	 et ita hoc fiet. Proba materies data est, si probum adhibes fabrum.
<pl. poen.  916>	 Potin ut taceas? Taceo atque abeo.--- Mihi commoditatem creas.
<pl. poen.  917>	 illic hinc abiit. di immortales meum erum servatum volunt
<pl. poen.  918>	 et hunc disperditum lenonem: tantum eum instat exiti.
<pl. poen.  919>	 satine prius quam unumst iniectum telum, iam instat alterum?
<pl. poen.  920>	 ibo intro, haec ut meo ero memorem. nam huc si ante aedes evocem,
<pl. poen.  921>	 quae audivistis modo, nunc si eadem hic iterum iterem, inscitiast.
<pl. poen.  922>	 [ero] uni potius intus ero odio, quam hic sim vobis omnibus.---
<pl. poen.  923>	 [di immortales, quanta turba, quanta adventat calamitas
<pl. poen.  924>	 hodie ad hunc lenonem. sed ego nunc est cum me commoror.
<pl. poen.  925>	 ita negotium institutumst, non datur cessatio;
<pl. poen.  926>	 nam et hoc docte consulendum, quod modo concreditumst,
<pl. poen.  927>	 et illud autem inserviendumst consilium vernaculum.
<pl. poen.  928>	 remora si sit, qui malam rem mihi det merito fecerit.
<pl. poen.  929>	 nunc intro ibo: dum erus adveniat a foro, opperiar domi.---]
<pl. poen.  930>	 Yth alonim ualonuth sicorathi symacom syth
<pl. poen.  931>	 chy mlachthi in ythmum ysthyalm ych-ibarcu mysehi
<pl. poen.  932>	 li pho caneth yth bynuthi uad edin byn ui
<pl. poen.  933>	 bymarob syllohom alonim ubymysyrthohom
<pl. poen.  934>	 byth limmoth ynnocho thuulech-antidamas chon
<pl. poen.  935>	 ys sidobrim chi fel yth chyl is chon chen liful
<pl. poen.  936>	 yth binim ys dybur ch-innocho-tnu agorastocles
<pl. poen.  937>	 yth emanethi hy chirs aelichot sithi nasot
<pl. poen.  938>	 bynu yid ch-illuch ily gubulim lasibithim
<pl. poen.  939>	 bodi aly thera ynnynu yslym min cho-th iusim
<pl. poen.  940>	 Ythalonimualoniuthsicorathiisthymhimihymacomsyth
<pl. poen.  941>	 combaepumamitalmetlotiambeat
<pl. poen.  942>	 iulecantheconaalonimbalumbar dechor
<pl. poen.  943>	 bats . . . . hunesobinesubicsillimbalim
<pl. poen.  944>	 esseantidamossonalemuedubertefet
<pl. poen.  945>	 donobun.huneccilthumucommucroluful
<pl. poen.  946>	 altanimauosduberithemhuarcharistolem
<pl. poen.  947>	 sittesedanecnasotersahelicot
<pl. poen.  948>	 alemusdubertimurmucopsuistiti
<pl. poen.  949>	 aoccaaneclictorbodesiussilimlimmimcolus
<pl. poen.  950>	 deos deasque veneror, qui hanc urbem colunt,
<pl. poen.  951>	 ut quod de mea re huc veni rite venerim,
<pl. poen.  952>	 measque hic ut gnatas et mei fratris filium
<pl. poen.  953>	 reperire me siritis, di vostram fidem.
<pl. poen.  954>	 [quae mihi surruptae sunt et fratris filium.]
<pl. poen.  955>	 sed hic mihi antehac hospes Antidamas fuit;
<pl. poen.  956>	 eum fecisse aiunt, sibi quod faciundum fuit.
<pl. poen.  957>	 eius filium esse hic praedicant Agorastoclem:
<pl. poen.  958>	 ad eum hospitalem hanc tesseram mecum fero;
<pl. poen.  959>	 is in hisce habitare monstratust regionibus.
<pl. poen.  960>	 hos percontabor qui hinc egrediuntur foras.
<pl. poen.  961>	 Ain tu tibi dixe Syncerastum, Milphio,
<pl. poen.  962>	 eas esse ingenuas ambas surrupticias
<pl. poen.  963>	 Charthaginiensis? Aio, et, si frugi esse vis,
<pl. poen.  964>	 eas liberali iam adseres causa manu.
<pl. poen.  965>	 nam tuom flagitiumst tuas te popularis pati
<pl. poen.  966>	 servire ante oculos, domi quae fuerint liberae.
<pl. poen.  967>	 Pro di immortales, opsecro vostram fidem,
<pl. poen.  968>	 quam orationem hanc aures dulcem devorant.
<pl. poen.  969>	 creta est profecto horum hominum oratio,
<pl. poen.  970>	 ut mi apsterserunt omnem sorditudinem.
<pl. poen.  971>	 Si ad eam rem testis habeam, faciam quod iubes.
<pl. poen.  972>	 Quid tu mihi testis? quin tu insistis fortiter?
<pl. poen.  973>	 aliqua Fortuna fuerit adiutrix tibi.
<pl. poen.  974>	 Incipere multost quam impetrare facilius.
<pl. poen.  975>	 Sed quae illaec avis est, quae huc cum tunicis advenit?
<pl. poen.  976>	 numnam in balineis circumductust pallio?
<pl. poen.  977>	 Facies quidem edepol Punicast. Guggast homo.
<pl. poen.  978>	 servos quidem edepol veteres antiquosque habet.
<pl. poen.  979>	 Qui scis? Viden homines sarcinatos consequi?
<pl. poen.  980>	 atque ut opinor digitos in manibus non habent.
<pl. poen.  981>	 Quid iam? Quia incedunt cum anulatis auribus.
<pl. poen.  982>	 Adibo hosce atque appellabo Punice.
<pl. poen.  983>	 si respondebunt, Punice pergam loqui;
<pl. poen.  984>	 si non, tum ad horum mores linguam vertero.
<pl. poen.  985>	 Quid ais tu? ecquid commeministi Punice?
<pl. poen.  986>	 Nihil edepol. nam qui scire potui, dic mihi,
<pl. poen.  987>	 qui illim sexennis perierim Carthagine?
<pl. poen.  988>	 Pro di immortales, plurumi ad illum modum
<pl. poen.  989>	 periere pueri liberi Carthagine.
<pl. poen.  990>	 Quid ais tu? Quid vis? Vin appellem hunc Punice?
<pl. poen.  991>	 An scis? Nullus me est hodie Poenus Poenior.
<pl. poen.  992>	 Adi atque appella, quid velit, quid venerit,
<pl. poen.  993>	 qui sit, quoiatis, unde sit: ne parseris.
<pl. poen.  994>	 Avo. quoiates estis aut quo ex oppido?
<pl. poen.  995>	 Anno byn mytthymballe udradait annech.
<pl. poen.  996>	 Quid ait? Hannonem se esse ait Carthagine,
<pl. poen.  997>	 Carthaginiensis Mytthumbalis filium.
<pl. poen.  998>	 Avo. Salutat. Donni. Doni volt tibi
<pl. poen.  999>	 dare hic nescio quid. audin pollicitarier?
<pl. poen.  1000>	 Saluta hunc rursus Punice verbis meis.
<pl. poen.  1001>	 Avo donni inquit hic tibi verbis suis.
<pl. poen.  1002>	 Me har bocca. Istuc tibi sit potius quam mihi.
<pl. poen.  1003>	 Quid ait? Miseram esse praedicat buccam sibi.
<pl. poen.  1004>	 fortasse medicos nos esse arbitrarier.
<pl. poen.  1005>	 Si ita est, nega esse; nolo ego errare hospitem.
<pl. poen.  1006>	 Audin tu? Rufeyn nyccho issam. Sic volo
<pl. poen.  1007>	 profecto vera cuncta huic expedirier.
<pl. poen.  1008>	 roga numquid opus sit. Tu qui zonam non habes,
<pl. poen.  1009>	 quid in hanc venistis urbem aut quid quaeritis?
<pl. poen.  1010>	 Muphursa. Quid ait? Miuulec hianna. Quid venit?
<pl. poen.  1011>	 Non audis? mures Africanos praedicat
<pl. poen.  1012>	 in pompam ludis dare se velle aedilibus.
<pl. poen.  1013>	 Lech lachanna nilimniichto. Quid nunc ait?
<pl. poen.  1014>	 Ligulas, canalis ait se advexisse et nuces:
<pl. poen.  1015>	 nunc orat, operam ut des sibi, ut ea veneant.
<pl. poen.  1016>	 Mercator credo est. Assam. Arvinam quidem.
<pl. poen.  1017>	 Palu mirga detha. Milphio, quid nunc ait?
<pl. poen.  1018>	 Palas vendundas sibi ait et mergas datas,
<pl. poen.  1019>	 ad messim credo, nisi quid tu aliud sapis.
<pl. poen.  1020>	 [ut hortum fodiat atque ut frumentum metat.]
<pl. poen.  1021>	 Quid istuc ad me? Certiorem te esse volt,
<pl. poen.  1022>	 ne quid clam furtim se accepisse censeas.
<pl. poen.  1023>	 Mufonnim siccoratim. Hem, cave sis feceris
<pl. poen.  1024>	 quod hic te orat. Quid ait aut quid orat? expedi.
<pl. poen.  1025>	 Sub cratim ut iubeas se supponi atque eo
<pl. poen.  1026>	 lapides imponi multos, ut sese neces.
<pl. poen.  1027>	 Gunebbal samem lyryla. Narra, quid est?
<pl. poen.  1028>	 quid ait? Non hercle nunc quidem quicquam scio.
<pl. poen.  1029>	 At ut scias, nunc dehinc latine iam loquar.
<pl. poen.  1030>	 servom hercle te esse oportet et nequam et malum,
<pl. poen.  1031>	 hominem peregrinum atque advenam qui inrideas.
<pl. poen.  1032>	 At hercle te hominem et sycophantam et subdolum,
<pl. poen.  1033>	 qui huc advenisti nos captatum, migdilix,
<pl. poen.  1034>	 bisulci lingua quasi proserpens bestia.
<pl. poen.  1035>	 Maledicta hinc aufer, linguam compescas face.
<pl. poen.  1036>	 maledicere huic tu temperabis, si sapis.
<pl. poen.  1037>	 meis consanguineis nolo te iniuste loqui.
<pl. poen.  1038>	 Carthagini ego sum gnatus, ut tu sis sciens.
<pl. poen.  1039>	 O mi popularis, salve. Et tu edepol, quisquis es.
<pl. poen.  1040>	 et si quid opus est, quaeso, dic atque impera
<pl. poen.  1041>	 popularitatis causa. Habeo gratiam.
<pl. poen.  1042>	 [verum ego hic hospitium habeo: Antidamae filium
<pl. poen.  1043>	 quaero (commostra si novisti) Agorastoclem.]
<pl. poen.  1044>	 sed ecquem adulescentem tu hic novisti Agorastoclem?
<pl. poen.  1045>	 Siquidem Antidamai quaeris adoptaticium,
<pl. poen.  1046>	 ego sum ipsus quem tu quaeris. Hem, quid ego audio?
<pl. poen.  1047>	 Antidamae gnatum me esse. Si itast, tesseram
<pl. poen.  1048>	 conferre si vis hospitalem, eccam attuli.
<pl. poen.  1049>	 Agedum huc ostende. est par probe, quam habeo domi.
<pl. poen.  1050>	 O mi hospes, salve multum. nam mihi tuos pater
<pl. poen.  1051>	 patritus ergo hospes Antidamas fuit.
<pl. poen.  1052>	 haec mi hospitalis tessera cum illo fuit.
<pl. poen.  1053>	 Ergo hic apud me hospitium tibi praebebitur.
<pl. poen.  1054>	 nam haud repudio hospitium neque Carthaginem,
<pl. poen.  1055>	 unde sum oriundus. Di dent tibi omnes quae velis.
<pl. poen.  1056>	 quid ais? qui potuit fieri, ut Carthagini
<pl. poen.  1057>	 gnatus sis? hic autem habuisti Aetolum patrem.
<pl. poen.  1058>	 Surruptus sum illinc. hic me Antidama hospes tuos
<pl. poen.  1059>	 emit, et is me sibi adoptavit filium.
<pl. poen.  1060>	 Demarcho item ipse fuit adoptaticius.
<pl. poen.  1061>	 sed mitto de illoc, ad te redeo. dic mihi,
<pl. poen.  1062>	 ecquid meministi tuom parentum nomina,
<pl. poen.  1063>	 patris atque matris? Memini. Memoradum mihi,
<pl. poen.  1064>	 si novi forte aut si sunt cognati mihi.
<pl. poen.  1065>	 Ampsigura mater mihi fuit, Iahon pater.
<pl. poen.  1066>	 Patrem atque matrem viverent vellem tibi.
<pl. poen.  1067>	 An mortui sunt? Factum, quod aegre tuli. 
<pl. poen.  1068>	 nam mihi sobrina Ampsigura tua mater fuit;
<pl. poen.  1069>	 pater tuos, is erat frater patruelis meus,
<pl. poen.  1070>	 et is me heredem fecit, quom suom obiit diem,
<pl. poen.  1071>	 quo me privatum aegre patior mortuo.
<pl. poen.  1072>	 sed si ita est, ut tu sis Iahonis filius,
<pl. poen.  1073>	 signum esse oportet in manu laeva tibi,
<pl. poen.  1074>	 ludenti puero quod memordit simia.
<pl. poen.  1075>	 ostende, inspiciam. Em ostendo. Aperi. audi atque ades:
<pl. poen.  1075a>	 * * *
<pl. poen.  1076>	 Mi patrue, salve. Et tu salve, Agorastocles.
<pl. poen.  1077>	 iterum mihi gnatus videor, quom te repperi.
<pl. poen.  1078>	 Pol istam rem vobis bene evenisse gaudeo.
<pl. poen.  1079>	 sed te moneri num nevis? Sane volo.
<pl. poen.  1080>	 Paterna oportet filio reddi bona.
<pl. poen.  1081>	 aequomst habere hunc bona quae possedit pater.
<pl. poen.  1082>	 Haud postulo aliter: restituentur omnia;
<pl. poen.  1083>	 suam sibi rem salvam sistam, si illo advenerit.
<pl. poen.  1084>	 Facito sis reddas, etsi hic habitabit, tamen.
<pl. poen.  1085>	 Quin mea quoque iste habebit, si quid me fuat.
<pl. poen.  1086>	 Festivom facinus venit mi in mentem modo.
<pl. poen.  1087>	 Quid id est? Tua opus est opera. Dic mihi quid lubet:
<pl. poen.  1088>	 profecto uteris, ut voles, operam meam.
<pl. poen.  1089>	 quid est negoti? Potin tu fieri subdolus?
<pl. poen.  1090>	 Inimico possum, amico insipientia est.
<pl. poen.  1091>	 Inimicus hercle est huius. Male faxim lubens.
<pl. poen.  1092>	 Amat ab lenone hic. Facere sapienter puto.
<pl. poen.  1093>	 Leno hic habitat vicinus. Male faxim lubens.
<pl. poen.  1094>	 Ei duae puellae sunt meretrices servolae
<pl. poen.  1095>	 sorores: earum hic alteram efflictim perit,
<pl. poen.  1096>	 neque eam incestavit umquam. Acerba amatiost.
<pl. poen.  1097>	 Hunc leno ludificatur. Suom quaestum colit.
<pl. poen.  1098>	 Hic illi malam rem dare volt. Frugist, si id facit.
<pl. poen.  1099>	 Nunc hoc consilium capio et hanc fabricam apparo,
<pl. poen.  1100>	 ut te allegemus, filias dicas tuas
<pl. poen.  1101>	 surruptasque esse parvolas Carthagine *
<pl. poen.  1102>	 manu liberali causa ambas adseras,
<pl. poen.  1103>	 quasi filiae tuae sint. iamne intellegis?
<pl. poen.  1104>	 Intellego hercle. nam mihi item gnatae duae
<pl. poen.  1105>	 cum nutrice una sunt surruptae parvolae.
<pl. poen.  1106>	 Lepide hercle adsimulas. iam in principio id mihi placet.
<pl. poen.  1107>	 Pol magis quam vellem. Eu hercle mortalem catum,
<pl. poen.  1108>	 * malum crudumque, estolidum et subdolum.
<pl. poen.  1109>	 ut adflet, quo illud gestu faciat facilius.
<pl. poen.  1110>	 me quoque dolis iam superat architectonem.
<pl. poen.  1111>	 Sed earum nutrix qua sit facie, mi expedi.
<pl. poen.  1112>	 Statura hau magna, corpore aquilost. Ipsa east.
<pl. poen.  1113>	 Specie venusta, ore atque oculis pernigris.
<pl. poen.  1114>	 Formam quidem hercle verbis depinxti probe.
<pl. poen.  1115>	 Vin eam videre? Filias malo meas.
<pl. poen.  1116>	 sed i atque evoca illam; si eae meae sunt filiae,
<pl. poen.  1117>	 si illarum est nutrix, me continuo noverit.
<pl. poen.  1118>	 Heus, ecquis hic est? nuntiate ut prodeat
<pl. poen.  1119>	 foras Giddeneni. est qui illam conventam esse volt.
<pl. poen.  1120>	 Quis pultat? Qui te proximust. Quid vis? Eho,
<pl. poen.  1121>	 novistin tu illunc tunicatum hominem qui siet?
<pl. poen.  1122>	 Nam quem ego aspicio? pro supreme Iuppiter,
<pl. poen.  1123>	 erus meus hic quidem est, mearum alumnarum pater,
<pl. poen.  1124>	 Hanno Carthaginiensis. Ecce autem mala.
<pl. poen.  1125>	 [praestrigiator hic quidem Poenus probust,
<pl. poen.  1126>	 perduxit omnis ad suam sententiam.]
<pl. poen.  1127>	 O mi ere, salve, Hanno, insperatissume
<pl. poen.  1128>	 mihi tuisque filiis, salve atque---eho,
<pl. poen.  1129>	 mirari noli neque me contemplarier.
<pl. poen.  1130>	 cognoscin Giddenenem ancillam tuam?
<pl. poen.  1131>	 Novi. sed ubi sunt meae gnatae? id scire expeto.
<pl. poen.  1132>	 Apud aedem Veneris. Quid ibi faciunt? dic mihi.
<pl. poen.  1133>	 Aphrodisia hodie Veneris est festus dies:
<pl. poen.  1134>	 oratum ierunt deam, ut sibi esset propitia.
<pl. poen.  1135>	 Pol satis scio, impetrarunt, quando hic hic adest.
<pl. poen.  1136>	 Eho an huius sunt illae filiae? Ita ut praedicas.
<pl. poen.  1137>	 tua pietas nobis plane auxilio fuit,
<pl. poen.  1138>	 quom huc advenisti hodie in ipso tempore;
<pl. poen.  1139>	 namque hodie earum mutarentur nomina
<pl. poen.  1140>	 facerentque indignum genere quaestum corpore.
<pl. poen.  1141>	 Auamma illi. Hauon bane silli in mustine.
<pl. poen.  1142>	 Mepstaetemes tas dum et alanna cestimim.
<pl. poen.  1143>	 Quid illi locuti sunt inter se? dic mihi.
<pl. poen.  1144>	 Matrem hic salutat suam, haec autem hunc filium.
<pl. poen.  1145>	 tace atque parce muliebri supellectili.
<pl. poen.  1146>	 Quae east supellex? Clarus clamor. Sine modo.
<pl. poen.  1147>	 Tu abduc hosce intro; et una nutricem simul
<pl. poen.  1148>	 iube hanc abire hinc ad te. Fac quod imperat.
<pl. poen.  1149>	 Sed quis illas tibi monstrabit? Ego doctissume.
<pl. poen.  1150>	 Abeo igitur. Facias modo quam memores mavelim.
<pl. poen.  1151>	 patruo advenienti cena curetur volo.
<pl. poen.  1152>	 Lachanna vos, quos ego iam detrudam ad molas,
<pl. poen.  1153>	 inde porro ad puteum atque ad robustum codicem.
<pl. poen.  1154>	 ego faxo hospitium hoc leniter laudabitis.---
<pl. poen.  1155>	 Audin tu, patrue? dico, ne dictum neges:
<pl. poen.  1156>	 tuam mihi maiorem filiam despondeas.
<pl. poen.  1157>	 Pactam rem habeto. Spondesne igitur? Spondeo.
<pl. poen.  1158>	 Mi patrue, salve. nam nunc es plane meus.
<pl. poen.  1159>	 nunc demum ego cum illa fabulabor libere.
<pl. poen.  1160>	 nunc, patrue, si vis tuas videre filias,
<pl. poen.  1161>	 me sequere. Iamdudum equidem cupio, et te sequor.
<pl. poen.  1162>	 [Quid si eamus illis obviam? At ne intervias
<pl. poen.  1163>	 praeterbitamus metuo. magne Iuppiter,
<pl. poen.  1164>	 restitue certas mi ex incertis nunc opes.
<pl. poen.  1165>	 Ego quidem meos amores mecum confido fore.]
<pl. poen.  1166>	 sed eccas video ipsas. Haecine meae sunt filiae?
<pl. poen.  1167>	 quantae e quantillis iam sunt factae. Scin quid est?
<pl. poen.  1168>	 tragicae sunt: in calones sustolli solent.
<pl. poen.  1169>	 [Opino hercle hodie, quod ego dixi per iocum,
<pl. poen.  1170>	 id eventurum esse et severum et serium,
<pl. poen.  1171>	 ut haec inveniantur hodie esse huius filiae.
<pl. poen.  1172>	 Pol istuc quidem iam certum est. tu istos, Milphio,
<pl. poen.  1173>	 abduce intro. nos hasce hic praestolabimur.]
<pl. poen.  1174>	 Fuit hodie operae pretium cuivis qui amabilitati animum adiceret,
<pl. poen.  1175>	 oculis epulas dare, delubrum qui hodie ornatum eo visere venit.
<pl. poen.  1176>	 deamavi ecastor illi hodie lepidissima munera meretricum,
<pl. poen.  1177>	 digna dea venustissima Venere, neque contempsi eius opes hodie.
<pl. poen.  1178>	 tanta ibi copia venustatum aderat, in suo quique loco sita munde.
<pl. poen.  1179>	 aras tus, murrinus, omnis odor
<pl. poen.  1179>	 complebat. haud sordere visust
<pl. poen.  1180>	 festus dies, Venus, nec tuom fanum:
<pl. poen.  1180>	 tantus ibi clientarum erat numerus,
<pl. poen.  1181>	 quae ad Calydoniam venerant Venerem.
<pl. poen.  1181>	 Certo enim, quod quidem ad nos duas
<pl. poen.  1182>	 attinuit, praepotentes pulchre
<pl. poen.  1182>	 pacisque potentes, soror, fuimus,
<pl. poen.  1183>	 neque ab iuventute inibi inridiculo
<pl. poen.  1183>	 habitae, quod pol,
<pl. poen.  1183>	 soror, ceteris omnibus factumst.
<pl. poen.  1184>	 Malim istuc aliis videatur, quam uti tu te, soror, conlaudes.
<pl. poen.  1185>	 Spero equidem. Et pol ego, quom, ingeniis quibus sumus atque aliae, gnosco;
<pl. poen.  1186>	 eo sumus gnatae genere, ut deceat nos esse a culpa castas.
<pl. poen.  1187>	 Iuppiter, qui genus colis alisque hominum, per quem vivimus vitalem aevom,
<pl. poen.  1188>	 quem penes spes vitae sunt hominum omnium, da diem hunc sospitem quaeso,
<pl. poen.  1189>	 rebus meis agundis, ut quibus annos multos carui quasque e patria
<pl. poen.  1190>	 perdidi parvas redde is libertatem, invictae praemium ut esse sciam pietati.
<pl. poen.  1191>	 Omnia faciet Iuppiter faxo,
<pl. poen.  1191>	 nam mi est obnoxius et me
<pl. poen.  1191>	 metuit. Tace quaeso.
<pl. poen.  1191a>	 Ne lacruma, patrue.
<pl. poen.  1192>	 Vt volup est homini, mea soror, si quod agit cluet victoria;
<pl. poen.  1193>	 sicut nos hodie inter alias praestitimus pulchritudine.
<pl. poen.  1194>	 Stulta, soror, magis es quam volo. an tu eo pulchra videre, obsecro,
<pl. poen.  1195>	 si tibi illi non os oblitumst fuligine?
<pl. poen.  1196>	 O patrue, o patrue mi. Quid est,
<pl. poen.  1196>	 fratris mei gnate, gnate, quid vis? expedi.
<pl. poen.  1197>	 At enim hoc volo agas. At enim ago istuc.
<pl. poen.  1197>	 O patrue mi patruissime.
<pl. poen.  1198>	 Quid est? Est lepida et lauta. ut sapit.
<pl. poen.  1198>	 Ingenium patris habet quod sapit.
<pl. poen.  1199>	 Quae res? iam diu edepol sapientiam tuam haec quidem abusast.
<pl. poen.  1200>	 nunc hinc sapit, hinc sentit, quidquid sapit, ex meo amore.
<pl. poen.  1201>	 Non eo genere sumus prognatae, tam etsi sumus servae, soror,
<pl. poen.  1202>	 ut deceat nos facere quicquam quod homo quisquam inrideat.
<pl. poen.  1203>	 multa mulierum sunt vitia, sed hoc e multis maxumumst,
<pl. poen.  1204>	 quom sibi nimis placent minusque addunt operam, uti placeant viris.
<pl. poen.  1205>	 Nimiae voluptatist quod in extis nostris portentumst, soror,
<pl. poen.  1206>	 quodque haruspex de ambabus dixit. Velim de me aliquid dixerit.
<pl. poen.  1207>	 Nos fore invito domino nostro diebus paucis liberas.
<pl. poen.  1208>	 id ego nisi quid di aut parentes faxint, qui sperem hau scio.
<pl. poen.  1209>	 Mea fiducia hercle haruspex, patrue, his promisit, scio,
<pl. poen.  1210>	 libertatem, quia me amare hanc scit. Soror, sequere hac. Sequor.
<pl. poen.  1211>	 Prius quam abitis, vos volo ambas. nisi piget, consistite.
<pl. poen.  1212>	 Quis revocat? Qui bene volt vobis facere. Facere occasiost.
<pl. poen.  1213>	 sed quis homost? Amicus vobis. Qui quidem inimicus non siet.
<pl. poen.  1214>	 Bonus est hic homo, mea voluptas. Pol istum malim quam malum.
<pl. poen.  1215>	 Siquidem amicitiast habenda, cum hoc habendast. Hau precor.
<pl. poen.  1216>	 Multa bona volt vobis facere. Bonus bonis bene feceris.
<pl. poen.  1217>	 [Gaudio ero vobis. At edepol nos voluptati tibi.
<pl. poen.  1218>	 Libertatique. Istoc pretio tuas nos facile feceris.]
<pl. poen.  1219>	 Patrue mi, ita me di amabunt, ut ego, si sim Iuppiter,
<pl. poen.  1220>	 iam hercle ego illam uxorem ducam et Iunonem extrudam foras.
<pl. poen.  1221>	 ut pudice verba fecit, cogitate et commode,
<pl. poen.  1222>	 ut modeste orationem praebuit. Certo haec meast.
<pl. poen.  1223>	 sed ut astu sum adgressus ad eas. Lepide hercle atque commode.
<pl. poen.  1224>	 Pergo etiam temptare? In pauca confer: sitiunt qui sedent.
<pl. poen.  1225>	 Quid istic? quod faciundumst cur non agimus? in ius vos voco.
<pl. poen.  1226>	 Nunc, patrue, tu frugi bonae es. tene. vin ego hanc adprendam?
<pl. poen.  1227>	 An patruos est, Agorastocles, tuos hic? Iam faxo scibis.
<pl. poen.  1228>	 nunc pol ego te ulciscar probe, nam faxo---mea eris sponsa.
<pl. poen.  1229>	 Ite in ius, ne moramini. antestare me atque duce.
<pl. poen.  1230>	 Ego te antestabor, postea hanc amabo atque amplexabor.
<pl. poen.  1231>	 sed illud quidem volui dicere---immo hercle dixi quod volebam.
<pl. poen.  1232>	 Moramini. in ius vos voco, nisi honestiust prehendi.
<pl. poen.  1233>	 Quid in ius vocas nos? quid tibi debemus? Dicet illi.
<pl. poen.  1234>	 Etiam me meae latrant canes? At tu hercle adludiato:
<pl. poen.  1235>	 dato mihi pro offa savium, pro osse linguam obicito.
<pl. poen.  1236>	 ita hanc canem faciam tibi oleo tranquilliorem.
<pl. poen.  1237>	 Ite si itis. Quid nos fecimus tibi? Fures estis ambae.
<pl. poen.  1238>	 Nosne tibi? Vos inquam. Atque ego scio. Quid id furtist? Hunc rogato.
<pl. poen.  1239>	 Quia annos multos filias meas celavistis clam me,
<pl. poen.  1240>	 atque equidem ingenuas liberas summoque genere gnatas.
<pl. poen.  1241>	 Numquam mecastor reperies tu istuc probrum penes nos.
<pl. poen.  1242>	 Da pignus, ni nunc perieres, in savium, uter utri det.
<pl. poen.  1243>	 Nil tecum ago, apscede opsecro. Atque hercle mecum agendum est.
<pl. poen.  1244>	 nam hic patruos meus est, pro hoc mihi patronus sim necesse est;
<pl. poen.  1245>	 et praedicabo quo modo [vos] furta faciatis multa
<pl. poen.  1246>	 quoque modo huius filias apud vos habeatis servas,
<pl. poen.  1247>	 quas vos ex patria liberas surruptas esse scitis.
<pl. poen.  1248>	 Vbi sunt eae? aut quas, opsecro? Satis iam sunt maceratae.
<pl. poen.  1249>	 Quid si eloquamur? Censeo hercle, patrue. Misera timeo,
<pl. poen.  1250>	 quid hoc sit negoti, mea soror; ita stupida sine animo asto.
<pl. poen.  1251>	 Advortite animum, mulieres. primum, si id fieri possit,
<pl. poen.  1252>	 ne indigna indignis di darent, id ego evenire vellem;
<pl. poen.  1253>	 nunc quod boni mihi di danunt, vobis vostraeque matri,
<pl. poen.  1254>	 eas dis est aequom gratias nos agere sempiternas,
<pl. poen.  1255>	 quom nostram pietatem adprobant decorantque di immortales.
<pl. poen.  1256>	 vos meae estis ambae filiae et hic est cognatus vester,
<pl. poen.  1257>	 huiusce fratris filius, Agorastocles. Amabo,
<pl. poen.  1258>	 num hi falso oblectant gaudio nos? At ita me di servent,
<pl. poen.  1259>	 ut hic pater est vester. date manus. Salve, insperate nobis
<pl. poen.  1260>	 pater, te complecti nos sine. Cupite atque exspectate
<pl. poen.  1261>	 pater, salve. Ambae filiae sumus. Amplectamur ambae.
<pl. poen.  1262>	 Quis me amplectetur postea? Nunc ego sum fotunatus,
<pl. poen.  1263>	 multorum annorum miserias nunc hac voluptate sedo.
<pl. poen.  1264>	 Vix hoc videmur credere. Magis qui credatis dicam.
<pl. poen.  1265>	 nam vostra nutrix primum me cognovit. Vbi ea, amabo, est?
<pl. poen.  1266>	 Apud hunc est. Quaeso, qui lubet tam diu tenere collum?
<pl. poen.  1267>	 omitte saltem tu altera. nolo ego istuc. Enicas me.
<pl. poen.  1267a>	 * * *
<pl. poen.  1268>	 prius quam tibi desponderit. Mitto. Sperate, salve.
<pl. poen.  1269>	 Condamus alter alterum ergo in nervom bracchialem.
<pl. poen.  1270>	 quibus nunc in terra melius est? Eveniunt digna dignis.
<pl. poen.  1271>	 Tandem huic cupitum contigit. O Apella, o Zeuxis pictor,
<pl. poen.  1272>	 cur numero estis mortui, hoc exemplo ut pingeretis?
<pl. poen.  1273>	 nam alios pictores nil moror huius modi tractare exempla.
<pl. poen.  1274>	 Di deaeque omnes, vobis habeo merito magnas gratias,
<pl. poen.  1275>	 quom hac me laetitia adfecistis tanta et tantis gaudiis,
<pl. poen.  1276>	 ut meae gnatae ad me redirent in potestatem meam.
<pl. poen.  1277>	 [Mi pater, tua pietas plane nobis auxilio fuit.
<pl. poen.  1278>	 Patrue, facito in memoria habeas, tuam maiorem filiam
<pl. poen.  1279>	 mihi te despondisse. Memini. Et dotis quid promiseris.]
<pl. poen.  1280>	 Si ego minam non ultus fuero probe, quam lenoni dedi,
<pl. poen.  1281>	 tum profecto me sibi habento scurrae ludificatui.
<pl. poen.  1282>	 is etiam me ad prandium ad se abduxit ignavissimus,
<pl. poen.  1283>	 ipse abiit foras, me reliquit pro atriensi in aedibus,
<pl. poen.  1284>	 ubi nec leno neque illae redeunt, nec quod edim quicquam datur.
<pl. poen.  1285>	 pro maiore parte prandi pignus cepi, abii foras;
<pl. poen.  1286>	 sic dedero: aere militari tetigero lenunculum.
<pl. poen.  1287>	 nanctus est hominem, mina quem argenti circumduceret.
<pl. poen.  1288>	 sed mea amica nunc mihi irato obviam veniat velim:
<pl. poen.  1289>	 iam pol ego illam pugnis totam faciam uti sit merulea,
<pl. poen.  1290>	 ita replebo atritate, atrior multo ut siet,
<pl. poen.  1291>	 quam Aegyptini, qui cortinam ludis per circum ferunt.
<pl. poen.  1292>	 Tene sis me arte, mea voluptas; male ego metuo miluos,
<pl. poen.  1293>	 mala illa bestia est, ne forte me auferat pullum tuom.
<pl. poen.  1294>	 Vt nequeo te satis complecti, mi pater. Ego me moror.
<pl. poen.  1295>	 propemodum hoc opsonare prandium potero mihi.
<pl. poen.  1296>	 sed quid hoc est? quid est? quid hoc est? quid ego video? quo modo?
<pl. poen.  1297>	 quid hoc est conduplicationis? quae haec est congeminatio?
<pl. poen.  1298>	 quis hic homo est cum tunicis longis quasi puer cauponius?
<pl. poen.  1299>	 satin ego oculis cerno? estne illaec mea amica Anterastilis?
<pl. poen.  1300>	 et ea est certo. iam pridem ego me sensi nihili pendier.
<pl. poen.  1301>	 non pudet puellam amplexari baiolum in media via?
<pl. poen.  1302>	 iam hercle ego illum excruciandum totum carnufici dabo.
<pl. poen.  1303>	 sane genus hoc mulierosumst tunicis demissiciis.
<pl. poen.  1304>	 sed adire certum est hanc amatricem Africam.
<pl. poen.  1305>	 heus tu, tibi dico, mulier, ecquid te pudet?
<pl. poen.  1306>	 quid tibi negoti est autem cum istac? dic mihi.
<pl. poen.  1307>	 Adulescens, salve. Nolo, nihil ad te attinet.
<pl. poen.  1308>	 quid tibi hanc digito tactio est? Quia mihi lubet.
<pl. poen.  1309>	 Lubet? Ita dico. Ligula, i in malam crucem.
<pl. poen.  1310>	 tune hic amator audes esse, hallex viri,
<pl. poen.  1311>	 aut contrectare quod mares homines amant?
<pl. poen.  1312>	 deglupta mena, sarrapis, sementium,
<pl. poen.  1313>	 manstruca, halagora, sampsa, tum autem plenior
<pl. poen.  1314>	 ali ulpicique quam Romani remiges.
<pl. poen.  1315>	 Num tibi, adulescens, malae aut dentes pruriunt,
<pl. poen.  1316>	 qui huic es molestus, an malam rem quaeritas?
<pl. poen.  1317>	 Quin adhibuisti, dum istaec loquere, tympanum?
<pl. poen.  1318>	 nam te cinaedum esse arbitror magis quam virum.
<pl. poen.  1319>	 Scin quam cinaedus sum? ite istinc, servi, foras,
<pl. poen.  1320>	 ecferte fustis. Heus tu, si quid per iocum
<pl. poen.  1321>	 dixi, nolito in serium convertere.
<pl. poen.  1322>	 Qui tibi lubido est, opsecro, Antamonides,
<pl. poen.  1323>	 loqui inclementer nostro cognato et patri?
<pl. poen.  1324>	 nam hic noster pater est; hic nos cognovit modo
<pl. poen.  1325>	 et hunc sui fratris filium. Ita me Iuppiter
<pl. poen.  1326>	 bene amet, bene factum. gaudeo et volup est mihi,
<pl. poen.  1327>	 si quid lenoni optigit magni mali.
<pl. poen.  1328>	 [quomque e virtute vobis fortuna optigit.
<pl. poen.  1329>	 Credibile ecastor dicit. crede huic, mi pater.
<pl. poen.  1330-1331>	 Credo. Et ego credo. sed eccum lenonem Lycum.]
<pl. poen.  1332>	 Bonum virum eccum video, se recipit domum;
<pl. poen.  1333>	 [[Quis hic est? Vtrumvis est, vel leno vel Lycus.
<pl. poen.  1334>	 in servitute hic filias habuit tuas
<pl. poen.  1335>	 et mi auri fur est. Bellum hominem, quem noveris.]]
<pl. poen.  1336>	 rapiamus in ius. Minime. Quapropter? Quia
<pl. poen.  1337>	 iniuriarum multo induci satius est.
<pl. poen.  1338>	 Decipitur nemo, mea quidem sententia,
<pl. poen.  1339>	 qui suis amicis narrat recte res suas;
<pl. poen.  1340>	 nam omnibus amicis meis idem unum convenit,
<pl. poen.  1341>	 ut me suspendam, ne addicar Agorastocli.
<pl. poen.  1342>	 Leno, eamus in ius. Opsecro te, Agorastocles,
<pl. poen.  1343>	 suspendere ut me liceat. In ius te voco.
<pl. poen.  1344>	 Quid tibi mecum autem? Quia hasce aio liberas
<pl. poen.  1345>	 ingenuasque esse filias ambas meas;
<pl. poen.  1346>	 eae sunt surruptae cum nutrice parvolae.
<pl. poen.  1347>	 Iam pridem equidem istuc scivi, et miratus fui,
<pl. poen.  1348>	 neminem venire qui istas adsereret manu.
<pl. poen.  1349>	 [meae quidem profecto non sunt. Leno, in ius eas.
<pl. poen.  1350>	 De prandio tu dicis. debetur, dabo.]
<pl. poen.  1351>	 Duplum pro furto mi opus est. Sume hinc quid lubet.
<pl. poen.  1352>	 Et mihi suppliciis multis. Sume hinc quid lubet:
<pl. poen.  1353>	 [Et mihi quidem mina argenti. Sume hinc quid lubet.]
<pl. poen.  1354>	 collo rem solvam iam omnibus, quasi baiolus.
<pl. poen.  1355>	 [Numquid recusas contra me? Haud verbum quidem.
<pl. poen.  1356>	 Ite igitur intro, mulieres. sed patrue mi,
<pl. poen.  1357>	 tuam, ut dixisti, mihi desponde filiam.
<pl. poen.  1358>	 Haud aliter ausim. Bene vale. Et tu bene vale.
<pl. poen.  1359>	 Leno, arrabonem hoc pro mina mecum fero.---
<pl. poen.  1360>	 Perii hercle. Immo haud multo post, si in ius veneris.
<pl. poen.  1361>	 Quin egomet tibi me addico. quid praetore opust?
<pl. poen.  1362>	 verum obsecro te, ut liceat simplum solvere,
<pl. poen.  1363>	 trecentos Philippos; credo conradi potest:
<pl. poen.  1364>	 cras auctionem faciam. Tantisper quidem
<pl. poen.  1365>	 ut sis apud me lignea in custodia.
<pl. poen.  1366>	 Fiat. Sequere intro, patrue mi, ut hunc festum diem
<pl. poen.  1367>	 habeamus hilare, huius malo et nostro bono.
<pl. poen.  1368>	 multum valete. multa verba fecimus;
<pl. poen.  1369>	 malum postremo omne ad lenonem reccidit.
<pl. poen.  1370>	 nunc, quod postremum est condimentum fabulae,
<pl. poen.  1371>	 si placuit, plausum postulat comoedia.---]
<pl. poen.  1372>	 Quam rem agis, miles? qui lubet patruo meo
<pl. poen.  1373>	 loqui inclementer? ne mirere, mulieres
<pl. poen.  1374>	 quod eum secuntur: modo cognovit filias
<pl. poen.  1375>	 suas esse hasce ambas. Hem, quod verbum aures meas
<pl. poen.  1376>	 tetigit? nunc perii. Vnde haec perierunt domo?
<pl. poen.  1377>	 Carthaginienses sunt. At ego sum perditus.
<pl. poen.  1378>	 illuc ego metui semper, ne cognosceret
<pl. poen.  1379>	 eas aliquis, quod nunc factumst. vae misero mihi,
<pl. poen.  1380>	 periere, opinor, duodeviginti minae,
<pl. poen.  1381>	 qui hasce emi. Et tute ipse periisti, Lyce.
<pl. poen.  1382>	 Quis hic est? Vtrumvis est, vel leno vel Lycus.
<pl. poen.  1383>	 in servitute hic filias habuit tuas,
<pl. poen.  1384>	 et mi auri fur est. Bellum hominem, quem noveris.
<pl. poen.  1385>	 Leno, rapacem te esse semper credidi,
<pl. poen.  1386>	 verum etiam furacem qui norunt magis.
<pl. poen.  1387>	 Accedam. per ego tua te genua obsecro
<pl. poen.  1388>	 et hunc, cognatum quem tuom esse intellego:
<pl. poen.  1389>	 quando boni estis, ut bonos facere addecet
<pl. poen.  1390>	 faciatis, vestro subveniatis supplici.
<pl. poen.  1391>	 iam pridem equidem istas scivi esse liberas
<pl. poen.  1392>	 et exspectabam, si qui eas assereret manu.
<pl. poen.  1393>	 nam non meae sunt prosum. tum autem aurum tuom
<pl. poen.  1394>	 reddam, quod apud me est, et iusiurandum dabo,
<pl. poen.  1395>	 me malitiose nil fecisse, Agorastocles.
<pl. poen.  1396>	 Quid mihi par facere sit, ego mecum consulam.
<pl. poen.  1397>	 omitte genua. Mitto, si ita sententia est.
<pl. poen.  1398>	 Heus tu leno. Quid lenonem vis inter negotium?
<pl. poen.  1399>	 Vt minam mi argenti reddas, prius quam in nervom abducere.
<pl. poen.  1400>	 Di meliora faxint. Sic est: hodie cenabis toris.
<pl. poen.  1401>	 aurum argentum collum, leno, tris res nunc debes simul.
<pl. poen.  1402>	 Quid me in hac re facere deceat, egomet mecum cogito.
<pl. poen.  1403>	 si volo hunc ulcisci, litis sequar in alieno oppido,
<pl. poen.  1404>	 quantum audivi ingenium et mores eius quo pacto sient.
<pl. poen.  1405>	 Mi pater, ne quid tibi cum istoc rei sit pessumo, obsecro.
<pl. poen.  1406>	 Ausculta sorori. abi, diiunge inimicitias cum improbo.
<pl. poen.  1407>	 Hoc age sis, leno. quamquam ego te meruisse ut pereas scio,
<pl. poen.  1408>	 non experiar tecum. Neque ego; si aurum mihi reddes meum,
<pl. poen.  1409>	 leno, quando ex nervo --- compingare in carcerem.
<pl. poen.  1410>	 Iamne autem ut soles? Ego, Poene, tibi me purgatum volo.
<pl. poen.  1411>	 si quid dixi iratus advorsum animi tui sententiam,
<pl. poen.  1412>	 id uti ignoscas quaeso; et quom istas invenisti filias,
<pl. poen.  1413>	 ita me di ament ut mihi volup est. Ignosco et credo tibi.
<pl. poen.  1414>	 Leno, tu autem amicam mihi des facito aut [auri] mihi reddas minam.
<pl. poen.  1415>	 Vin tibicinam meam habere? Nil moror tibicinam;
<pl. poen.  1416>	 nescias, utrum ei maiores buccaene an mammae sient.
<pl. poen.  1417>	 Dabo quae placeat. Cura. Aurum cras ad te referam tuom.
<pl. poen.  1418>	 Facito in memoria habeas. Miles, sequere me.--- Ego vero sequor.---
<pl. poen.  1419>	 Quid ais, patrue? quando hinc ire cogitas Carthaginem?
<pl. poen.  1420>	 nam tecum mi una ire certum est. Vbi primum potero, ilico.
<pl. poen.  1421>	 Dum auctionem facio, hic opus est aliquot ut maneas dies.
<pl. poen.  1422>	 Faciam ita ut vis. Age sis, eamus, nos curemus. plaudite.
