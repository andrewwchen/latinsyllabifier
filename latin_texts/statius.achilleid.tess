<stat. ach. 1.1>	Magnanimum Aeaciden formidatamque Tonanti
<stat. ach. 1.2>	progeniem et patrio vetitam succedere caelo,
<stat. ach. 1.3>	diva, refer, quamquam acta viri multum inclita cantu
<stat. ach. 1.4>	Maeonio, sed plura vacant: nos ire per omnem —
<stat. ach. 1.5>	sic amor est — heroa velis Scyroque latentem
<stat. ach. 1.6>	Dulichia proferre tuba nec in Hectore tracto
<stat. ach. 1.7>	sistere, sed tota iuvenem deducere Troia.
<stat. ach. 1.8>	tu modo, si veterem digno deplevimus haustu,
<stat. ach. 1.9>	da fontes mihi, Phoebe, novos ac fronde secunda
<stat. ach. 1.10>	necte comas: neque enim Aonium nemus advena pulso
<stat. ach. 1.11>	nec mea nunc primis augescunt tempora vittis.
<stat. ach. 1.12>	scit Dircaeus ager meque inter prisca parentum
<stat. ach. 1.13>	nomina cumque suo numerant Amphione Thebae.
<stat. ach. 1.14>	At tu, quem longe primum stupet Itala virtus
<stat. ach. 1.15>	Graiaque, cui geminae florent vatumque ducumque
<stat. ach. 1.16>	certatim laurus — olim dolet altera vinci — ,
<stat. ach. 1.17>	da veniam ac trepidum patere hoc sudare parumper
<stat. ach. 1.18>	pulvere, te longo necdum fidente paratu
<stat. ach. 1.19>	molimur magnusque tibi praeludit Achilles.
<stat. ach. 1.20>	Solverat Oebalio classem de litore pastor
<stat. ach. 1.21>	Dardanus incautas blande populatus Amyclas
<stat. ach. 1.22>	plenaque materni referens praesagia somni
<stat. ach. 1.23>	culpatum relegebat iter, qua condita ponto
<stat. ach. 1.24>	fluctibus invisis iam Nereis imperat Helle:
<stat. ach. 1.25>	cum Thetis Idaeos — heu numquam vana parentum
<stat. ach. 1.26>	auguria! — expavit vitreo sub gurgite remos.
<stat. ach. 1.27>	nec mora, et undosis turba comitante sororum
<stat. ach. 1.28>	prosiluit thalamis: fervent coeuntia Phrixi
<stat. ach. 1.29>	litora et angustum dominas non explicat aequor.
<stat. ach. 1.30>	Illa ubi discusso primum subit aera ponto:
<stat. ach. 1.31>	"me petit haec, mihi classis," ait, "funesta minatur,
<stat. ach. 1.32>	agnosco monitus et Protea vera locutum,
<stat. ach. 1.33>	ecce novam Priamo facibus de puppe levatis
<stat. ach. 1.34>	fert Bellona nurum: video iam mille carinis
<stat. ach. 1.35>	Ionium Aegaeumque premi; nec sufficit, omnis
<stat. ach. 1.36>	quod plaga Graiugenum tumidis coniurat Atridis:
<stat. ach. 1.37>	iam pelago terrisque meus quaeretur Achilles,
<stat. ach. 1.38>	et volet ipse sequi, quid enim cunabula parvo
<stat. ach. 1.39>	Pelion et torvi commisimus antra magistri?
<stat. ach. 1.40>	illic, ni fallor, Lapitharum proelia ludit
<stat. ach. 1.41>	improbus et patria iam se metitur in hasta,
<stat. ach. 1.42>	o dolor, o seri materno in corde timores!
<stat. ach. 1.43>	non potui infelix, cum primum gurgite nostro
<stat. ach. 1.44>	Rhoeteae cecidere trabes, attollere magnum
<stat. ach. 1.45>	aequor et incesti praedonis vela profunda
<stat. ach. 1.46>	tempestate sequi cunctasque inferre sorores?
<stat. ach. 1.47>	nunc quoque — sed tardum, iam plena iniuria raptae,
<stat. ach. 1.48>	ibo tamen pelagique deos dextramque secundi,
<stat. ach. 1.49>	quod superest, complexa Iovis per Tethyos annos
<stat. ach. 1.50>	grandaevumque patrem supplex miseranda rogabo
<stat. ach. 1.51>	unam hiemem." dixit magnumque in tempore regem
<stat. ach. 1.52>	aspicit. Oceano veniebat ab hospite, mensis
<stat. ach. 1.53>	laetus et aequoreo diffusus nectare vultus —
<stat. ach. 1.54>	unde hiemes ventique silent cantuque, quieto
<stat. ach. 1.55>	armigeri Tritones eunt scopulosaque cete
<stat. ach. 1.56>	Tyrrhenique greges circumque intraque rotantur
<stat. ach. 1.57>	rege salutato; placidis ipse arduus undis
<stat. ach. 1.58>	eminet et triplici telo iubet ire iugales,
<stat. ach. 1.59>	illi spumiferos glomerant a pectore cursus,
<stat. ach. 1.60>	pone natant delentque pedum vestigia cauda—
<stat. ach. 1.61>	cum Thetis: "o magni genitor rectorque profundi,
<stat. ach. 1.62>	aspicis in quales miserum patefeceris usus
<stat. ach. 1.63>	aequor? eunt tutis terrarum crimina velis,
<stat. ach. 1.64>	ex quo iura freti maiestatemque repostam
<stat. ach. 1.65>	rupit Iasonia puppis Pagasaea rapina.
<stat. ach. 1.66>	en aliud furto scelus et spolia hospita portans
<stat. ach. 1.67>	navigat iniustae temerarius arbiter Idae,
<stat. ach. 1.68>	eheu quos gemitus terris caeloque daturus,
<stat. ach. 1.69>	quos mihi! sic Phrygiae pensamus gaudia palmae,
<stat. ach. 1.70>	hi veneris mores, hoc gratae munus alumnae?
<stat. ach. 1.71>	has saltem — num semideos nostrumque reportant
<stat. ach. 1.72>	Thesea? — si quis adhuc undis honor, obrue puppes,
<stat. ach. 1.73>	aut permitte fretum! nulla inclementia: fas sit
<stat. ach. 1.74>	pro nato timuisse mihi. da pellere luctus,
<stat. ach. 1.75>	nec tibi de tantis placeat me fluctibus unum
<stat. ach. 1.76>	litus et Iliaci scopulos habitare sepulcri."
<stat. ach. 1.77>	Orabat laniata genas et pectore nudo
<stat. ach. 1.78>	caeruleis obstabat equis, sed rector aquarum
<stat. ach. 1.79>	invitat curru dictisque ita mulcet amicis:
<stat. ach. 1.80>	"ne pete Dardaniam frustra, Theti, mergere classem:
<stat. ach. 1.81>	fata vetant, ratus ordo deis miscere cruentas
<stat. ach. 1.82>	Europamque Asiamque manus, consultaque belli
<stat. ach. 1.83>	Iuppiter et tristes edixit caedibus annos,
<stat. ach. 1.84>	quem tu illic natum Sigeo in pulvere, quanta
<stat. ach. 1.85>	aspicies victrix Phrygiarum funera matrum,
<stat. ach. 1.86>	cum tuus Aeacides tepido modo sanguine Teucros
<stat. ach. 1.87>	undabit campos, modo crassa exire vetabit
<stat. ach. 1.88>	flumina et Hectoreo tardabit funere currus
<stat. ach. 1.89>	impelletque manu nostros, opera inrita, muros!
<stat. ach. 1.90>	Pelea iam desiste queri thalamosque minores:
<stat. ach. 1.91>	credens peperisse Iovi; nec inulta dolebis
<stat. ach. 1.92>	cognatisque utere fretis: dabo tollere fluctus,
<stat. ach. 1.93>	cum reduces Danai nocturnaque signa Caphereus
<stat. ach. 1.94>	exseret et dirum pariter quaeremus Ulixen."
<stat. ach. 1.95>	Dixerat, illa gravi vultum demissa repulsa,
<stat. ach. 1.96>	quae iam excire fretum et ratibus bellare parabat
<stat. ach. 1.97>	Iliacis, alios animo commenta paratus,
<stat. ach. 1.98>	tristis ad Haemonias detorquet brachia terras,
<stat. ach. 1.99>	ter conata manu, liquidum ter gressibus aequor
<stat. ach. 1.100>	reppulit et niveas feriunt vada Thessala plantas.
<stat. ach. 1.101>	laetantur montes et conubialia pandunt
<stat. ach. 1.102>	antra sinus lateque deae Sperchios abundat
<stat. ach. 1.103>	obvius et dulci vestigia circuit unda.
<stat. ach. 1.104>	illa nihil gavisa locis, sed coepta fatigat
<stat. ach. 1.105>	pectore consilia et sollers pietate magistra
<stat. ach. 1.106>	longaevum Chirona petit, domus ardua montem
<stat. ach. 1.107>	perforat et longo suspendit Pelion arcu;
<stat. ach. 1.108>	pars exhausta manu, partem sua ruperat aetas,
<stat. ach. 1.109>	signa tamen divumque tori et quem quisque sacravit
<stat. ach. 1.110>	accubitu genioque locum monstrantur: at intra
<stat. ach. 1.111>	Centauri stabula alta patent, non aequa nefandis
<stat. ach. 1.112>	fratribus, hic hominum nullos experta cruores
<stat. ach. 1.113>	spicula nec truncae bellis genialibus orni
<stat. ach. 1.114>	aut consanguineos fracti crateres in hostes,
<stat. ach. 1.115>	sed pharetrae insontes et inania terga ferarum.
<stat. ach. 1.116>	haec quoque dum viridis; nam tunc labor unus inermi
<stat. ach. 1.117>	nosse salutiferas dubiis animantibus herbas,
<stat. ach. 1.118>	aut monstrare lyra veteres heroas alumno.
<stat. ach. 1.119>	Et tunc venatu rediturum in limine primo
<stat. ach. 1.120>	opperiens properatque dapes largoque serenat
<stat. ach. 1.121>	igne domum: cum visa procul de litore surgens
<stat. ach. 1.122>	Nereis; erumpit silvis — dant gaudia vires —
<stat. ach. 1.123>	notaque desueto crepuit senis ungula campo,
<stat. ach. 1.124>	tunc blandus dextra atque imos demissus in armos
<stat. ach. 1.125>	pauperibus tectis inducit et admonet antri.
<stat. ach. 1.126>	Iamdudum tacito lustrat Thetis omnia visu
<stat. ach. 1.127>	nec perpessa moras: "ubinam mea pignora, Chiron,
<stat. ach. 1.128>	dic," ait, "aut cur ulla puer iam tempora ducit
<stat. ach. 1.129>	te sine? non merito trepidus sopor atraque matri
<stat. ach. 1.130>	signa deum et magnos utinam mentita timores?
<stat. ach. 1.131>	namque modo infensos utero mihi contuor enses,
<stat. ach. 1.132>	nunc planctu livere manus, modo in ubera saevas
<stat. ach. 1.133>	ire feras; saepe ipsa — nefas! — sub inania natum
<stat. ach. 1.134>	Tartara et ad Stygios iterum fero mergere fontes,
<stat. ach. 1.135>	hos abolere metus magici iubet ordine sacri
<stat. ach. 1.136>	Carpathius vates puerumque sub axe peracto
<stat. ach. 1.137>	secretis lustrare fretis, ubi litora summa
<stat. ach. 1.138>	Oceani et genitor tepet inlabentibus astris
<stat. ach. 1.139>	Pontus, ibi ignotis horrenda piacula divis
<stat. ach. 1.140>	donaque — sed longum cuncta enumerare vetorque;
<stat. ach. 1.141>	trade magis!" sic ficta parens: neque enim ille dedisset,
<stat. ach. 1.142>	si molles habitus et tegmina foeda fateri
<stat. ach. 1.143>	ausa seni. tunc ipse refert: "duc, optima, quaeso,
<stat. ach. 1.144>	duc genetrix humilique deos infringe precatu.
<stat. ach. 1.145>	nam superant tua vota modum placandaque multum
<stat. ach. 1.146>	invidia est. non addo metum, sed vera fatebor:
<stat. ach. 1.147>	nescio quid magnum — nec me patria omina fallunt —
<stat. ach. 1.148>	vis festina parat tenuesque supervenit annos,
<stat. ach. 1.149>	olim et ferre minas avideque audire solebat
<stat. ach. 1.150>	imperia et nostris procul haud discedere ab antris:
<stat. ach. 1.151>	nunc illum non Ossa capit, non Pelion ingens
<stat. ach. 1.152>	Thessaliaeve nives. ipsi mihi saepe queruntur
<stat. ach. 1.153>	Centauri raptasque domos abstractaque coram
<stat. ach. 1.154>	armenta et semet campis fluviisque fugari:
<stat. ach. 1.155>	insidiasque et bella parant tumideque minantur.
<stat. ach. 1.156>	olim equidem Argoos pinus cum Thessala reges
<stat. ach. 1.157>	hac veheret, iuvenem Alciden et Thesea vidi —
<stat. ach. 1.158>	sed taceo." figit gelidus Nereida pallor:
<stat. ach. 1.159>	ille aderat multo sudore et pulvere maior,
<stat. ach. 1.160>	et tamen arma inter festinatosque labores
<stat. ach. 1.161>	dulcis adhuc visu: niveo natat ignis in ore
<stat. ach. 1.162>	purpureus fulvoque nitet coma gratior auro.
<stat. ach. 1.163>	necdum prima nova lanugine vertitur aetas,
<stat. ach. 1.164>	tranquillaeque faces oculis et plurima vultu
<stat. ach. 1.165>	mater inest: qualis Lycia venator Apollo
<stat. ach. 1.166>	cum redit et saevis permutat plectra pharetris.
<stat. ach. 1.167>	forte et laetus adest — o quantum gaudia formae
<stat. ach. 1.168>	adiciunt! — : fetam Pholoes sub rupe leaenam
<stat. ach. 1.169>	perculerat ferro vacuisque reliquerat antris
<stat. ach. 1.170>	ipsam, sed catulos adportat et incitat ungues.
<stat. ach. 1.171>	quos tamen, ut fido genetrix in limine visa est,
<stat. ach. 1.172>	abicit exceptamque avidis circumligat ulnis,
<stat. ach. 1.173>	iam gravis amplexu iamque aequus vertice matri.
<stat. ach. 1.174>	insequitur magno iam tunc conexus amore
<stat. ach. 1.175>	Patroclus tantisque extenditur aemulus actis,
<stat. ach. 1.176>	par studiis aevique modis, sed robore longe,
<stat. ach. 1.177>	et tamen aequali visurus Pergama fato.
<stat. ach. 1.178>	Protinus ille subit rapido quae proxima saltu
<stat. ach. 1.179>	flumina fumantesque genas crinemque novatur
<stat. ach. 1.180>	fontibus: Eurotae qualis vada Castor anhelo
<stat. ach. 1.181>	intrat equo fessumque sui iubar excitat astri.
<stat. ach. 1.182>	miratur comitque senex, nunc pectora mulcens,
<stat. ach. 1.183>	nunc fortes umeros: angunt sua gaudia matrem,
<stat. ach. 1.184>	tunc libare dapes Baccheaque munera Chiron
<stat. ach. 1.185>	orat et attonitae varia oblectamina nectens
<stat. ach. 1.186>	elicit extremo chelyn et solantia curas
<stat. ach. 1.187>	fila movet leviterque expertas pollice chordas
<stat. ach. 1.188>	dat puero, canit ille libens immania laudum
<stat. ach. 1.189>	semina: quot tumidae superant iussa novercae .
<stat. ach. 1.190>	Amphitryoniades, crudum quo Bebryca caestu
<stat. ach. 1.191>	obruent Pollux, quanto circumdata nexu
<stat. ach. 1.192>	ruperit Aegides Minoia bracchia tauri,
<stat. ach. 1.193>	maternos in fine toros superisque gravatum
<stat. ach. 1.194>	Pelion: hic victo risit Thetis anxia vultu,
<stat. ach. 1.195>	nox trahit in somnos, saxo conlabitur ingens
<stat. ach. 1.196>	Centaurus blandusque umeris se innectit Achilles,
<stat. ach. 1.197>	quamquam ibi fida parens, adsuetaque pectora mavult.
<stat. ach. 1.198>	At Thetis undisonis per noctem in rupibus astans,
<stat. ach. 1.199>	quae nato secreta velit, quibus abdere terris
<stat. ach. 1.200>	destinet, huc illuc divisa mente volutat.
<stat. ach. 1.201>	proxima, sed studiis multum Mavortia Thrace;
<stat. ach. 1.202>	nee Macetum gens dura placet laudumque daturi
<stat. ach. 1.203>	Cecropidae stimulos, nimium opportuna carinis
<stat. ach. 1.204>	Sestos Abydenique sinus: placet ire per altas
<stat. ach. 1.205>	Cycladas. hic spretae Myconosque humilisque Seriphos
<stat. ach. 1.206>	et Lemnos non aequa viris atque hospita Delos
<stat. ach. 1.207>	gentibus, imbelli nuper Lycomedis ab aula
<stat. ach. 1.208>	virgineos coetus et litora persona ludo
<stat. ach. 1.209>	audierat, duros laxantem Aegaeona nexus
<stat. ach. 1.210>	missa sequi centumque dei numerare catenas.
<stat. ach. 1.211>	haec placet, haec timidae tellus tutissima matri.
<stat. ach. 1.212>	qualis vicino volucris iam sedula partu
<stat. ach. 1.213>	iamque timens, qua fronde domum suspendat inanem,
<stat. ach. 1.214>	providet hic ventos, hic anxia cogitat angues,
<stat. ach. 1.215>	hic homines: tandem dubiae placet umbra, novisque
<stat. ach. 1.216>	vix stetit in ramis et protinus arbor amatur.
<stat. ach. 1.217>	Altera consilio superest tristemque fatigat
<stat. ach. 1.218>	cura deam, natum ipsa sinu complexa per undas
<stat. ach. 1.219>	an magno Tritone ferat, ventosne volucres
<stat. ach. 1.220>	advocet an pelago solitam Thaumantida pasci.
<stat. ach. 1.221>	elicit inde fretis et murice frenat acuto
<stat. ach. 1.222>	delphinas biiugos, quos illi maxima Tethys
<stat. ach. 1.223>	gurgite Atlanteo pelagi sub valle sonora
<stat. ach. 1.224>	nutrierat; — nullis vada per Neptunia glaucae
<stat. ach. 1.225>	tantus honos formae nandique potentia nec plus
<stat. ach. 1.226>	pectoris humani — iubet hos subsistere pleno
<stat. ach. 1.227>	litore, ne nudae noceant contagia terrae.
<stat. ach. 1.228>	ipsa dehinc toto resolutum pectore Achillen,
<stat. ach. 1.229>	qui pueris sopor, Haemonii de rupibus antri
<stat. ach. 1.230>	ad placidas deportat aquas et iussa tacere
<stat. ach. 1.231>	litora: monstrat iter totoque effulgurat orbe
<stat. ach. 1.232>	Cynthia, prosequitur divam celeresque recursus
<stat. ach. 1.233>	securus pelagi Chiron rogat udaque celat
<stat. ach. 1.234>	lumina et abreptos subito iamiamque latentes
<stat. ach. 1.235>	erecto prospectat equo, qua cana parumper
<stat. ach. 1.236>	spumant signa fugae et liquido perit orbita ponto.
<stat. ach. 1.237>	illum non alias rediturum ad Thessala Tempe
<stat. ach. 1.238>	iam tristis Pholoe, iam nubilus ingemit Othrys
<stat. ach. 1.239>	et tenuior Spercheos aquis speluncaque docti
<stat. ach. 1.240>	muta senis; quaerunt puerilia carmina Fauni
<stat. ach. 1.241>	et sperata diu plorant conubia Nymphae.
<stat. ach. 1.242>	Iam premit astra dies humilique ex aequore Titan
<stat. ach. 1.243>	rorantes evolvit equos et ab aethere magno
<stat. ach. 1.244>	sublatum curru pelagus cadit, at vada mater
<stat. ach. 1.245>	Scyria iamdudum fluctus emensa tenebat,
<stat. ach. 1.246>	exierantque iugo fessi delphines erili:
<stat. ach. 1.247>	cum pueri tremefacta quies oculique patentes
<stat. ach. 1.248>	infusum sensere diem. stupet aere primo,
<stat. ach. 1.249>	quae loca, qui fluctus, ubi Pelion? omnia versa
<stat. ach. 1.250>	atque ignota videt dubitatque agnoscere matrem.
<stat. ach. 1.251>	occupat illa manu blandeque adfata paventem:
<stat. ach. 1.252>	"si mihi, care puer, thalamos sors aequa tulisset,
<stat. ach. 1.253>	quos dabat, aetheriis ego te complexa tenerem
<stat. ach. 1.254>	sidus grande plagis, magnique puerpera caeli
<stat. ach. 1.255>	nil humilis Parcas terrenaque fata vererer.
<stat. ach. 1.256>	nunc impar tibi, nate, genus, praeclusaque leti
<stat. ach. 1.257>	tantum a matre via est; quin et metuenda propinquant
<stat. ach. 1.258>	tempora et extremis admota pericula metis,
<stat. ach. 1.259>	cedamus, paulumque animos submitte viriles
<stat. ach. 1.260>	atque habitus dignare meos, si Lydia dura
<stat. ach. 1.261>	pensa manu mollesque tulit Tirynthius hastas,
<stat. ach. 1.262>	si decet aurata Bacchum vestigia palla
<stat. ach. 1.263>	verrere, virgineos si Iuppiter induit artus,
<stat. ach. 1.264>	nec magnum ambigui fregerunt Caenea sexus:
<stat. ach. 1.265>	hac sine, quaeso, minas nubemque exire malignam,
<stat. ach. 1.266>	mox iterum campos, iterum Centaurica reddam
<stat. ach. 1.267>	lustra tibi: per ego hoc decus et ventura iuventae
<stat. ach. 1.268>	gaudia, si terras humilemque experta maritum
<stat. ach. 1.269>	te propter, si progenitum Stygos amne severo
<stat. ach. 1.270>	armavi — totumque utinam! — , cape tuta parumper
<stat. ach. 1.271>	tegmina nil nocitura animo, cur ora reducis
<stat. ach. 1.272>	quidve parant oculi? pudet hoc mitescere cultu?
<stat. ach. 1.273>	per te, care puer, cognata per aequora iuro,
<stat. ach. 1.274>	nesciet hoc Chiron," sic horrida pectora tractat
<stat. ach. 1.275>	nequiquam mulcens; obstat genitorque roganti
<stat. ach. 1.276>	nutritorque ingens et cruda exordia magnae
<stat. ach. 1.277>	indolis, effrenae tumidum velut igne iuventae
<stat. ach. 1.278>	si quis equum primis submittere temptet habenis:
<stat. ach. 1.279>	ille diu campis fluviisque et honore superbo
<stat. ach. 1.280>	gavisus non colla iugo, non aspera praebet
<stat. ach. 1.281>	ora lupis dominique fremit captivus inire
<stat. ach. 1.282>	imperia atque alios miratur discere cursus.
<stat. ach. 1.283>	Quis deus attonitae fraudes astumque parenti
<stat. ach. 1.284>	contulit? indocilem quae mens detraxit Achillem?
<stat. ach. 1.285>	Palladi litoreae celebrabat Scyros honorum
<stat. ach. 1.286>	forte diem. placidoque satae Lycomede sorores
<stat. ach. 1.287>	luce sacra patriis, quae rara licentia, muris
<stat. ach. 1.288>	exierant dare veris opes divaeque severas
<stat. ach. 1.289>	fronde ligare comas et spargere floribus hastam,
<stat. ach. 1.290>	omnibus eximium formae decus, omnibus idem
<stat. ach. 1.291>	cultus et expleto teneri iam fine pudoris
<stat. ach. 1.292>	virginitas matura toris annique tumentes,
<stat. ach. 1.293>	sed quantum virides pelagi venus addita Nymphas
<stat. ach. 1.294>	obruit, aut umeris quantum Diana relinquit
<stat. ach. 1.295>	Naidas, effulget tantum regina decori
<stat. ach. 1.296>	Deidamia chori pulchrisque sororibus obstat,
<stat. ach. 1.297>	illius et roseo flammatur purpura vultu
<stat. ach. 1.298>	et gemmis lux maior inest et blandius aurum:
<stat. ach. 1.299>	atque ipsi par forma deae est, si pectoris angues
<stat. ach. 1.300>	ponat et exempta pacetur casside vultus.
<stat. ach. 1.301>	hanc ubi ducentem longe socia agmina vidit,
<stat. ach. 1.302>	trux puer et nullo temeratus pectora motu
<stat. ach. 1.303>	deriguit forisque novum bibit ossibus ignem,
<stat. ach. 1.304>	nec latet haustus amor, sed fax vibrata medullis
<stat. ach. 1.305>	in vultus atque ora redit lucemque genarum
<stat. ach. 1.306>	tingit et impulsum tenui sudore pererrat.
<stat. ach. 1.307>	lactea Massagetae veluti cum pocula fuscant
<stat. ach. 1.308>	sanguine puniceo vel ebur corrumpitur ostro:
<stat. ach. 1.309>	sic variis manifesta notis — palletque rubetque —
<stat. ach. 1.310>	flamma repens, eat atque ultro ferus hospita sacra
<stat. ach. 1.311>	dissiciat turbae securus et immemor aevi,
<stat. ach. 1.312>	ni pudor et iunctae teneat reverentia matris.
<stat. ach. 1.313>	ut pater armenti quondam ductorque futurus,
<stat. ach. 1.314>	cui nondum toto peraguntur cornua gyro,
<stat. ach. 1.315>	cum sociam pastus niveo candore iuvencam
<stat. ach. 1.316>	aspicit, ardescunt animi primusque per ora
<stat. ach. 1.317>	spumat amor, spectant hilares obstantque magistri.
<stat. ach. 1.318>	Occupat arrepto iam conscia tempore mater:
<stat. ach. 1.319>	hasne inter simulare choros et bracchia ludo
<stat. ach. 1.320>	"nectere, nate, grave est? gelida quid tale sub Ossa
<stat. ach. 1.321>	Peliacisque iugis? o si mihi iungere curas
<stat. ach. 1.322>	atque alium portare sinu contingat Achillen!"
<stat. ach. 1.323>	mulcetur laetumque rubet visusque protervos
<stat. ach. 1.324>	obliquat vestesque manu leviore repellit.
<stat. ach. 1.325>	aspicit ambiguum genetrix cogique volentem
<stat. ach. 1.326>	iniecitque sinus; tum colla rigentia mollit
<stat. ach. 1.327>	submittitque graves umeros et fortia laxat
<stat. ach. 1.328>	bracchia et impexos certo domat ordine crines
<stat. ach. 1.329>	ac sua dilecta cervice monilia transfert;
<stat. ach. 1.330>	et picturato cohibens vestigia limbo
<stat. ach. 1.331>	incessum motumque docet fandique pudorem,
<stat. ach. 1.332>	qualiter artifici victurae pollice cerae
<stat. ach. 1.333>	accipiunt formas ignemque manumque sequuntur:
<stat. ach. 1.334>	talis erat divae natum mutantis imago,
<stat. ach. 1.335>	nec luctata diu; superest nam plurimus illi
<stat. ach. 1.336>	invita virtute decor, fallitque tuentes
<stat. ach. 1.337>	ambiguus tenuique latens discrimine sexus.
<stat. ach. 1.338>	Procedunt, iterumque monens iterumque fatigans
<stat. ach. 1.339>	blanda Thetis: "sic ergo gradum, sic ora manusque,
<stat. ach. 1.340>	nate, feres comitesque modis imitabere fictis,
<stat. ach. 1.341>	nete suspectum molli non misceat aulae
<stat. ach. 1.342>	rector et incepti pereant mendacia furti."
<stat. ach. 1.343>	dicit et admoto non distat comere tactu,
<stat. ach. 1.344>	sic ubi virgineis Hecate lassata Therapnis
<stat. ach. 1.345>	ad patrem fratremque redit, comes haeret eunti
<stat. ach. 1.346>	mater et ipsa umeros exsertaque bracchia velat;
<stat. ach. 1.347>	ipsa arcum pharetrasque locat vestemque latentem
<stat. ach. 1.348>	deducit sparsosque tumet componere crines.
<stat. ach. 1.349>	Protinus adgreditur regem atque ibi testibus aris
<stat. ach. 1.350>	"hanc tibi," ait, "nostri germanam, rector, Achillis—
<stat. ach. 1.351>	nonne vides, ut torva genas aequandaque fratri? —
<stat. ach. 1.352>	tradimus: arma umeris arcumque animosa petebat
<stat. ach. 1.353>	ferre et Amazonio conubia pellere ritu.
<stat. ach. 1.354>	sed mihi curarum satis est pro stirpe virili:
<stat. ach. 1.355>	haec calathos et sacra ferat, tu frange regendo
<stat. ach. 1.356>	indocilem sexuque tene, dum nubilis aetas
<stat. ach. 1.357>	solvendusque pudor; neve exercere protervas
<stat. ach. 1.358>	gymnadas aut lustris nemorum concede vagari,
<stat. ach. 1.359>	intus ale et similes inter seclude puellas;
<stat. ach. 1.360>	litore praecipue portuque arcere memento.
<stat. ach. 1.361>	vidisti modo vela Phrygum: iam mutua iura
<stat. ach. 1.362>	fallere transmissae pelago didicere carinae."
<stat. ach. 1.363>	Accedit dictis pater ingenioque parentis
<stat. ach. 1.364>	occultum Aeaciden — quis divum fraudibus obstet? —
<stat. ach. 1.365>	accipit; ultro etiam veneratur supplice dextra
<stat. ach. 1.366>	et grates electus agit: nec turba piarum
<stat. ach. 1.367>	Scyriadum cessat nimio defigere visu
<stat. ach. 1.368>	virginis ora novae, quantum cervice comisque
<stat. ach. 1.369>	emineat quantumque umeros ac pectora fundat,
<stat. ach. 1.370>	dehinc sociare choros castisque accedere sacris
<stat. ach. 1.371>	hortantur, ceduntque loco et contingere gaudent,
<stat. ach. 1.372>	qualiter Idaliae volucres, ubi mollia frangunt
<stat. ach. 1.373>	nubila, iam longum caeloque domoque gregatae,
<stat. ach. 1.374>	si iunxit pinnas diversoque hospita tractu
<stat. ach. 1.375>	venit avis, cunctae primum mirantur et horrent:
<stat. ach. 1.376>	mox propius propiusque volant, atque aere in ipso
<stat. ach. 1.377>	paulatim fecere suam plausuque secundo
<stat. ach. 1.378>	circueunt hilares et ad alta cubilia ducunt.
<stat. ach. 1.379>	Digreditur multum cunctata in limine mater,
<stat. ach. 1.380>	dum repetit monitus arcanaque murmura figit
<stat. ach. 1.381>	auribus et tacito dat verba novissima vultu,
<stat. ach. 1.382>	tunc excepta freto longe cervice reflexa
<stat. ach. 1.383>	abnatat et blandis adfatur litora votis:
<stat. ach. 1.384>	"cara mihi tellus, magnae cui pignora curae
<stat. ach. 1.385>	depositumque ingens timido commisimus astu,
<stat. ach. 1.386>	sis felix taceasque, precor, quo more tacebat
<stat. ach. 1.387>	Creta Rheae: te longus honos aeternaque cingent
<stat. ach. 1.388>	templa nec instabili fama superabere Delo;
<stat. ach. 1.389>	et ventis et sacra fretis interque vadosas
<stat. ach. 1.390>	Cycladas, Aegaeae frangunt ubi saxa procellae,
<stat. ach. 1.391>	Nereidum tranquilla domus iurandaque nautis
<stat. ach. 1.392>	insula, ne solum Danaas admitte carinas,
<stat. ach. 1.393>	ne, precor! hic thiasi tantum et nihil utile bellis, —
<stat. ach. 1.394>	hoc famam narrare doce — dumque arma parantur
<stat. ach. 1.395>	Dorica et alternum Mavors interfurit orbem,—
<stat. ach. 1.396>	cedo equidem — sit virgo pii Lycomedis Achilles."
<stat. ach. 1.397>	Interea meritos ultrix Europa dolores
<stat. ach. 1.398>	dulcibus armorum furiis et supplice regum
<stat. ach. 1.399>	conquestu flammata movet; quippe ambit Atrides
<stat. ach. 1.400>	ille magis, cui nupta domi, facinusque relatu
<stat. ach. 1.401>	asperat Iliacum: captam sine Marte, sine armis
<stat. ach. 1.402>	progeniem caeli Spartaeque potentis alumnam,
<stat. ach. 1.403>	iura fidem superos una calcata rapina,
<stat. ach. 1.404>	hoc foedus Phrygium, haec geminae commercia terrae?
<stat. ach. 1.405>	quid maneat populos, ubi tanta iniuria primos
<stat. ach. 1.406>	degrassata duces? — coeunt gens omnis et aetas:
<stat. ach. 1.407>	nec tantum exciti, bimari quos Isthmia vallo
<stat. ach. 1.408>	claustra nec undisonae quos circuit umbo Maleae,
<stat. ach. 1.409>	sed procul admotas Phrixi qua semita iungi
<stat. ach. 1.410>	Europamque Asiamque vetat; quasque ordine gentes
<stat. ach. 1.411>	litore Abydeno maris alligat unda superni.
<stat. ach. 1.412>	fervet amor belli concussasque erigit urbes,
<stat. ach. 1.413>	aera domat Temese, quatitur navalibus ora
<stat. ach. 1.414>	Eubois, innumera resonant incude Mycenae,
<stat. ach. 1.415>	Pisa novat currus, Nemee dat terga ferarum,
<stat. ach. 1.416>	Cirrha sagittiferas certat stipare pharetras,
<stat. ach. 1.417>	Lerna graves clipeos caesis vestire iuvencis.
<stat. ach. 1.418>	dat bello pedites Aetolus et asper Acarnan,
<stat. ach. 1.419>	Argos agit turmas, vacuantur pascua ditis
<stat. ach. 1.420>	Arcadiae, frenat celeres Epiros alumnos,
<stat. ach. 1.421>	Phocis et Aoniae iaculis rarescitis umbrae,
<stat. ach. 1.422>	murorum tormenta Pylos Messenaque tendunt,
<stat. ach. 1.423>	nulla immunis humus; velluntur postibus altis
<stat. ach. 1.424>	arma olim dimissa patrum, flammisque liquescunt
<stat. ach. 1.425>	dona deum: ereptum superis Mars efferat aurum.
<stat. ach. 1.426>	nusquam umbrae veteres: minor Othrys et ardua sidunt
<stat. ach. 1.427>	Taygeta, exuti viderunt aera montes,
<stat. ach. 1.428>	iam natat omne nemus: caeduntur robora classi,
<stat. ach. 1.429>	silva minor remis, ferrum lassatur in usus
<stat. ach. 1.430>	innumeros, quod rostra liget, quod muniat arma,
<stat. ach. 1.431>	belligeros quod frenet equos, quod mille catenis
<stat. ach. 1.432>	squalentes nectat tunicas, quod sanguine fumet
<stat. ach. 1.433>	vulneraque alta bibat, quod conspirante veneno
<stat. ach. 1.434>	impellat mortes; tenuant umentia saxa
<stat. ach. 1.435>	attritu et pigris addunt mucronibus iras.
<stat. ach. 1.436>	nec modus aut arcus lentare aut fundere glandes
<stat. ach. 1.437>	aut torrere sudes galeasque attollere conis.
<stat. ach. 1.438>	hos inter motus pigram gemit una quietem
<stat. ach. 1.439>	Thessalia et geminis incusat fata querellis,
<stat. ach. 1.440>	quod senior Peleus nec adhuc maturus Achilles.
<stat. ach. 1.441>	Iam Pelopis terras Graiumque exhauserat orbem
<stat. ach. 1.442>	praecipitans in transtra viros insanus equosque
<stat. ach. 1.443>	Bellipotens. fervent portus et operta carinis
<stat. ach. 1.444>	stagna suasque hiemes classis promota suosque
<stat. ach. 1.445>	attollit fluctus; ipsum iam puppibus aequor
<stat. ach. 1.446>	deficit et totos consumunt carbasa ventos.
<stat. ach. 1.447>	Prima ratis Danaas Hecateia congregat Aulis,
<stat. ach. 1.448>	rupibus expositis longique crepidine dorsi
<stat. ach. 1.449>	Euboicum scandens Aulis mare, litora multum
<stat. ach. 1.450>	montivagae dilecta deae, iuxtaque Caphereus
<stat. ach. 1.451>	latratum pelago tollens caput, ille Pelasgas
<stat. ach. 1.452>	ut vidit tranare rates, ter monte ter undis
<stat. ach. 1.453>	intonuit saevaeque dedit praesagia noctis,
<stat. ach. 1.454>	coetus ibi armorum Troiae fatalis, ibi ingens
<stat. ach. 1.455>	iuratur bellum, donec sol annuus omnes
<stat. ach. 1.456>	conficeret metas, tunc primum Graecia vires
<stat. ach. 1.457>	contemplata suas; tunc sparsa ac dissona moles
<stat. ach. 1.458>	in corpus vultumque coit et rege sub uno
<stat. ach. 1.459>	disposita est. sic curva feras indago latentes
<stat. ach. 1.460>	claudit et admotis paulatim cassibus artat.
<stat. ach. 1.461>	illae ignem sonitumque pavent diffusaque linquunt
<stat. ach. 1.462>	avia miranturque suum decrescere montem,
<stat. ach. 1.463>	donec in angustam ceciderunt undique vallem;
<stat. ach. 1.464>	inque vicem stupuere greges socioque timore
<stat. ach. 1.465>	mansuescunt: simul hirtus aper, simul ursa lupusque
<stat. ach. 1.466>	cogitur et captos contempsit cerva leones
<stat. ach. 1.467>	Sed quamquam et gemini pariter sua bella capessant
<stat. ach. 1.468>	Atridae famamque avida virtute paternam
<stat. ach. 1.469>	Tydides Sthenelnsque premat, nec cogitet annos
<stat. ach. 1.470>	Antilochos septemque Aiax umbone coruscet
<stat. ach. 1.471>	armenti reges atque aequum moenibus orbem,
<stat. ach. 1.472>	consiliisque armisque vigil contendat Ulixes:
<stat. ach. 1.473>	omnis in absentem belli manus ardet Achillem,
<stat. ach. 1.474>	nomen Achillis amant, et in Hectora solus Achilles
<stat. ach. 1.475>	poscitur, illum unum Teucris Priamoque loquuntur
<stat. ach. 1.476>	fatalem, quis enim Haemoniis sub vallibus alter
<stat. ach. 1.477>	creverit effossa reptans nive? cuius adortus
<stat. ach. 1.478>	cruda rudimenta et teneros formaverit annos
<stat. ach. 1.479>	Centaurus? patrii propior cui linea caeli,
<stat. ach. 1.480>	quemve alium Stygios tulerit secreta per amnes
<stat. ach. 1.481>	Nereis et pulchros ferro praestruxerit artus?
<stat. ach. 1.482>	haec Graiae castris iterant traduntque cohortes,
<stat. ach. 1.483>	cedit turba ducum vincique haud maesta fatetur.
<stat. ach. 1.484>	sic cum pallentes Phlegraea in castra coirent
<stat. ach. 1.485>	caelicolae iamque Odrysiam Gradivus in hastam
<stat. ach. 1.486>	surgeret et Libycos Tritonia tolleret angues
<stat. ach. 1.487>	ingentemque manu curvaret Delius arcum,
<stat. ach. 1.488>	stabat anhela metu solum Natura Tonantem
<stat. ach. 1.489>	respiciens — quando ille hiemes tonitrusque vocaret
<stat. ach. 1.490>	nubibus, igniferam quot fulmina posceret Aetnen?
<stat. ach. 1.491>	Atque ibi dum mixta vallati plebe suorum
<stat. ach. 1.492>	et maris et belli consultant tempora reges,
<stat. ach. 1.493>	increpitans magno vatem Calchanta tumultu
<stat. ach. 1.494>	Protesilaus ait — namque huic bellare cupido
<stat. ach. 1.495>	praecipua et primae iam tunc data gloria mortis — :
<stat. ach. 1.496>	"o nimium Phoebi tripodumque oblite tuorum,
<stat. ach. 1.497>	Thestoride, quando ora deo possessa movebis
<stat. ach. 1.498>	iustius aut quianam Parcarum occulta recludis 3?
<stat. ach. 1.499>	cernis ut ignotum cuncti stupeantque fremantque
<stat. ach. 1.500>	Aeaciden? sordent vulgo Calydonius heros
<stat. ach. 1.501>	et magno genitus Telamone Aiaxque secundus,
<stat. ach. 1.502>	nos quoque: sed Mavors et Troia arrepta probabunt.
<stat. ach. 1.503>	illum neglectis — pudet heu! — ductoribus omnes
<stat. ach. 1.504>	belligerum ceu numen amant, dic ocius aut cur
<stat. ach. 1.505>	serta comis et multus honos? quibus abditus oris
<stat. ach. 1.506>	quave iubes tellure peti? nam fama nec antris
<stat. ach. 1.507>	Chironis patria nec degere Peleos aula.
<stat. ach. 1.508>	heia, inrumpe deos et fata latentia vexa,
<stat. ach. 1.509>	laurigerosque ignes, si quando, avidissimus hauri!
<stat. ach. 1.510>	arma horrenda tibi saevosque remisimus enses,
<stat. ach. 1.511>	numquam has imbelles galea violabere vittas:
<stat. ach. 1.512>	sed felix numeroque ducum praestantior omni,
<stat. ach. 1.513>	si magnum Danais per te depfendis Achillem."
<stat. ach. 1.514>	Iamdudum trepido circumfert lumina motu
<stat. ach. 1.515>	intrantemque deum primo pallore fatetur
<stat. ach. 1.516>	Thestorides; mox igne genas et sanguine torquens
<stat. ach. 1.517>	nec socios nec castra videt, sed caecus et absens
<stat. ach. 1.518>	nunc superum magnos deprendit in aethere coetus,
<stat. ach. 1.519>	nunc sagas adfatur aves, nunc dura sororum
<stat. ach. 1.520>	licia, turiferas modo consulit anxius aras
<stat. ach. 1.521>	flammarumque apicem rapit et caligine sacra
<stat. ach. 1.522>	pascitur, exsiliunt crines rigidisque laborat
<stat. ach. 1.523>	vitta comis, nec colla loco nec in ordine gressus,
<stat. ach. 1.524>	tandem fessa tremens longis mugitibus ora
<stat. ach. 1.525>	solvit, et oppositum vox eluctata furorem est:
<stat. ach. 1.526>	" quo rapis ingentem magni Chironis alumnum
<stat. ach. 1.527>	femineis, Nerei, dolis? huc mitte: quid aufers?
<stat. ach. 1.528>	non patiar: meus iste, meus. tu diva profundi,
<stat. ach. 1.529>	et me Phoebus agit. latebris quibus abdere temptas
<stat. ach. 1.530>	eversorem Asiae? video per Cycladas altas
<stat. ach. 1.531>	attonitam et turpi quaerentem litora furto,
<stat. ach. 1.532>	occidimus: placuit Lycomedis conscia tellus,
<stat. ach. 1.533>	o scelus! en fluxae veniunt in pectora vestes,
<stat. ach. 1.534>	scinde, puer, scinde et timidae ne cede parenti,
<stat. ach. 1.535>	ei mihi raptus abit! quaenam haec procul improba virgo?"
<stat. ach. 1.536>	Hic nutante gradu stetit amissisque furoris
<stat. ach. 1.537>	viribus ante ipsas tremefactus conruit aras.
<stat. ach. 1.538>	tunc haerentem Ithacum Calydonius occupat heros:
<stat. ach. 1.539>	"nos vocat iste labor: neque enim comes ire recusem,
<stat. ach. 1.540>	si tua cura trahat, licet ille sonantibus antris
<stat. ach. 1.541>	Tethyos aversae gremioque prematur aquosi
<stat. ach. 1.542>	Nereos: invenies, tu tantum providus astu
<stat. ach. 1.543>	tende animum vigilem fecundumque erige pectus:
<stat. ach. 1.544>	non mihi quis vatum dubiis in casibus ausit
<stat. ach. 1.545>	fata videre prior." subicit gavisus Ulixes:
<stat. ach. 1.546>	"sic deus omnipotens firmet, sic adnuat illa
<stat. ach. 1.547>	virgo paterna tibi! sed me spes lubrica tardat:
<stat. ach. 1.548>	grande equidem armatum castris inducere Achillem;
<stat. ach. 1.549>	sed si fata negent, quam foedum ac triste reverti!
<stat. ach. 1.550>	vota tamen Danaum non intemptata relinquam
<stat. ach. 1.551>	iamque adeo aut aderit mecum Peleius heros,
<stat. ach. 1.552>	aut verum penitus latet et sine Apolline Calchas."
<stat. ach. 1.553>	Conclamant Danai stimulatque Agamemno volentes:
<stat. ach. 1.554>	laxantur coetus resolutaque murmure laeto
<stat. ach. 1.555>	agmina discedunt, quales iam nocte propinqua
<stat. ach. 1.556>	e pastu referuntur aves, vel in antra reverti
<stat. ach. 1.557>	melle novo gravidas mitis videt Hybla catervas,
<stat. ach. 1.558>	nec mora, iam dextras Ithacesia carbasus auras poscit,
<stat. ach. 1.559>	et in remis hilaris sedere iuventus.
<stat. ach. 1.560>	At procul occultum falsi sub imagine sexus
<stat. ach. 1.561>	Aeaciden furto iam noverat una latenti
<stat. ach. 1.562>	Deidamia virum; sed opertae conscia culpae
<stat. ach. 1.563>	cuncta pavet tacitasque putat sentire sorores,
<stat. ach. 1.564>	namque ut virgineo stetit in grege durus Achilles
<stat. ach. 1.565>	exsolvitque rudem genetrix digressa pudorem,
<stat. ach. 1.566>	protinus elegit comitem, quamquam omnis in illum
<stat. ach. 1.567>	turba coit, blandeque novas nil tale timenti
<stat. ach. 1.568>	admovet insidias: illam sequiturque premitque
<stat. ach. 1.569>	improbus, illam oculis iterumque iterumque resumit.
<stat. ach. 1.570>	nunc nimius lateri non evitantis inhaeret,
<stat. ach. 1.571>	nunc levibus sertis, lapsis nunc sponte canistris,
<stat. ach. 1.572>	nunc thyrso parcente ferit, modo dulcia notae
<stat. ach. 1.573>	fila lyrae tenuesque modos et carmina monstrat
<stat. ach. 1.574>	Chironis ducitque manum digitosque sonanti
<stat. ach. 1.575>	infringit citharae, nunc occupat ora canentis
<stat. ach. 1.576>	et ligat amplexus et mille per oscula laudat.
<stat. ach. 1.577>	illa libens discit, quo vertice Pelion, et quis
<stat. ach. 1.578>	Aeacides, puerique auditum nomen et actus
<stat. ach. 1.579>	adsidue stupet et praesentem cantat Achillem.
<stat. ach. 1.580>	ipsa quoque et validos proferre modestius artus
<stat. ach. 1.581>	et tenuare rudes attrito pollice lanas
<stat. ach. 1.582>	demonstrat reficitque colos et perdita dura
<stat. ach. 1.583>	pensa manu; vocisque sonum pondusque tenentis,
<stat. ach. 1.584>	quodque fugit comites, nimio quod lumine sese
<stat. ach. 1.585>	Agat et in verbis intempestivus anhelet,
<stat. ach. 1.586>	miratur: iam iamque dolos aperire parantem
<stat. ach. 1.587>	virginea levitate fugit prohibetque fateri,
<stat. ach. 1.588>	sic sub matre Rhea iuvenis regnator Olympi
<stat. ach. 1.589>	oscula securae dabat insidiosa sorori
<stat. ach. 1.590>	frater adhuc, medii donec reverentia cessit
<stat. ach. 1.591>	sanguinis et versos germana expavit amores.
<stat. ach. 1.592>	Tandem detecti timidae Nereidos astus.
<stat. ach. 1.593>	lucus Agenorei sublimis ad orgia Bacchi
<stat. ach. 1.594>	stabat et admissum caelo nemus: huius in umbra
<stat. ach. 1.595>	alternam renovare piae trieterida matres
<stat. ach. 1.596>	consuerant scissumque pecus terraque revulsas
<stat. ach. 1.597>	ferre trabes gratosque deo praestare furores,
<stat. ach. 1.598>	lex procul ire mares: itcrat praecepta verendus
<stat. ach. 1.599>	ductor, inaccessumque viris edicitur antrum,
<stat. ach. 1.600>	nec satis est: stat fine dato metuenda sacerdos
<stat. ach. 1.601>	exploratque aditus, ne. quis temerator oberret
<stat. ach. 1.602>	agmine femineo, tacitus sibi risit Achilles,
<stat. ach. 1.603>	illum virgineae ducentem signa catervae
<stat. ach. 1.604>	magnaque difficili solventem bracchia motu —
<stat. ach. 1.605>	et sexus pariter decet et mendacia matris —
<stat. ach. 1.606>	mirantur comites, nec iam pulcherrima turbae
<stat. ach. 1.607>	Deidamia suae tantumque admota superbo
<stat. ach. 1.608>	vincitur Aeacide, quantum premit ipsa sorores.
<stat. ach. 1.609>	ut vero e tereti demisit nebrida collo
<stat. ach. 1.610>	errantesque sinus hedera collegit et alte
<stat. ach. 1.611>	cinxit purpureis flaventia tempora vittis
<stat. ach. 1.612>	vibravitque gravi redimitum missile dextra,
<stat. ach. 1.613>	attonito stat turba metu sacrisque relictis
<stat. ach. 1.614>	illum ambire libet pronosque attollere vultus.
<stat. ach. 1.615>	talis, ubi ad Thebas vultumque animumque remisit
<stat. ach. 1.616>	Euhius et patrio satiavit pectora luxu,
<stat. ach. 1.617>	serta comis mitramque levat thyrsumque virentem
<stat. ach. 1.618>	armat et hostiles invisit fortior Indos.
<stat. ach. 1.619>	Scandebat roseo medii fastigia caeli
<stat. ach. 1.620>	Luna iugo, totis ubi somnus inertior alis
<stat. ach. 1.621>	defluit in terras mutumque amplectitur orbem:
<stat. ach. 1.622>	consedere chori paulumque exercita pulsu
<stat. ach. 1.623>	aera tacent, tenero cum solus ab agmine Achilles
<stat. ach. 1.624>	haec secum: "quonam timidae commenta parentis
<stat. ach. 1.625>	usque feres? primumque imbelli carcere perdes
<stat. ach. 1.626>	florem animi? non tela licet Mavortia dextra,
<stat. ach. 1.627>	non trepidas agitare feras, ubi campus et amnes
<stat. ach. 1.628>	Haemonii? quaerisne meos, Sperchie, natatus
<stat. ach. 1.629>	promissasque comas? an desertoris alumni
<stat. ach. 1.630>	nullus honos? Stygiasque procul iam raptus ad umbras
<stat. ach. 1.631>	dicor, et orbatus plangit mea funera Chiron?
<stat. ach. 1.632>	tu nunc tela manu, nostros tu dirigis arcus
<stat. ach. 1.633>	nutritosque mihi scandis, Patrocle, iugales:
<stat. ach. 1.634>	ast ego pampineis diffundere brachia thyrsis
<stat. ach. 1.635>	et tenuare colus — pudet haec taedetque fateri! —
<stat. ach. 1.636>	iam scio. quin etiam dilectae virginis ignem
<stat. ach. 1.637>	aequaevamque facem captus noctesque diesque
<stat. ach. 1.638>	dissimulas. quonam usque premes urentia pectus
<stat. ach. 1.639>	vulnera, teque marem — pudet heu! — nec amore probaris ?"
<stat. ach. 1.640>	Sic ait; et densa noctis gavisus in umbra
<stat. ach. 1.641>	tempestiva suis torpere silentia furtis
<stat. ach. 1.642>	vi potitur votis et toto pectore veros
<stat. ach. 1.643>	admovet amplexus; vidit chorus omnis ab alto
<stat. ach. 1.644>	astrorum et tenerae rubuerunt cornua Lunae,
<stat. ach. 1.645>	illa quidem clamore nemus montemque replevit:
<stat. ach. 1.646>	sed Bacchi comites, discussa nube soporis,
<stat. ach. 1.647>	signa choris indicta putant; fragor undique notus
<stat. ach. 1.648>	tollitur, et thyrsos iterum vibrabat Achilles,
<stat. ach. 1.649>	ante tamen dubiam verbis solatus amicis:
<stat. ach. 1.650>	"ille ego — quid trepidas? — , genitum quem caerula mater
<stat. ach. 1.651>	paene Iovi silvis nivibusque immisit alendum
<stat. ach. 1.652>	Thessalicis. nec ego hos cultus aut foeda subissem
<stat. ach. 1.653>	tegmina, ni primo tu visa in litore: cessi
<stat. ach. 1.654>	te propter, tibi pensa manu, tibi mollia gesto
<stat. ach. 1.655>	tympana, quid defles magno nurus addita ponto?
<stat. ach. 1.656>	quid gemis ingentes caelo paritura nepotes?
<stat. ach. 1.657>	sed pater — : ante igni ferroque excisa iacebit
<stat. ach. 1.658>	Scyros et in tumidas ibunt haec versa procellas
<stat. ach. 1.659>	moenia, quam saevo mea tu conubia pendas
<stat. ach. 1.660>	funere: non adeo parebimus omnia matri."
<stat. ach. 1.661>	
<stat. ach. 1.662>	Obstipuit tantis regina exterrita monstris,
<stat. ach. 1.663>	quamquam olim suspecta fides, et comminus ipsum
<stat. ach. 1.664>	horruit et facies multum mutata fatentis.
<stat. ach. 1.665>	quid faciat? casusne suos ferat ipsa parenti
<stat. ach. 1.666>	seque simul iuvenemque premat, fortassis acerbas
<stat. ach. 1.667>	hausurum poenas? et adhuc in corde manebat
<stat. ach. 1.668>	ille diu deceptus amor: silet aegra premitque
<stat. ach. 1.669>	iam commune nefas; unam placet addere furtis
<stat. ach. 1.670>	altricem sociam, precibus quae victa duorum
<stat. ach. 1.671>	adnuit. illa astu tacito raptumque pudorem
<stat. ach. 1.672>	surgentemque uterum atque aegrosin pondere menses
<stat. ach. 1.673>	occuluit, plenis donec stata tempora metis
<stat. ach. 1.674>	attulit et partus index Lucina resolvit.
<stat. ach. 1.675>	Iamque per Aegaeos ibat Laertia flexus
<stat. ach. 1.676>	puppis, et innumeras mutabant Cycladas aurae4:
<stat. ach. 1.677>	iam Paros Olearosque latent; iam raditur alta
<stat. ach. 1.678>	Lemnos et a tergo decrescit Bacchica Naxos,
<stat. ach. 1.679>	ante oculos crescente Samo; iam Delos opacat
<stat. ach. 1.680>	aequor: ibi e celsa libant carchesia puppi
<stat. ach. 1.681>	responsique fidem et verum Calchanta precantur.
<stat. ach. 1.682>	audiit Arquitenens Zephyrumque e vertice Cynthi
<stat. ach. 1.683>	impulit et dubiis pleno dedit omina velo.
<stat. ach. 1.684>	it pelago secura ratis: quippe alta Tonantis
<stat. ach. 1.685>	iussa Thetin certas fatorum vertere leges
<stat. ach. 1.686>	arcebant aegram lacrimis ac multa timentem,
<stat. ach. 1.687>	quod non erueret pontum ventisque fretisque
<stat. ach. 1.688>	omnibus invisum iam tunc sequeretur Ulixem.
<stat. ach. 1.689>	Frangebat radios humili iam pronus Olympo
<stat. ach. 1.690>	Phoebus et Oceani penetrabile litus anhelis
<stat. ach. 1.691>	promittebat equis, cum se scopulosa levavit
<stat. ach. 1.692>	Scyros; in hanc totos emisit puppe rudentes
<stat. ach. 1.693>	dux Laertiades sociisque resumere pontum
<stat. ach. 1.694>	imperat et remis Zephyros supplere cadentes.
<stat. ach. 1.695>	accedunt iuxta, et magis indubitata magisque
<stat. ach. 1.696>	Scyros erat placidique super Tritonia custos
<stat. ach. 1.697>	litoris, egressi numen venerantur amicae
<stat. ach. 1.698>	Aetolusque Ithacusque deae. tunc providus heros,
<stat. ach. 1.699>	hospita ne subito terrerent moenia coetu,
<stat. ach. 1.700>	puppe iubet remanere suos; ipse ardua fido
<stat. ach. 1.701>	cum Diomede petit, sed iam praevenerat arcis
<stat. ach. 1.702>	litoreae servator Abas ignotaque regi
<stat. ach. 1.703>	ediderat, sed Graia tamen, succedere terris
<stat. ach. 1.704>	carbasa, procedunt, gemini ceu foedere iuncto
<stat. ach. 1.705>	hiberna sub nocte lupi: licet et sua pulset
<stat. ach. 1.706>	natorumque fames, penitus rabiemque minasque
<stat. ach. 1.707>	dissimulant humilesque meant, ne nuntiet hostes
<stat. ach. 1.708>	cura canum et trepidos moneat vigilare magistros.
<stat. ach. 1.709>	Sic segnes heroes eunt campumque patentem,
<stat. ach. 1.710>	qui medius portus celsamque interiacet urbem,
<stat. ach. 1.711>	alterno sermone terunt; prior occupat acer
<stat. ach. 1.712>	Tydides: "qua nunc verum ratione paramus
<stat. ach. 1.713>	scrutari? namque ambiguo sub pectore pridem
<stat. ach. 1.714>	verso, quid imbelles thyrsos mercatus et aera
<stat. ach. 1.715>	urbibus in mediis Baccheaque terga mitrasque
<stat. ach. 1.716>	huc tuleris varioque aspersas nebridas auro.
<stat. ach. 1.717>	hisne gravem Priamo Phrygibusque armabis Achillem?"
<stat. ach. 1.718>	Illi subridens Ithacus paulum ore remisso:
<stat. ach. 1.719>	"haec tibi, virginea modo si Lycomedis in aula est
<stat. ach. 1.720>	fraude latens, ultro confessum in proelia ducent
<stat. ach. 1.721>	Peliden; tu cuncta citus de puppe memento
<stat. ach. 1.722>	ferre, ubi tempus erit, clipeumque his iungere donis,
<stat. ach. 1.723>	qui pulcher signis auroque asperrimus; hasta haec
<stat. ach. 1.724>	sat erit: tecum lituo bonus adsit Agyrtes
<stat. ach. 1.725>	occultamque tubam tacitos adportet in usus."
<stat. ach. 1.726>	Dixerat, atque ipso portarum in limine regem
<stat. ach. 1.727>	cernit et ostensa pacem praefatus oliva:
<stat. ach. 1.728>	"magna, reor, pridemque tuas pervenit ad aures
<stat. ach. 1.729>	fama trucis belli, regum placidissime, quod nunc
<stat. ach. 1.730>	Europamque Asiamque quatit, si nomina forte
<stat. ach. 1.731>	huc perlata ducum, Adit quibus ultor Atrides:
<stat. ach. 1.732>	hic tibi, quem tanta meliorem stirpe creavit
<stat. ach. 1.733>	magnanimus Tydeus, Ithacis ego ductor Ulixes.
<stat. ach. 1.734>	causa viae — metuam quid enim tibi cuncta fateri,
<stat. ach. 1.735>	cum Graius notaque fide celeberrimus unus 3 —
<stat. ach. 1.736>	explorare aditus invisaque litora Troiae,
<stat. ach. 1.737>	quidve parent." medio sermone intercipit ille:
<stat. ach. 1.738>	"adnuerit Fortuna, precor, dextrique secundent
<stat. ach. 1.739>	ista dei! nunc hospitio mea tecta piumque
<stat. ach. 1.740>	inlustrate larem." simul intra limina ducit.
<stat. ach. 1.741>	nec mora, iam mensas famularis turba torosque
<stat. ach. 1.742>	instruit, interea visu perlustrat Ulixes
<stat. ach. 1.743>	scrutaturque domum, si qua vestigia magnae
<stat. ach. 1.744>	virginis aut dubia facies suspecta figura;
<stat. ach. 1.745>	porticibusque vagis errat totosque penates,
<stat. ach. 1.746>	ceu miretur, adit: velut ille cubilia praedae
<stat. ach. 1.747>	indubitata tenens muto legit arva Molosso
<stat. ach. 1.748>	venator, videat donec sub frondibus hostem
<stat. ach. 1.749>	porrectum somno positosque in caespite dentes.
<stat. ach. 1.750>	Rumor in arcana iamdudum perstrepit aula,
<stat. ach. 1.751>	virginibus qua fida domus, venisse Pelasgum
<stat. ach. 1.752>	ductores Graiamque ratem sociosque receptos.
<stat. ach. 1.753>	iure pavent aliae; sed vix nova gaudia celat
<stat. ach. 1.754>	Pelides avidusque novos heroas et arma
<stat. ach. 1.755>	vel talis vidisse cupit, iamque atria fervent
<stat. ach. 1.756>	regali strepitu et picto discumbitur auro,
<stat. ach. 1.757>	cum pater ire iubet natas comitesque pudicas
<stat. ach. 1.758>	natarum, subeunt, quales Maeotide ripa,
<stat. ach. 1.759>	cum Scythicas rapuere domos et capta Getarum
<stat. ach. 1.760>	moenia, sepositis epulantur Amazones armis.
<stat. ach. 1.761>	tum vero intentus vultus ac pectora Ulixes
<stat. ach. 1.762>	perlibrat visu, sed nox inlataque fallunt
<stat. ach. 1.763>	lumina et extemplo latuit mensura iacentum.
<stat. ach. 1.764>	at tamen erectumque genas oculisque vagantem
<stat. ach. 1.765>	nullaque virginei servantem signa pudoris
<stat. ach. 1.766>	defigit comitique obliquo lumine monstrat,
<stat. ach. 1.767>	quod nisi praecipitem blando complexa moneret
<stat. ach. 1.768>	Deidamia sinu nudataque pectora semper
<stat. ach. 1.769>	exsertasque manus umerosque in veste teneret
<stat. ach. 1.770>	et prodire toris et poscere vina vetaret
<stat. ach. 1.771>	saepius et fronti crinale reponeret aurum,
<stat. ach. 1.772>	Argolicis ducibus iam tunc patuisset Achilles.
<stat. ach. 1.773>	Ut placata fames epulis bis terque repostis,
<stat. ach. 1.774>	rex prior adloquitur paterisque hortatur Achivos:
<stat. ach. 1.775>	"invideo vestris, fateor, decora inclita gentis
<stat. ach. 1.776>	Argolicae, coeptis: utinam et mihi fortior aetas,
<stat. ach. 1.777>	quaeque fuit, Dolopas eum Scyria litora adortos
<stat. ach. 1.778>	perdomui fregique vadis, quae signa triumphi
<stat. ach. 1.779>	vidistis celsa murorum in fronte, carinas!
<stat. ach. 1.780>	saltem si suboles, aptum quam mittere bello —
<stat. ach. 1.781>	
<stat. ach. 1.782>	nunc ipsi viresque meas et cara videtis
<stat. ach. 1.783>	pignora: quando novos dabit haec mihi turba nepotes?"
<stat. ach. 1.784>	dixerat, et sollers arrepto tempore Ulixes:
<stat. ach. 1.785>	" haud spernenda cupis; quis enim non visere gentes
<stat. ach. 1.786>	innumeras variosque duces atque agmina regum
<stat. ach. 1.787>	ardeat? omne simul roburque decusque potentis
<stat. ach. 1.788>	Europae meritos ultro iuravit in enses.
<stat. ach. 1.789>	rura urbesque vacant, montes spoliavimus altos,
<stat. ach. 1.790>	omne fretum longa velorum obtexitur umbra;
<stat. ach. 1.791>	tradunt arma patres, rapit inrevocata iuventus,
<stat. ach. 1.792>	non alias umquam tantae data copia famae
<stat. ach. 1.793>	fortibus aut campo maiore exercita virtus."
<stat. ach. 1.794>	aspicit intentum vigilique haec aure trahentem,
<stat. ach. 1.795>	cum paveant aliae demissaque lumina flectant,
<stat. ach. 1.796>	atque iterat: "quisquis proavis et gente superba,
<stat. ach. 1.797>	quisquis equo iaculoque potens, qui praevalet arcu,
<stat. ach. 1.798>	omnis honos illic, illic ingentia certant
<stat. ach. 1.799>	nomina: vix timidae matres aut agmina cessant
<stat. ach. 1.800>	virginea; a! multum steriles damnatus in annos
<stat. ach. 1.801>	invisusque deis, si quem haec nova gloria segnem
<stat. ach. 1.802>	praeterit." exisset stratis, ni provida signo
<stat. ach. 1.803>	Deidamia dato cunctas hortata sorores
<stat. ach. 1.804>	liquisset mensas ipsum complexa, sed haeret
<stat. ach. 1.805>	respiciens Ithacum coetuque novissimus exit.
<stat. ach. 1.806>	ille quidem incepto paulum ex sermone remittit,
<stat. ach. 1.807>	pauca tamen iungens: "at tu tranquillus in alta
<stat. ach. 1.808>	pace mane carisque para conubia natis,
<stat. ach. 1.809>	quas tibi sidereis divarum vultibus aequas
<stat. ach. 1.810>	fors dedit, ut me olim tacitum reverentia tangit!
<stat. ach. 1.811>	is decor et formae species permixta virili."
<stat. ach. 1.812>	occurrit genitor: "quid si aut Bacchea ferentes
<stat. ach. 1.813>	orgia, Palladias aut circum videris aras?
<stat. ach. 1.814>	et dabimus, si forte novus cunctabitur auster."
<stat. ach. 1.815>	excipiunt cupidi et tacitis spes addita votis.
<stat. ach. 1.816>	cetera depositis Lycomedis regia curis
<stat. ach. 1.817>	tranquilla sub pace silet, sed longa sagaci
<stat. ach. 1.818>	nox Ithaco, lucemque cupit somnumque gravatur.
<stat. ach. 1.819>	vixdum exorta dies et iam comitatus Agyrte
<stat. ach. 1.820>	Tydides aderat praedictaque dona ferebat.
<stat. ach. 1.821>	nec minus egressae thalamo Scyreides ibant
<stat. ach. 1.822>	ostentare choros promissaque sacra verendis
<stat. ach. 1.823>	hospitibus, nitet ante alias regina comesque
<stat. ach. 1.824>	Pelides: qualis Siculae sub rupibus Aetnae
<stat. ach. 1.825>	Naidas Ennaeas inter Diana feroxque
<stat. ach. 1.826>	Pallas et Elysii lucebat sponsa tyranni,
<stat. ach. 1.827>	iamque movent gressus thiasisque Ismenia buxus
<stat. ach. 1.828>	signa dedit, quater aera Rheae, quater enthea pulsant
<stat. ach. 1.829>	terga manu variosque quater legere recursus.
<stat. ach. 1.830>	tunc thyrsos pariterque levant pariterque reponunt
<stat. ach. 1.831>	multiplicantque gradum, modo quo Curetes in actu
<stat. ach. 1.832>	quoque pii Samothraces eunt, nunc obvia versae
<stat. ach. 1.833>	pectine Amazonio, modo quo citat orbe Lacaenas
<stat. ach. 1.834>	Delia plaudentesque suis intorquet Amyclis.
<stat. ach. 1.835>	tunc vero, tunc praecipue manifestus Achilles
<stat. ach. 1.836>	nec servare vices nec bracchia iungere curat;
<stat. ach. 1.837>	tunc molles gressus, tunc aspernatur amictus
<stat. ach. 1.838>	plus solito rumpitque choros et plurima turbat.
<stat. ach. 1.839>	sic indignantem thyrsos acceptaque matris
<stat. ach. 1.840>	tympana iam tristes spectabant Penthea Thebae.
<stat. ach. 1.841>	Solvuntur laudata cohors repetuntque paterna
<stat. ach. 1.842>	limina, ubi in mediae iamdudum sedibus aulae
<stat. ach. 1.843>	munera virgineos visus fractura locarat
<stat. ach. 1.844>	Tydides, signum hospitii pretiumque laboris:
<stat. ach. 1.845>	hortaturque legant, nec rex placidissimus arcet.
<stat. ach. 1.846>	heu simplex nimiumque rudis, qui callida dona
<stat. ach. 1.847>	Graiorumque dolos variumque ignoret Ulixem
<stat. ach. 1.848>	! hic aliae, quas sexus iners naturaque ducit,
<stat. ach. 1.849>	aut teretes thyrsos aut respondentia temptant
<stat. ach. 1.850>	tympana, geminatis aut nectunt tempora limbis:
<stat. ach. 1.851>	arma vident magnoque putant donata parenti,
<stat. ach. 1.852>	at ferus Aeacides, radiantem ut comminus orbem,
<stat. ach. 1.853>	caelatum pugnas — saevis et forte rubebat
<stat. ach. 1.854>	bellorum maculis — adclinem conspicit hastae,
<stat. ach. 1.855>	infremuit torsitque genas, et fronte relicta
<stat. ach. 1.856>	surrexere comae; nusquam mandata parentis,
<stat. ach. 1.857>	nusquam occultus amor, totoque in pectore Troia est.
<stat. ach. 1.858>	ut leo, materno cum raptus ab ubere mores
<stat. ach. 1.859>	accepit pectique iubas hominemque vereri
<stat. ach. 1.860>	edidicit nullasque rapi nisi iussus in iras,
<stat. ach. 1.861>	si semel adverso radiavit lumine ferrum,
<stat. ach. 1.862>	eiurata fides domitorque inimicus: in illum
<stat. ach. 1.863>	prima fames, timidoque pudet servisse magistro.
<stat. ach. 1.864>	ut vero accessit propius luxque aemula vultum
<stat. ach. 1.865>	reddidit et simili talem se vidit in auro,
<stat. ach. 1.866>	horruit erubuitque simul, tunc acer Ulixes
<stat. ach. 1.867>	admotus lateri summissa voce: "quid haeres?
<stat. ach. 1.868>	scimus," ait, "tu semiferi Chironis alumnus,
<stat. ach. 1.869>	tu caeli pelagique nepos, te Dorica classis,
<stat. ach. 1.870>	te tua suspensis exspectat Graecia signis,
<stat. ach. 1.871>	ipsaque iam dubiis nutant tibi Pergama muris,
<stat. ach. 1.872>	heia, abrumpe moras: sine perfida palleat Ide,
<stat. ach. 1.873>	et iuvet haec audire patrem, pudeatque dolosam
<stat. ach. 1.874>	sic pro te timuisse Thetin." iam pectus amictu
<stat. ach. 1.875>	laxabat, cum grande tuba sic iussus Agyrtes
<stat. ach. 1.876>	insonuit: fugiunt disiectis undique donis
<stat. ach. 1.877>	implorantque patrem commotaque proelia credunt,
<stat. ach. 1.878>	illius intactae cecidere a pectore vestes,
<stat. ach. 1.879>	iam clipeus breviorque manu consumitur hasta, —
<stat. ach. 1.880>	mira fides! — Ithacumque umeris excedere visus
<stat. ach. 1.881>	Aetolumque ducem: tantum subita arma calorque
<stat. ach. 1.882>	Martius horrenda confundit luce penates,
<stat. ach. 1.883>	immanisque gradu, ceu protinus Hectora poscens,
<stat. ach. 1.884>	stat medius trepidante domo: Peleaque virgo
<stat. ach. 1.885>	quaeritur, ast alia plangebat parte retectos
<stat. ach. 1.886>	Deidamia dolos, cuius cum grandia primum
<stat. ach. 1.887>	lamenta et notas accepit pectore voces,
<stat. ach. 1.888>	haesit et occulto virtus infracta calore est.
<stat. ach. 1.889>	demittit clipeum regisque ad lumina versus
<stat. ach. 1.890>	attonitum factis inopinaque monstra paventem,
<stat. ach. 1.891>	sicut erat, nudis Lycomedem adfatur in armis:
<stat. ach. 1.892>	"me tibi, care pater, — dubium dimitte pavorem! —
<stat. ach. 1.893>	me dedit alma Thetis: te pridem tanta manebat
<stat. ach. 1.894>	gloria; quaesitum Danais tu mittis Achillem,
<stat. ach. 1.895>	gratior et magno, si fas dixisse, parente
<stat. ach. 1.896>	et dulci Chirone mihi. sed corda parumper
<stat. ach. 1.897>	huc adverte libens atque has bonus accipe voces:
<stat. ach. 1.898>	Peleus te nato socerum et Thetis hospita iungunt,
<stat. ach. 1.899>	adlegantque suos utroque a sanguine divos.
<stat. ach. 1.900>	unam virgineo natarum ex agmine poscunt:
<stat. ach. 1.901>	dasne? an gens humilis tibi degeneresque videmur?
<stat. ach. 1.902>	non renuis; iunge ergo manus et concipe foedus
<stat. ach. 1.903>	atque ignosce tuis. tacito iam cognita furto
<stat. ach. 1.904>	Deidamia mihi; quid enim his obstare lacertis,
<stat. ach. 1.905>	qua potuit nostras possessa repellere vires1?
<stat. ach. 1.906>	me luere ista iube; pono arma et reddo Pelasgis
<stat. ach. 1.907>	et maneo, quid triste fremis? quid lumina mutas?
<stat. ach. 1.908>	iam socer es" — natum ante pedes prostravit et addit:
<stat. ach. 1.909>	" iamque avus: immitis quotiens iterabitur ensis!
<stat. ach. 1.910>	turba sumus." tunc et Danai per sacra fidemque
<stat. ach. 1.911>	hospitii blandusque precum compellit Ulixes,
<stat. ach. 1.912>	ille, etsi carae comperta iniuria natae
<stat. ach. 1.913>	et Thetidis mandata movent prodique videtur
<stat. ach. 1.914>	depositum tam grande deae, tamen obvius ire
<stat. ach. 1.915>	tot metuit fatis Argivaque bella morari;
<stat. ach. 1.916>	fac velit: ipsam illic matrem sprevisset Achilles,
<stat. ach. 1.917>	nec tamen abnuerit genero se iungere tali:
<stat. ach. 1.918>	vincitur, areanis effert pudibunda tenebris
<stat. ach. 1.919>	Deidamia gradum, veniae nec protinus amens
<stat. ach. 1.920>	credit et opposito genitorem placet Achille.
<stat. ach. 1.921>	Mittitur Haemoniam, magnis qui Pelea factis
<stat. ach. 1.922>	impleat et classem comitesque in proelia poscat,
<stat. ach. 1.923>	nec non et geminas regnator Scyrius alnos
<stat. ach. 1.924>	deducit genero viresque excusat Achivis.
<stat. ach. 1.925>	tunc epulis consumpta dies, tandemque retectum
<stat. ach. 1.926>	foedus et intrepidos nox conscia iungit amantes.
<stat. ach. 1.927>	Illius ante oculos nova bella et Xanthus et Ide
<stat. ach. 1.928>	Argolicaeque rates atque ipsas cogitat undas
<stat. ach. 1.929>	auroramque timet: cara cervice mariti
<stat. ach. 1.930>	fusa novi lacrimas iam solvit et occupat artus.
<stat. ach. 1.931>	"aspiciamne iterum meque hoc in pectore ponam,
<stat. ach. 1.932>	Aeacide? rursusque tuos dignabere partus?
<stat. ach. 1.933>	an tumidus Teucrosque lares et capta reportans
<stat. ach. 1.934>	Pergama virgineae noles meminisse latebrae?
<stat. ach. 1.935>	quid precer, heu! timeamve prius? quidve anxia mandem,
<stat. ach. 1.936>	cui vix flere vacat? modo te nox una deditque
<stat. ach. 1.937>	inviditque mihi! thalamis haec tempora nostris?
<stat. ach. 1.938>	hicne est liber hymen? o dulcia furta dolique,
<stat. ach. 1.939>	o timor! abripitur miserae permissus Achilles,
<stat. ach. 1.940>	i — neque enim tantos ausim revocare paratus. —
<stat. ach. 1.941>	i cautus, nec vana Thetin timuisse memento,
<stat. ach. 1.942>	i felix nosterque redi! nimis improba posco:
<stat. ach. 1.943>	iam te sperabunt lacrimis planctuque decorae
<stat. ach. 1.944>	Troades optabuntque tuis dare colla catenis
<stat. ach. 1.945>	et patriam pensare toris aut ipsa placebit
<stat. ach. 1.946>	Tyndaris, incesta nimium laudata rapina,
<stat. ach. 1.947>	ast egomet primae puerilis fabula culpae
<stat. ach. 1.948>	narrabor famulis aut dissimulata latebo.
<stat. ach. 1.949>	quin age, duc comitem; cur non ego Martia tecum
<stat. ach. 1.950>	signa feram? tu thyrsa manu Baccheaque mecum
<stat. ach. 1.951>	sacra, quod infelix non credet Troia, tulisti.
<stat. ach. 1.952>	attamen hunc, quem maesta mihi solacia linquis,
<stat. ach. 1.953>	hunc saltem sub corde tene et concede precanti
<stat. ach. 1.954>	hoc solum, pariat ne quid tibi barbara coniunx,
<stat. ach. 1.955>	ne qua det indignos Thetidi captiva nepotes."
<stat. ach. 1.956>	talia dicentem non ipse immotus Achilles
<stat. ach. 1.957>	solatur iuratque fidem iurataque fletu
<stat. ach. 1.958>	spondet et ingentes famulas captumque reversus
<stat. ach. 1.959>	Ilion et Phrygiae promittit munera gazae.
<stat. ach. 1.960>	inrita ventosae rapiebant verba procellae.

<stat. ach. 2.1>	Exuit implicitum tenebris umentibus orbem
<stat. ach. 2.2>	Oceano prolata dies, genitorque coruscae
<stat. ach. 2.3>	lucis adhuc hebetem vicina nocte levabat
<stat. ach. 2.4>	et nondum excusso rorantem lampada ponto.
<stat. ach. 2.5>	et iam punicea nudatum pectora palla
<stat. ach. 2.6>	insignemque ipsis, quae prima invaserat, armis
<stat. ach. 2.7>	Aeaciden — quippe aura vocat cognataque suadent
<stat. ach. 2.8>	aequora — prospectant cuncti iuvenemque ducemque
<stat. ach. 2.9>	nil ausi meminisse pavent; sic omnia visu
<stat. ach. 2.10>	mutatus rediit, ceu numquam Scyria passus
<stat. ach. 2.11>	litora Peliacoque rates escendat ab antro,
<stat. ach. 2.12>	tunc ex more deis — ita namque monebat Ulixes —
<stat. ach. 2.13>	aequoribusque austrisque litat fluctuque sub ipso
<stat. ach. 2.14>	caeruleum regem tauro veneratur avumque
<stat. ach. 2.15>	Nerea: vittata genetrix placata iuvenca.
<stat. ach. 2.16>	hic spumante salo iaciens tumida exta profatur:
<stat. ach. 2.17>	"paruimus, genetrix, quamquam haud toleranda iubebas 1,
<stat. ach. 2.18>	paruimus nimium: bella ad Troiana ratesque
<stat. ach. 2.19>	Argolicas quaesitus eo." sic orsus et alno
<stat. ach. 2.20>	insiluit penitusque noto stridente propinquis
<stat. ach. 2.21>	abripitur terris: et iam ardua ducere nubes
<stat. ach. 2.22>	incipit et longo Scyros discedere ponto.
<stat. ach. 2.23>	Turre procul summa lacrimis comitata sororum
<stat. ach. 2.24>	commissumque tenens et habentem nomina Pyrrhum
<stat. ach. 2.25>	pendebat coniunx oculisque in carbasa fixis
<stat. ach. 2.26>	ibat et ipsa freto, et puppem iam sola videbat,
<stat. ach. 2.27>	ille quoque obliquos dilecta ad moenia vultus
<stat. ach. 2.28>	declinat viduamque domum gemitusque relictae
<stat. ach. 2.29>	cogitat: occultus sub corde renascitur ardor
<stat. ach. 2.30>	datque locum virtus, sentit Laertius heros
<stat. ach. 2.31>	maerentem et placidis adgressus flectere dictis:
<stat. ach. 2.32>	"tene," inquit, "magnae vastator debite Troiae,
<stat. ach. 2.33>	quem Danaae classes, quem divum oracula poscunt,
<stat. ach. 2.34>	erectumque manet reserato in limine Bellum,
<stat. ach. 2.35>	callida femineo genetrix violavit amictu
<stat. ach. 2.36>	commisitque illis tam grandia furta latebris
<stat. ach. 2.37>	speravitque fidem? nimis o suspensa nimisque
<stat. ach. 2.38>	mater! an haec tacita virtus torperet in umbra,
<stat. ach. 2.39>	quae vix audito litui clangore refugit
<stat. ach. 2.40>	et Thetin et comites et quos suppresserat ignes?
<stat. ach. 2.41>	nec nostrum est, quod in arma venis sequerisque precantes:
<stat. ach. 2.42>	venisses —" dixit, quem talibus occupat heros
<stat. ach. 2.43>	Aeacius: "longum resides exponere causas
<stat. ach. 2.44>	maternumque nefas; hoc excusabitur ense
<stat. ach. 2.45>	Scyros et indecores, fatorum crimina, cultus.
<stat. ach. 2.46>	tu potius, dum lene fretum zephyroque fruuntur
<stat. ach. 2.47>	carbasa, quae Danais tanti primordia belli,
<stat. ach. 2.48>	ede: libet iustas hinc sumere protinus iras."
<stat. ach. 2.49>	hic Ithacus paulum repetito longius orsu:
<stat. ach. 2.50>	"fertur in Hectorea, si talia credimus, Ida
<stat. ach. 2.51>	electus formae certamina solvere pastor
<stat. ach. 2.52>	sollicitas tenuisse deas nec torva Minervae
<stat. ach. 2.53>	ora nec aetherii sociam rectoris amico
<stat. ach. 2.54>	lumine, sed solam nimium vidisse Dionen.
<stat. ach. 2.55>	atque adeo lis illa tuis exorta sub antris
<stat. ach. 2.56>	concilio superum, dum Pelea dulce maritat
<stat. ach. 2.57>	Pelion, et nostris iam tunc promittens armis,
<stat. ach. 2.58>	ira quatit victas; petit exitialia iudex
<stat. ach. 2.59>	praemia: raptori faciles monstrantur Amyclae.
<stat. ach. 2.60>	ille Phrygas lucos, matris penetralia caedit
<stat. ach. 2.61>	turrigerae veritasque solo procumbere pinus
<stat. ach. 2.62>	praecipiat terrasque freto delatus Achaeas
<stat. ach. 2.63>	hospitis Atridae — pudet heu miseretque potentis
<stat. ach. 2.64>	Europae! — spoliat thalamos, Helenaque superbus
<stat. ach. 2.65>	navigat et captos ad Pergama devehit Argos.
<stat. ach. 2.66>	inde dato passim varias rumore per urbes,
<stat. ach. 2.67>	undique inexciti sibi quisque et sponte coimus
<stat. ach. 2.68>	ultores: quis enim inlicitis genialia rumpi
<stat. ach. 2.69>	pacta dolis facilique trahi conubia raptu
<stat. ach. 2.70>	ceu pecus armentumve aut viles messis acervos
<stat. ach. 2.71>	perferat? haec etiam fortes iactura moveret,
<stat. ach. 2.72>	non tulit insidias divum imperiosus Agenor
<stat. ach. 2.73>	mugitusque sacros et magno numine vectam
<stat. ach. 2.74>	quaesiit Europen aspernatusque Tonantem est
<stat. ach. 2.75>	ut generum; raptam Scythico de litore prolem
<stat. ach. 2.76>	non tulit Aeetes ferroque et classe secutus
<stat. ach. 2.77>	semideos reges et ituram in sidera puppim:
<stat. ach. 2.78>	nos Phryga semivirum portus et litora circum
<stat. ach. 2.79>	Argolica incesta volitantem puppe feremus?
<stat. ach. 2.80>	usque adeo nusquam arma et equi, fretaque invia Grais?
<stat. ach. 2.81>	quid si nunc aliquis patriis rapturus ab oris
<stat. ach. 2.82>	Deidamian eat viduaque e sede revellat
<stat. ach. 2.83>	attonitam et magni clamantem nomen Achillis?"
<stat. ach. 2.84>	illius ad capulum rediit manus ac simul ingens
<stat. ach. 2.85>	impulit ora rubor: tacuit contentus Ulixes.
<stat. ach. 2.86>	Excipit Oenides: "quin, o dignissima caeli
<stat. ach. 2.87>	progenies, ritusque tuos elementaque primae
<stat. ach. 2.88>	indolis et, valida mox accedente iuventa,
<stat. ach. 2.89>	quae solitus laudum tibi semina pandere Chiron,
<stat. ach. 2.90>	virtutisque aditus, quas membra augere per artes,
<stat. ach. 2.91>	quas animum, sociis multumque faventibus edis?
<stat. ach. 2.92>	sit pretium longas penitus quaesisse per undas
<stat. ach. 2.93>	Scyron et his primos arma ostendisse lacertis."
<stat. ach. 2.94>	Quem pigeat sua facta loqui? tamen ille modeste
<stat. ach. 2.95>	incohat, ambiguus paulum propiorque coacto:
<stat. ach. 2.96>	"dicor et in teneris et adhuc reptantibus annis,
<stat. ach. 2.97>	Thessalus ut rigido senior me monte recepit,
<stat. ach. 2.98>	non ullos ex more cibos hausisse nec almis
<stat. ach. 2.99>	uberibus satiasse famem, sed spissa leonum
<stat. ach. 2.100>	viscera semianimisque lupae traxisse medullas.
<stat. ach. 2.101>	haec mihi prima Ceres, haec laeti munera Bacchi,
<stat. ach. 2.102>	sic dabat ille pater, mox ire per invia secum
<stat. ach. 2.103>	lustra gradu maiore trahens visisque docebat
<stat. ach. 2.104>	adridere feris nec fracta ruentibus undis
<stat. ach. 2.105>	saxa nec ad vastae trepidare silentia silvae.
<stat. ach. 2.106>	iam tunc arma manu, iam tunc cervice pharetrae,
<stat. ach. 2.107>	et ferri properatus amor durataque multo
<stat. ach. 2.108>	sole geluque cutis; tenero nec fluxa cubili
<stat. ach. 2.109>	membra, sed ingenti saxum commune magistro,
<stat. ach. 2.110>	vix mihi bissenos annorum torserat orbes
<stat. ach. 2.111>	vita rudis, volucres cum iam praevertere cervos
<stat. ach. 2.112>	et Lapithas cogebat equos praemissaque cursu
<stat. ach. 2.113>	tela sequi; saepe ipse gradu me praepete Chiron,
<stat. ach. 2.114>	dum velox aetas, campis admissus agebat
<stat. ach. 2.115>	omnibus, exhaustumque vago per gramina passu
<stat. ach. 2.116>	laudabat gaudens atque in sua terga levabat.
<stat. ach. 2.117>	saepe etiam primo fluvii torpore iubebat
<stat. ach. 2.118>	ire supra glaciemque levi non frangere planta.
<stat. ach. 2.119>	hoc puerile decus, quid nunc tibi proelia dicam
<stat. ach. 2.120>	silvarum et saevo vacuos iam murmure saltus?
<stat. ach. 2.121>	numquam ille imbelles Ossaea per avia dammas
<stat. ach. 2.122>	sectari aut timidas passus me cuspide lyncas
<stat. ach. 2.123>	sternere, sed tristes turbare cubilibus ursos
<stat. ach. 2.124>	fulmineosque sues, et sicubi maxima tigris
<stat. ach. 2.125>	aut seducta iugis fetae spelunca leaenae.
<stat. ach. 2.126>	ipse sedens vasto facta exspectabat in antro,
<stat. ach. 2.127>	si sparsus nigro remearem sanguine; nec me
<stat. ach. 2.128>	ante nisi inspectis admisit ad oscula telis.
<stat. ach. 2.129>	iamque et ad ensiferos vicina pube tumultus
<stat. ach. 2.130>	aptabar, nec me ulla feri Mavortis imago
<stat. ach. 2.131>	praeteriit, didici, quo Paeones arma rotatu,
<stat. ach. 2.132>	quo Macetae sua gaesa citent, quo turbine contum
<stat. ach. 2.133>	Sauromates falcemque Getes arcumque Gelonus
<stat. ach. 2.134>	tenderet et flexae Balearicus actor habenae
<stat. ach. 2.135>	quo suspensa trahens libraret vulnera tortu
<stat. ach. 2.136>	inclusumque suo distingueret aera gyro.
<stat. ach. 2.137>	vix memorem cunctos, etsi bene gessimus, actus,
<stat. ach. 2.138>	nunc docet ingentes saltu me iungere fossas,
<stat. ach. 2.139>	nunc caput aerii scandentem prendere montis,
<stat. ach. 2.140>	quo fugitur per plana gradu, simulacraque pugnae
<stat. ach. 2.141>	excipere immissos scutato umbone molares
<stat. ach. 2.142>	ardentesque errare casas peditemque volantes
<stat. ach. 2.143>	sistere quadriiugos. memini, rapidissimus ibat
<stat. ach. 2.144>	imbribus adsiduis pastus nivibusque solutis
<stat. ach. 2.145>	Sperchios vivasque trabes et saxa ferebat:
<stat. ach. 2.146>	cum me ille immissum, qua saevior impetus undae,
<stat. ach. 2.147>	stare iubet contra tumidosque repellere fluctus,
<stat. ach. 2.148>	quos vix ipse gradu totiens obstante tulisset.
<stat. ach. 2.149>	stabam equidem, sed me referebat concitus amnis
<stat. ach. 2.150>	et latae caligo fugae: ferus ille minari
<stat. ach. 2.151>	desuper incumbens verbisque urgere pudorem,
<stat. ach. 2.152>	nec nisi iussus abi: sic me sublimis agebat
<stat. ach. 2.153>	gloria, nec duri tanto sub teste labores.
<stat. ach. 2.154>	nam procul Oebalios in nubila condere discos
<stat. ach. 2.155>	et liquidam nodare palen et spargere caestus,
<stat. ach. 2.156>	ludus erat requiesque mihi; nec maior in istis
<stat. ach. 2.157>	sudor, Apollinco quam fila sonantia plectro
<stat. ach. 2.158>	cum quaterem priscosque virum mirarer honores.
<stat. ach. 2.159>	quin etiam sucos atque auxiliantia morbis
<stat. ach. 2.160>	gramina, quo nimius staret medicamine sanguis,
<stat. ach. 2.161>	quid faciat somnos, quid hiantia vulnera claudat,
<stat. ach. 2.162>	quae ferro cohibenda lues, quae cederet herbis,
<stat. ach. 2.163>	edocuit monitusque sacrae sub pectore fixit
<stat. ach. 2.164>	iustitiae, qua Peliacis dare iura verenda
<stat. ach. 2.165>	gentibus atque suos solitus pacare biformes.
<stat. ach. 2.166>	hactenus annorum, comites, elementa meorum
<stat. ach. 2.167>	et memini et meminisse iuvat: scit cetera mater."
