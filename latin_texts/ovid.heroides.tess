<ov. her. 1.1>	Haec tua Penelope lento tibi mittit, Ulixe;
<ov. her. 1.2>	Nil mihi rescribas attinet: ipse veni!
<ov. her. 1.3>	Troia iacet certe, Danais invisa puellis;
<ov. her. 1.4>	Vix Priamus tanti totaque Troia fuit.
<ov. her. 1.5>	O utinam tum, cum Lacedaemona classe petebat,
<ov. her. 1.6>	Obrutus insanis esset adulter aquis!
<ov. her. 1.7>	Non ego deserto iacuissem frigida lecto,
<ov. her. 1.8>	Nec quererer tardos ire relicta dies;
<ov. her. 1.9>	Nec mihi quaerenti spatiosam fallere noctem
<ov. her. 1.10>	Lassaret viduas pendula tela manus.
<ov. her. 1.11>	Quando ego non timui graviora pericula veris?
<ov. her. 1.12>	Res est solliciti plena timoris amor.
<ov. her. 1.13>	In te fingebam violentos Troas ituros;
<ov. her. 1.14>	Nomine in Hectoreo pallida semper eram.
<ov. her. 1.15>	Sive quis Antilochum narrabat ab hoste revictum,
<ov. her. 1.16>	Antilochus nostri causa timoris erat; 
<ov. her. 1.17>	Sive Menoetiaden falsis cecidisse sub armis,
<ov. her. 1.18>	Flebam successu posse carere dolos.
<ov. her. 1.19>	Sanguine Tlepolemus Lyciam tepefecerat hastam;
<ov. her. 1.20>	Tlepolemi leto cura novata mea est.
<ov. her. 1.21>	Denique, quisquis erat castris iugulatus Achivis,
<ov. her. 1.22>	Frigidius glacie pectus amantis erat.
<ov. her. 1.23>	Sed bene consuluit casto deus aequus amori.
<ov. her. 1.24>	Versa est in cineres sospite Troia viro.
<ov. her. 1.25>	Argolici rediere duces, altaria fumant;
<ov. her. 1.26>	Ponitur ad patrios barbara praeda deos.
<ov. her. 1.27>	Grata ferunt nymphae pro salvis dona maritis;
<ov. her. 1.28>	Illi victa suis Troica fata canunt.
<ov. her. 1.29>	Mirantur iustique senes trepidaeque puellae;
<ov. her. 1.30>	Narrantis coniunx pendet ab ore viri.
<ov. her. 1.31>	Atque aliquis posita monstrat fera proelia mensa,
<ov. her. 1.32>	Pingit et exiguo Pergama tota mero:
<ov. her. 1.33>	'Hac ibat Simois; haec est Sigeia tellus;
<ov. her. 1.34>	Hic steterat Priami regia celsa senis.
<ov. her. 1.35>	Illic Aeacides, illic tendebat Ulixes;
<ov. her. 1.36>	Hic lacer admissos terruit Hector equos.'
<ov. her. 1.37>	Omnia namque tuo senior te quaerere misso
<ov. her. 1.38>	Rettulerat nato Nestor, at ille mihi.
<ov. her. 1.39>	Rettulit et ferro Rhesumque Dolonaque caesos,
<ov. her. 1.40>	Utque sit hic somno proditus, ille dolo.
<ov. her. 1.41>	Ausus es --- o nimium nimiumque oblite tuorum! --- 
<ov. her. 1.42>	Thracia nocturno tangere castra dolo
<ov. her. 1.43>	Totque simul mactare viros, adiutus ab uno!
<ov. her. 1.44>	At bene cautus eras et memor ante mei! 
<ov. her. 1.45>	Usque metu micuere sinus, dum victor amicum
<ov. her. 1.46>	Dictus es Ismariis isse per agmen equis.
<ov. her. 1.47>	Sed mihi quid prodest vestris disiecta lacertis
<ov. her. 1.48>	Ilios et, murus quod fuit, esse solum,
<ov. her. 1.49>	Si maneo, qualis Troia durante manebam,
<ov. her. 1.50>	Virque mihi dempto fine carendus abest?
<ov. her. 1.51>	Diruta sunt aliis, uni mihi Pergama restant,
<ov. her. 1.52>	Incola captivo quae bove victor arat.
<ov. her. 1.53>	Iam seges est, ubi Troia fuit, resecandaque falce
<ov. her. 1.54>	Luxuriat Phrygio sanguine pinguis humus;
<ov. her. 1.55>	Semisepulta virum curvis feriuntur aratris
<ov. her. 1.56>	Ossa, ruinosas occulit herba domos.
<ov. her. 1.57>	Victor abes, nec scire mihi, quae causa morandi,
<ov. her. 1.58>	Aut in quo lateas ferreus orbe, licet!
<ov. her. 1.59>	Quisquis ad haec vertit peregrinam litora puppim,
<ov. her. 1.60>	Ille mihi de te multa rogatus abit,
<ov. her. 1.61>	Quamque tibi reddat, si te modo viderit usquam,
<ov. her. 1.62>	Traditur huic digitis charta notata meis.
<ov. her. 1.63>	Nos Pylon, antiqui Neleia Nestoris arva,
<ov. her. 1.64>	Misimus; incerta est fama remissa Pylo.
<ov. her. 1.65>	Misimus et Sparten; Sparte quoque nescia veri.
<ov. her. 1.66>	Quas habitas terras, aut ubi lentus abes?
<ov. her. 1.67>	Utilius starent etiamnunc moenia Phoebi --- 
<ov. her. 1.68>	Irascor votis, heu, levis ipsa meis!
<ov. her. 1.69>	Scirem ubi pugnares, et tantum bella timerem,
<ov. her. 1.70>	Et mea cum multis iuncta querela foret. 
<ov. her. 1.71>	Quid timeam, ignoro --- timeo tamen omnia demens,
<ov. her. 1.72>	Et patet in curas area lata meas.
<ov. her. 1.73>	Quaecumque aequor habet, quaecumque pericula tellus,
<ov. her. 1.74>	Tam longae causas suspicor esse morae.
<ov. her. 1.75>	Haec ego dum stulte metuo, quae vestra libido est,
<ov. her. 1.76>	Esse peregrino captus amore potes.
<ov. her. 1.77>	Forsitan et narres, quam sit tibi rustica coniunx,
<ov. her. 1.78>	Quae tantum lanas non sinat esse rudes.
<ov. her. 1.79>	Fallar, et hoc crimen tenues vanescat in auras,
<ov. her. 1.80>	Neve, revertendi liber, abesse velis!
<ov. her. 1.81>	Me pater Icarius viduo discedere lecto
<ov. her. 1.82>	Cogit et immensas increpat usque moras.
<ov. her. 1.83>	Increpet usque licet --- tua sum, tua dicar oportet;
<ov. her. 1.84>	Penelope coniunx semper Ulixis ero.
<ov. her. 1.85>	Ille tamen pietate mea precibusque pudicis
<ov. her. 1.86>	Frangitur et vires temperat ipse suas.
<ov. her. 1.87>	Dulichii Samiique et quos tulit alta Zacynthos,
<ov. her. 1.88>	Turba ruunt in me luxuriosa proci,
<ov. her. 1.89>	Inque tua regnant nullis prohibentibus aula;
<ov. her. 1.90>	Viscera nostra, tuae dilacerantur opes.
<ov. her. 1.91>	Quid tibi Pisandrum Polybumque Medontaque dirum
<ov. her. 1.92>	Eurymachique avidas Antinoique manus
<ov. her. 1.93>	Atque alios referam, quos omnis turpiter absens
<ov. her. 1.94>	Ipse tuo partis sanguine rebus alis?
<ov. her. 1.95>	Irus egens pecorisque Melanthius actor edendi
<ov. her. 1.96>	Ultimus accedunt in tua damna pudor. 
<ov. her. 1.97>	Tres sumus inbelles numero, sine viribus uxor
<ov. her. 1.98>	Laertesque senex Telemachusque puer.
<ov. her. 1.99>	Ille per insidias paene est mihi nuper ademptus,
<ov. her. 1.100>	Dum parat invitis omnibus ire Pylon.
<ov. her. 1.101>	Di, precor, hoc iubeant, ut euntibus ordine fatis
<ov. her. 1.102>	Ille meos oculos conprimat, ille tuos!
<ov. her. 1.103>	Hac faciunt custosque boum longaevaque nutrix,
<ov. her. 1.104>	Tertius inmundae cura fidelis harae;
<ov. her. 1.105>	Sed neque Laertes, ut qui sit inutilis armis,
<ov. her. 1.106>	Hostibus in mediis regna tenere potest --- 
<ov. her. 1.107>	Telemacho veniet, vivat modo, fortior aetas;
<ov. her. 1.108>	Nunc erat auxiliis illa tuenda patris --- 
<ov. her. 1.109>	Nec mihi sunt vires inimicos pellere tectis.
<ov. her. 1.110>	Tu citius venias, portus et ara tuis!
<ov. her. 1.111>	Est tibi sitque, precor, natus, qui mollibus annis
<ov. her. 1.112>	In patrias artes erudiendus erat.
<ov. her. 1.113>	Respice Laerten; ut tu sua lumina condas,
<ov. her. 1.114>	Extremum fati sustinet ille diem.
<ov. her. 1.115>	Certe ego, quae fueram te discedente puella,
<ov. her. 1.116>	Protinus ut venias, facta videbor anus.

<ov. her. 2.1>	Hospita, Demophoon, tua te Rhodopeia Phyllis
<ov. her. 2.2>	Ultra promissum tempus abesse queror. 
<ov. her. 2.3>	Cornua cum lunae pleno semel orbe coissent,
<ov. her. 2.4>	Litoribus nostris ancora pacta tua est --- 
<ov. her. 2.5>	Luna quater latuit, toto quater orbe recrevit;
<ov. her. 2.6>	Nec vehit Actaeas Sithonis unda rates.
<ov. her. 2.7>	Tempora si numeres --- bene quae numeramus amantes --- 
<ov. her. 2.8>	Non venit ante suam nostra querela diem.
<ov. her. 2.9>	Spes quoque lenta fuit; tarde, quae credita laedunt,
<ov. her. 2.10>	Credimus. invita nunc es amante nocens.
<ov. her. 2.11>	Saepe fui mendax pro te mihi, saepe putavi
<ov. her. 2.12>	Alba procellosos vela referre Notos.
<ov. her. 2.13>	Thesea devovi, quia te dimittere nollet;
<ov. her. 2.14>	Nec tenuit cursus forsitan ille tuos.
<ov. her. 2.15>	Interdum timui, ne, dum vada tendis ad Hebri,
<ov. her. 2.16>	Mersa foret cana naufraga puppis aqua.
<ov. her. 2.17>	Saepe deos supplex, ut tu, scelerate, valeres,
<ov. her. 2.18>	Cum prece turicremis sum venerata sacris;
<ov. her. 2.19>	Saepe, videns ventos caelo pelagoque faventes,
<ov. her. 2.20>	Ipsa mihi dixi: 'si valet ille, venit.'
<ov. her. 2.21>	Denique fidus amor, quidquid properantibus obstat,
<ov. her. 2.22>	Finxit, et ad causas ingeniosa fui.
<ov. her. 2.23>	At tu lentus abes; nec te iurata reducunt
<ov. her. 2.24>	Numina, nec nostro motus amore redis.
<ov. her. 2.25>	Demophoon, ventis et verba et vela dedisti;
<ov. her. 2.26>	Vela queror reditu, verba carere fide. 
<ov. her. 2.27>	Dic mihi, quid feci, nisi non sapienter amavi?
<ov. her. 2.28>	Crimine te potui demeruisse meo.
<ov. her. 2.29>	Unum in me scelus est, quod te, scelerate, recepi;
<ov. her. 2.30>	Sed scelus hoc meriti pondus et instar habet.
<ov. her. 2.31>	Iura fidesque ubi nunc, commissaque dextera dextrae,
<ov. her. 2.32>	Quique erat in falso plurimus ore deus?
<ov. her. 2.33>	Promissus socios ubi nunc Hymenaeus in annos,
<ov. her. 2.34>	Qui mihi coniugii sponsor et obses erat?
<ov. her. 2.35>	Per mare, quod totum ventis agitatur et undis,
<ov. her. 2.36>	Per quod nempe ieras, per quod iturus eras,
<ov. her. 2.37>	Perque tuum mihi iurasti --- nisi fictus et ille est --- 
<ov. her. 2.38>	Concita qui ventis aequora mulcet, avum,
<ov. her. 2.39>	Per Venerem nimiumque mihi facientia tela --- 
<ov. her. 2.40>	Altera tela arcus, altera tela faces --- 
<ov. her. 2.41>	Iunonemque, toris quae praesidet alma maritis,
<ov. her. 2.42>	Et per taediferae mystica sacra deae.
<ov. her. 2.43>	Si de tot laesis sua numina quisque deorum
<ov. her. 2.44>	Vindicet, in poenas non satis unus eris.
<ov. her. 2.45>	Ah, laceras etiam puppes furiosa refeci,
<ov. her. 2.46>	Ut, qua desererer, firma carina foret,
<ov. her. 2.47>	Remigiumque dedi, quod me fugiturus haberes.
<ov. her. 2.48>	Heu! patior telis vulnera facta meis!
<ov. her. 2.49>	Credidimus blandis, quorum tibi copia, verbis;
<ov. her. 2.50>	Credidimus generi nominibusque tuis; 
<ov. her. 2.51>	Credidimus lacrimis --- an et hae simulare docentur?
<ov. her. 2.52>	Hae quoque habent artes, quaque iubentur, eunt?
<ov. her. 2.53>	Dis quoque credidimus. quo iam tot pignora nobis?
<ov. her. 2.54>	Parte satis potui qualibet inde capi.
<ov. her. 2.55>	Nec moveor, quod te iuvi portuque locoque --- 
<ov. her. 2.56>	Debuit haec meriti summa fuisse mei!
<ov. her. 2.57>	Turpiter hospitium lecto cumulasse iugali
<ov. her. 2.58>	Paenitet, et lateri conseruisse latus.
<ov. her. 2.59>	Quae fuit ante illam, mallem suprema fuisset
<ov. her. 2.60>	Nox mihi, dum potui Phyllis honesta mori.
<ov. her. 2.61>	Speravi melius, quia me meruisse putavi;
<ov. her. 2.62>	Quaecumque ex merito spes venit, aequa venit.
<ov. her. 2.63>	Fallere credentem non est operosa puellam
<ov. her. 2.64>	Gloria. simplicitas digna favore fuit.
<ov. her. 2.65>	Sum decepta tuis et amans et femina verbis.
<ov. her. 2.66>	Di faciant, laudis summa sit ista tuae!
<ov. her. 2.67>	Inter et Aegidas, media statuaris in urbe,
<ov. her. 2.68>	Magnificus titulis stet pater ante suis.
<ov. her. 2.69>	Cum fuerit Sciron lectus torvusque Procrustes
<ov. her. 2.70>	Et Sinis et tauri mixtaque forma viri
<ov. her. 2.71>	Et domitae bello Thebae fusique bimembres
<ov. her. 2.72>	Et pulsata nigri regia caeca dei --- 
<ov. her. 2.73>	Hoc tua post illos titulo signetur imago:
<ov. her. 2.74>	Hic est, cuius amans hospita capta dolo est.
<ov. her. 2.75>	De tanta rerum turba factisque parentis
<ov. her. 2.76>	Sedit in ingenio Cressa relicta tuo. 
<ov. her. 2.77>	Quod solum excusat, solum miraris in illo;
<ov. her. 2.78>	Heredem patriae, perfide, fraudis agis.
<ov. her. 2.79>	Illa --- nec invideo --- fruitur meliore marito
<ov. her. 2.80>	Inque capistratis tigribus alta sedet;
<ov. her. 2.81>	At mea despecti fugiunt conubia Thraces,
<ov. her. 2.82>	Quod ferar externum praeposuisse meis.
<ov. her. 2.83>	Atque aliquis 'iam nunc doctas eat,' inquit, 'Athenas;
<ov. her. 2.84>	Armiferam Thracen qui regat, alter erit.
<ov. her. 2.85>	Exitus acta probat.' careat successibus, opto,
<ov. her. 2.86>	Quisquis ab eventu facta notanda putat!
<ov. her. 2.87>	At si nostra tuo spumescant aequora remo,
<ov. her. 2.88>	Iam mihi, iam dicar consuluisse meis --- 
<ov. her. 2.89>	Sed neque consului, nec te mea regia tanget
<ov. her. 2.90>	Fessaque Bistonia membra lavabis aqua!
<ov. her. 2.91>	Illa meis oculis species abeuntis inhaeret,
<ov. her. 2.92>	Cum premeret portus classis itura meos.
<ov. her. 2.93>	Ausus es amplecti colloque infusus amantis
<ov. her. 2.94>	Oscula per longas iungere pressa moras
<ov. her. 2.95>	Cumque tuis lacrimis lacrimas confundere nostras,
<ov. her. 2.96>	Quodque foret velis aura secunda, queri
<ov. her. 2.97>	Et mihi discedens suprema dicere voce:
<ov. her. 2.98>	'Phylli, fac expectes Demophoonta tuum!'
<ov. her. 2.99>	Expectem, qui me numquam visurus abisti?
<ov. her. 2.100>	Expectem pelago vela negata meo? 
<ov. her. 2.101>	Et tamen expecto --- redeas modo serus amanti,
<ov. her. 2.102>	Ut tua sit solo tempore lapsa fides!
<ov. her. 2.103>	Quid precor infelix? te iam tenet altera coniunx
<ov. her. 2.104>	Forsitan et, nobis qui male favit, amor;
<ov. her. 2.105>	Iamque tibi excidimus, nullam, puto, Phyllida nosti.
<ov. her. 2.106>	Ei mihi! si, quae sim Phyllis et unde, rogas --- 
<ov. her. 2.107>	Quae tibi, Demophoon, longis erroribus acto
<ov. her. 2.108>	Threicios portus hospitiumque dedi,
<ov. her. 2.109>	Cuius opes auxere meae, cui dives egenti
<ov. her. 2.110>	Munera multa dedi, multa datura fui;
<ov. her. 2.111>	Quae tibi subieci latissima regna Lycurgi,
<ov. her. 2.112>	Nomine femineo vix satis apta regi,
<ov. her. 2.113>	Qua patet umbrosum Rhodope glacialis ad Haemum,
<ov. her. 2.114>	Et sacer admissas exigit Hebrus aquas,
<ov. her. 2.115>	Cui mea virginitas avibus libata sinistris
<ov. her. 2.116>	Castaque fallaci zona recincta manu!
<ov. her. 2.117>	Pronuba Tisiphone thalamis ululavit in illis,
<ov. her. 2.118>	Et cecinit maestum devia carmen avis;
<ov. her. 2.119>	Adfuit Allecto brevibus torquata colubris,
<ov. her. 2.120>	Suntque sepulcrali lumina mota face!
<ov. her. 2.121>	Maesta tamen scopulos fruticosaque litora calco
<ov. her. 2.122>	Quaeque patent oculis litora lata meis.
<ov. her. 2.123>	Sive die laxatur humus, seu frigida lucent
<ov. her. 2.124>	Sidera, prospicio, quis freta ventus agat;
<ov. her. 2.125>	Et quaecumque procul venientia lintea vidi,
<ov. her. 2.126>	Protinus illa meos auguror esse deos. 
<ov. her. 2.127>	In freta procurro, vix me retinentibus undis,
<ov. her. 2.128>	Mobile qua primas porrigit aequor aquas.
<ov. her. 2.129>	Quo magis accedunt, minus et minus utilis adsto;
<ov. her. 2.130>	Linquor et ancillis excipienda cado.
<ov. her. 2.131>	Est sinus, adductos modice falcatus in arcus;
<ov. her. 2.132>	Ultima praerupta cornua mole rigent.
<ov. her. 2.133>	Hinc mihi suppositas inmittere corpus in undas
<ov. her. 2.134>	Mens fuit; et, quoniam fallere pergis, erit.
<ov. her. 2.135>	Ad tua me fluctus proiectam litora portent,
<ov. her. 2.136>	Occurramque oculis intumulata tuis!
<ov. her. 2.137>	Duritia ferrum ut superes adamantaque teque,
<ov. her. 2.138>	'Non tibi sic,' dices, 'Phylli, sequendus eram!'
<ov. her. 2.139>	Saepe venenorum sitis est mihi; saepe cruenta
<ov. her. 2.140>	Traiectam gladio morte perire iuvat.
<ov. her. 2.141>	Colla quoque, infidis quia se nectenda lacertis
<ov. her. 2.142>	Praebuerunt, laqueis inplicuisse iuvat.
<ov. her. 2.143>	Stat nece matura tenerum pensare pudorem.
<ov. her. 2.144>	In necis electu parva futura mora est.
<ov. her. 2.145>	Inscribere meo causa invidiosa sepulcro.
<ov. her. 2.146>	Aut hoc aut simili carmine notus eris:
<ov. her. 2.147>	Phyllida Demophoon leto dedit hospes amantem;
<ov. her. 2.148>	Ille necis causam praebuit, ipsa manum.

<ov. her. 3.1>	Quam legis, a rapta Briseide littera venit,
<ov. her. 3.2>	Vix bene barbarica Graeca notata manu.
<ov. her. 3.3>	Quascumque adspicies, lacrimae fecere lituras;
<ov. her. 3.4>	Sed tamen et lacrimae pondera vocis habent.
<ov. her. 3.5>	Si mihi pauca queri de te dominoque viroque
<ov. her. 3.6>	Fas est, de domino pauca viroque querar.
<ov. her. 3.7>	Non, ego poscenti quod sum cito tradita regi,
<ov. her. 3.8>	Culpa tua est --- quamvis haec quoque culpa tua est;
<ov. her. 3.9>	Nam simul Eurybates me Talthybiusque vocarunt,
<ov. her. 3.10>	Eurybati data sum Talthybioque comes.
<ov. her. 3.11>	Alter in alterius iactantes lumina vultum
<ov. her. 3.12>	Quaerebant taciti, noster ubi esset amor.
<ov. her. 3.13>	Differri potui; poenae mora grata fuisset.
<ov. her. 3.14>	Ei mihi! discedens oscula nulla dedi;
<ov. her. 3.15>	At lacrimas sine fine dedi rupique capillos --- 
<ov. her. 3.16>	Infelix iterum sum mihi visa capi!
<ov. her. 3.17>	Saepe ego decepto volui custode reverti,
<ov. her. 3.18>	Sed, me qui timidam prenderet, hostis erat.
<ov. her. 3.19>	Si progressa forem, caperer ne, nocte, timebam,
<ov. her. 3.20>	Quamlibet ad Priami munus itura nurum.
<ov. her. 3.21>	Sed data sim, quia danda fui --- tot noctibus absum
<ov. her. 3.22>	Nec repetor; cessas, iraque lenta tua est. 
<ov. her. 3.23>	Ipse Menoetiades tum, cum tradebar, in aurem
<ov. her. 3.24>	'Quid fles? hic parvo tempore,' dixit, 'eris.'
<ov. her. 3.25>	Nec repetisse parum; pugnas ne reddar, Achille!
<ov. her. 3.26>	I nunc et cupidi nomen amantis habe!
<ov. her. 3.27>	Venerunt ad te Telamone et Amyntore nati --- 
<ov. her. 3.28>	Ille gradu propior sanguinis, ille comes --- 
<ov. her. 3.29>	Laertaque satus, per quos comitata redirem
<ov. her. 3.30>	(auxerunt blandas grandia dona preces)
<ov. her. 3.31>	Viginti fulvos operoso ex aere lebetas,
<ov. her. 3.32>	Et tripodas septem pondere et arte pares;
<ov. her. 3.33>	Addita sunt illis auri bis quinque talenta,
<ov. her. 3.34>	Bis sex adsueti vincere semper equi,
<ov. her. 3.35>	Quodque supervacuum est, forma praestante puellae
<ov. her. 3.36>	Lesbides, eversa corpora capta domo,
<ov. her. 3.37>	Cumque tot his --- sed non opus est tibi coniuge --- coniunx
<ov. her. 3.38>	Ex Agamemnoniis una puella tribus.
<ov. her. 3.39>	Si tibi ab Atride pretio redimenda fuissem,
<ov. her. 3.40>	Quae dare debueras, accipere illa negas!
<ov. her. 3.41>	Qua merui culpa fieri tibi vilis, Achille?
<ov. her. 3.42>	Quo levis a nobis tam cito fugit amor?
<ov. her. 3.43>	An miseros tristis fortuna tenaciter urget,
<ov. her. 3.44>	Nec venit inceptis mollior hora malis?
<ov. her. 3.45>	Diruta Marte tuo Lyrnesia moenia vidi --- 
<ov. her. 3.46>	Et fueram patriae pars ego magna meae;
<ov. her. 3.47>	Vidi consortes pariter generisque necisque
<ov. her. 3.48>	Tres cecidisse, quibus, quae mihi, mater erat;
<ov. her. 3.49>	Vidi, quantus erat, fusum tellure cruenta
<ov. her. 3.50>	Pectora iactantem sanguinolenta virum. 
<ov. her. 3.51>	Tot tamen amissis te conpensavimus unum;
<ov. her. 3.52>	Tu dominus, tu vir, tu mihi frater eras.
<ov. her. 3.53>	Tu mihi, iuratus per numina matris aquosae,
<ov. her. 3.54>	Utile dicebas ipse fuisse capi --- 
<ov. her. 3.55>	Scilicet ut, quamvis veniam dotata, repellas
<ov. her. 3.56>	Et mecum fugias quae tibi dantur opes!
<ov. her. 3.57>	Quin etiam fama est, cum crastina fulserit Eos,
<ov. her. 3.58>	Te dare nubiferis lintea velle Notis.
<ov. her. 3.59>	Quod scelus ut pavidas miserae mihi contigit aures,
<ov. her. 3.60>	Sanguinis atque animi pectus inane fuit.
<ov. her. 3.61>	Ibis et --- o miseram! --- cui me, violente, relinquis?
<ov. her. 3.62>	Quis mihi desertae mite levamen erit?
<ov. her. 3.63>	Devorer ante, precor, subito telluris hiatu
<ov. her. 3.64>	Aut rutilo missi fulminis igne cremer,
<ov. her. 3.65>	Quam sine me Pthiis canescant aequora remis,
<ov. her. 3.66>	Et videam puppes ire relicta tuas!
<ov. her. 3.67>	Si tibi iam reditusque placent patriique Penates,
<ov. her. 3.68>	Non ego sum classi sarcina magna tuae.
<ov. her. 3.69>	Victorem captiva sequar, non nupta maritum;
<ov. her. 3.70>	Est mihi, quae lanas molliat, apta manus.
<ov. her. 3.71>	Inter Achaeiadas longe pulcherrima matres
<ov. her. 3.72>	In thalamos coniunx ibit eatque tuos,
<ov. her. 3.73>	Digna nurus socero, Iovis Aeginaeque nepote,
<ov. her. 3.74>	Cuique senex Nereus prosocer esse velit.
<ov. her. 3.75>	Nos humiles famulaeque tuae data pensa trahemus,
<ov. her. 3.76>	Et minuent plenas stamina nostra colos. 
<ov. her. 3.77>	Exagitet ne me tantum tua, deprecor, uxor --- 
<ov. her. 3.78>	Quae mihi nescio quo non erit aequa modo --- 
<ov. her. 3.79>	Neve meos coram scindi patiare capillos
<ov. her. 3.80>	Et leviter dicas: 'haec quoque nostra fuit.'
<ov. her. 3.81>	Vel patiare licet, dum ne contempta relinquar --- 
<ov. her. 3.82>	Hic mihi vae! miserae concutit ossa metus.
<ov. her. 3.83>	Quid tamen expectas? Agamemnona paenitet irae,
<ov. her. 3.84>	Et iacet ante tuos Graecia maesta pedes.
<ov. her. 3.85>	Vince animos iramque tuam, qui cetera vincis!
<ov. her. 3.86>	Quid lacerat Danaas inpiger Hector opes?
<ov. her. 3.87>	Arma cape, Aeacide, sed me tamen ante recepta,
<ov. her. 3.88>	Et preme turbatos Marte favente viros!
<ov. her. 3.89>	Propter me mota est, propter me desinat ira,
<ov. her. 3.90>	Simque ego tristitiae causa modusque tuae.
<ov. her. 3.91>	Nec tibi turpe puta precibus succumbere nostris;
<ov. her. 3.92>	Coniugis Oenides versus in arma prece est.
<ov. her. 3.93>	Res audita mihi, nota est tibi. fratribus orba
<ov. her. 3.94>	Devovit nati spemque caputque parens.
<ov. her. 3.95>	Bellum erat; ille ferox positis secessit ab armis
<ov. her. 3.96>	Et patriae rigida mente negavit opem.
<ov. her. 3.97>	Sola virum coniunx flexit. felicior illa!
<ov. her. 3.98>	At mea pro nullo pondere verba cadunt.
<ov. her. 3.99>	Nec tamen indignor nec me pro coniuge gessi
<ov. her. 3.100>	Saepius in domini serva vocata torum.
<ov. her. 3.101>	Me quaedam, memini, dominam captiva vocabat.
<ov. her. 3.102>	'Servitio,' dixi, 'nominis addis onus.'
<ov. her. 3.103>	Per tamen ossa viri subito male tecta sepulcro,
<ov. her. 3.104>	Semper iudiciis ossa verenda meis; 
<ov. her. 3.105>	Perque trium fortes animas, mea numina, fratrum,
<ov. her. 3.106>	Qui bene pro patria cum patriaque iacent;
<ov. her. 3.107>	Perque tuum nostrumque caput, quae iunximus una,
<ov. her. 3.108>	Perque tuos enses, cognita tela meis --- 
<ov. her. 3.109>	Nulla Mycenaeum sociasse cubilia mecum
<ov. her. 3.110>	Iuro; fallentem deseruisse velis!
<ov. her. 3.111>	Si tibi nunc dicam, fortissime: 'tu quoque iura
<ov. her. 3.112>	Nulla tibi sine me gaudia capta!' neges.
<ov. her. 3.113>	At Danai maerere putant --- tibi plectra moventur,
<ov. her. 3.114>	Te tenet in tepido mollis amica sinu!
<ov. her. 3.115>	Et quisquam quaerit, quare pugnare recuses?
<ov. her. 3.116>	Pugna nocet, citharae voxque Venusque iuvant.
<ov. her. 3.117>	Tutius est iacuisse toro, tenuisse puellam,
<ov. her. 3.118>	Threiciam digitis increpuisse lyram,
<ov. her. 3.119>	Quam manibus clipeos et acutae cuspidis hastam,
<ov. her. 3.120>	Et galeam pressa sustinuisse coma.
<ov. her. 3.121>	Sed tibi pro tutis insignia facta placebant,
<ov. her. 3.122>	Partaque bellando gloria dulcis erat.
<ov. her. 3.123>	An tantum dum me caperes, fera bella probabas,
<ov. her. 3.124>	Cumque mea patria laus tua victa iacet?
<ov. her. 3.125>	Di melius! validoque, precor, vibrata lacerto
<ov. her. 3.126>	Transeat Hectoreum Pelias hasta latus!
<ov. her. 3.127>	Mittite me, Danai! dominum legata rogabo
<ov. her. 3.128>	Multaque mandatis oscula mixta feram.
<ov. her. 3.129>	Plus ego quam Phoenix, plus quam facundus Ulixes,
<ov. her. 3.130>	Plus ego quam Teucri, credite, frater agam. 
<ov. her. 3.131>	Est aliquid collum solitis tetigisse lacertis,
<ov. her. 3.132>	Praesentisque oculos admonuisse sui.
<ov. her. 3.133>	Sis licet inmitis matrisque ferocior undis,
<ov. her. 3.134>	Ut taceam, lacrimis conminuere meis.
<ov. her. 3.135>	Nunc quoque --- sic omnes Peleus pater inpleat annos,
<ov. her. 3.136>	Sic eat auspiciis Pyrrhus ad arma tuis! --- 
<ov. her. 3.137>	Respice sollicitam Briseida, fortis Achille,
<ov. her. 3.138>	Nec miseram lenta ferreus ure mora!
<ov. her. 3.139>	Aut, si versus amor tuus est in taedia nostri,
<ov. her. 3.140>	Quam sine te cogis vivere, coge mori!
<ov. her. 3.141>	Utque facis, coges. abiit corpusque colorque;
<ov. her. 3.142>	Sustinet hoc animae spes tamen una tui.
<ov. her. 3.143>	Qua si destituor, repetam fratresque virumque --- 
<ov. her. 3.144>	Nec tibi magnificum femina iussa mori.
<ov. her. 3.145>	Cur autem iubeas? stricto pete corpora ferro;
<ov. her. 3.146>	Est mihi qui fosso pectore sanguis eat.
<ov. her. 3.147>	Me petat ille tuus, qui, si dea passa fuisset,
<ov. her. 3.148>	Ensis in Atridae pectus iturus erat!
<ov. her. 3.149>	A, potius serves nostram, tua munera, vitam!
<ov. her. 3.150>	Quod dederas hosti victor, amica rogo.
<ov. her. 3.151>	Perdere quos melius possis, Neptunia praebent
<ov. her. 3.152>	Pergama; materiam caedis ab hoste pete.
<ov. her. 3.153>	Me modo, sive paras inpellere remige classem,
<ov. her. 3.154>	Sive manes, domini iure venire iube! 

<ov. her. 4.1>	Quam nisi tu dederis, caritura est ipsa, salutem
<ov. her. 4.2>	Mittit Amazonio Cressa puella viro.
<ov. her. 4.3>	Perlege, quodcumque est --- quid epistula lecta nocebit?
<ov. her. 4.4>	Te quoque in hac aliquid quod iuvet esse potest;
<ov. her. 4.5>	His arcana notis terra pelagoque feruntur.
<ov. her. 4.6>	Inspicit acceptas hostis ab hoste notas.
<ov. her. 4.7>	Ter tecum conata loqui ter inutilis haesit
<ov. her. 4.8>	Lingua, ter in primo restitit ore sonus.
<ov. her. 4.9>	Qua licet et sequitur, pudor est miscendus amori;
<ov. her. 4.10>	Dicere quae puduit, scribere iussit amor.
<ov. her. 4.11>	Quidquid Amor iussit, non est contemnere tutum;
<ov. her. 4.12>	Regnat et in dominos ius habet ille deos.
<ov. her. 4.13>	Ille mihi primo dubitanti scribere dixit:
<ov. her. 4.14>	'Scribe! dabit victas ferreus ille manus.'
<ov. her. 4.15>	Adsit et, ut nostras avido fovet igne medullas,
<ov. her. 4.16>	Figat sic animos in mea vota tuos!
<ov. her. 4.17>	Non ego nequitia socialia foedera rumpam;
<ov. her. 4.18>	Fama --- velim quaeras --- crimine nostra vacat.
<ov. her. 4.19>	Venit amor gravius, quo serius --- urimur intus;
<ov. her. 4.20>	Urimur, et caecum pectora vulnus habent. 
<ov. her. 4.21>	Scilicet ut teneros laedunt iuga prima iuvencos,
<ov. her. 4.22>	Frenaque vix patitur de grege captus equus,
<ov. her. 4.23>	Sic male vixque subit primos rude pectus amores,
<ov. her. 4.24>	Sarcinaque haec animo non sedet apta meo.
<ov. her. 4.25>	Ars fit, ubi a teneris crimen condiscitur annis;
<ov. her. 4.26>	Cui venit exacto tempore, peius amat.
<ov. her. 4.27>	Tu nova servatae capies libamina famae,
<ov. her. 4.28>	Et pariter nostrum fiet uterque nocens.
<ov. her. 4.29>	Est aliquid, plenis pomaria carpere ramis,
<ov. her. 4.30>	Et tenui primam delegere ungue rosam.
<ov. her. 4.31>	Si tamen ille prior, quo me sine crimine gessi,
<ov. her. 4.32>	Candor ab insolita labe notandus erat,
<ov. her. 4.33>	At bene successit, digno quod adurimur igni;
<ov. her. 4.34>	Peius adulterio turpis adulter obest.
<ov. her. 4.35>	Si mihi concedat Iuno fratremque virumque,
<ov. her. 4.36>	Hippolytum videor praepositura Iovi!
<ov. her. 4.37>	Iam quoque --- vix credes --- ignotas mittor in artes;
<ov. her. 4.38>	Est mihi per saevas impetus ire feras.
<ov. her. 4.39>	Iam mihi prima dea est arcu praesignis adunco
<ov. her. 4.40>	Delia; iudicium subsequor ipsa tuum.
<ov. her. 4.41>	In nemus ire libet pressisque in retia cervis
<ov. her. 4.42>	Hortari celeris per iuga summa canes,
<ov. her. 4.43>	Aut tremulum excusso iaculum vibrare lacerto,
<ov. her. 4.44>	Aut in graminea ponere corpus humo.
<ov. her. 4.45>	Saepe iuvat versare leves in pulvere currus
<ov. her. 4.46>	Torquentem frenis ora fugacis equi;
<ov. her. 4.47>	Nunc feror, ut Bacchi furiis Eleleides actae,
<ov. her. 4.48>	Quaeque sub Idaeo tympana colle movent, 
<ov. her. 4.49>	Aut quas semideae Dryades Faunique bicornes
<ov. her. 4.50>	Numine contactas attonuere suo.
<ov. her. 4.51>	Namque mihi referunt, cum se furor ille remisit,
<ov. her. 4.52>	Omnia; me tacitam conscius urit amor.
<ov. her. 4.53>	Forsitan hunc generis fato reddamus amorem,
<ov. her. 4.54>	Et Venus ex tota gente tributa petat.
<ov. her. 4.55>	Iuppiter Europen --- prima est ea gentis origo --- 
<ov. her. 4.56>	Dilexit, tauro dissimulante deum.
<ov. her. 4.57>	Pasiphae mater, decepto subdita tauro,
<ov. her. 4.58>	Enixa est utero crimen onusque suo.
<ov. her. 4.59>	Perfidus Aegides, ducentia fila secutus,
<ov. her. 4.60>	Curva meae fugit tecta sororis ope.
<ov. her. 4.61>	En, ego nunc, ne forte parum Minoia credar,
<ov. her. 4.62>	In socias leges ultima gentis eo!
<ov. her. 4.63>	Hoc quoque fatale est: placuit domus una duabus;
<ov. her. 4.64>	Me tua forma capit, capta parente soror.
<ov. her. 4.65>	Thesides Theseusque duas rapuere sorores --- 
<ov. her. 4.66>	Ponite de nostra bina tropaea domo!
<ov. her. 4.67>	Tempore quo nobis inita est Cerealis Eleusin,
<ov. her. 4.68>	Gnosia me vellem detinuisset humus!
<ov. her. 4.69>	Tunc mihi praecipue (nec non tamen ante placebas)
<ov. her. 4.70>	Acer in extremis ossibus haesit amor.
<ov. her. 4.71>	Candida vestis erat, praecincti flore capilli,
<ov. her. 4.72>	Flava verecundus tinxerat ora rubor,
<ov. her. 4.73>	Quemque vocant aliae vultum rigidumque trucemque,
<ov. her. 4.74>	Pro rigido Phaedra iudice fortis erat.
<ov. her. 4.75>	Sint procul a nobis iuvenes ut femina compti! --- 
<ov. her. 4.76>	Fine coli modico forma virilis amat. 
<ov. her. 4.77>	Te tuus iste rigor positique sine arte capilli
<ov. her. 4.78>	Et levis egregio pulvis in ore decet.
<ov. her. 4.79>	Sive ferocis equi luctantia colla recurvas,
<ov. her. 4.80>	Exiguo flexos miror in orbe pedes;
<ov. her. 4.81>	Seu lentum valido torques hastile lacerto,
<ov. her. 4.82>	Ora ferox in se versa lacertus habet,
<ov. her. 4.83>	Sive tenes lato venabula cornea ferro.
<ov. her. 4.84>	Denique nostra iuvat lumina, quidquid agis.
<ov. her. 4.85>	Tu modo duritiam silvis depone iugosis;
<ov. her. 4.86>	Non sum militia digna perire tua.
<ov. her. 4.87>	Quid iuvat incinctae studia exercere Dianae,
<ov. her. 4.88>	Et Veneri numeros eripuisse suos?
<ov. her. 4.89>	Quod caret alterna requie, durabile non est;
<ov. her. 4.90>	Haec reparat vires fessaque membra novat.
<ov. her. 4.91>	Arcus --- et arma tuae tibi sunt imitanda Dianae --- 
<ov. her. 4.92>	Si numquam cesses tendere, mollis erit.
<ov. her. 4.93>	Clarus erat silvis Cephalus, multaeque per herbas
<ov. her. 4.94>	Conciderant illo percutiente ferae;
<ov. her. 4.95>	Nec tamen Aurorae male se praebebat amandum.
<ov. her. 4.96>	Ibat ad hunc sapiens a sene diva viro.
<ov. her. 4.97>	Saepe sub ilicibus Venerem Cinyraque creatum
<ov. her. 4.98>	Sustinuit positos quaelibet herba duos.
<ov. her. 4.99>	Arsit et Oenides in Maenalia Atalanta;
<ov. her. 4.100>	Illa ferae spolium pignus amoris habet.
<ov. her. 4.101>	Nos quoque quam primum turba numeremur in ista!
<ov. her. 4.102>	Si Venerem tollas, rustica silva tua est.
<ov. her. 4.103>	Ipsa comes veniam, nec me latebrosa movebunt
<ov. her. 4.104>	Saxa neque obliquo dente timendus aper. 
<ov. her. 4.105>	Aequora bina suis obpugnant fluctibus isthmon,
<ov. her. 4.106>	Et tenuis tellus audit utrumque mare.
<ov. her. 4.107>	Hic tecum Troezena colam, Pittheia regna;
<ov. her. 4.108>	Iam nunc est patria carior illa mea.
<ov. her. 4.109>	Tempore abest aberitque diu Neptunius heros;
<ov. her. 4.110>	Illum Pirithoi detinet ora sui.
<ov. her. 4.111>	Praeposuit Theseus --- nisi si manifesta negamus --- 
<ov. her. 4.112>	Pirithoum Phaedrae Pirithoumque tibi.
<ov. her. 4.113>	Sola nec haec ad nos iniuria venit ab illo;
<ov. her. 4.114>	In magnis laesi rebus uterque sumus.
<ov. her. 4.115>	Ossa mei fratris clava perfracta trinodi
<ov. her. 4.116>	Sparsit humi; soror est praeda relicta feris.
<ov. her. 4.117>	Prima securigeras inter virtute puellas
<ov. her. 4.118>	Te peperit, nati digna vigore parens;
<ov. her. 4.119>	Si quaeras, ubi sit --- Theseus latus ense peregit,
<ov. her. 4.120>	Nec tanto mater pignore tuta fuit.
<ov. her. 4.121>	At ne nupta quidem taedaque accepta iugali --- 
<ov. her. 4.122>	Cur, nisi ne caperes regna paterna nothus?
<ov. her. 4.123>	Addidit et fratres ex me tibi, quos tamen omnis
<ov. her. 4.124>	Non ego tollendi causa, sed ille fuit.
<ov. her. 4.125>	O utinam nocitura tibi, pulcherrime rerum,
<ov. her. 4.126>	In medio nisu viscera rupta forent!
<ov. her. 4.127>	I nunc, sic meriti lectum reverere parentis --- 
<ov. her. 4.128>	Quem fugit et factis abdicat ipse suis!
<ov. her. 4.129>	Nec, quia privigno videar coitura noverca,
<ov. her. 4.130>	Terruerint animos nomina vana tuos. 
<ov. her. 4.131>	Ista vetus pietas, aevo moritura futuro,
<ov. her. 4.132>	Rustica Saturno regna tenente fuit.
<ov. her. 4.133>	Iuppiter esse pium statuit, quodcumque iuvaret,
<ov. her. 4.134>	Et fas omne facit fratre marita soror.
<ov. her. 4.135>	Illa coit firma generis iunctura catena,
<ov. her. 4.136>	Inposuit nodos cui Venus ipsa suos.
<ov. her. 4.137>	Nec labor est celare, licet peccemus, amorem.
<ov. her. 4.138>	Cognato poterit nomine culpa tegi.
<ov. her. 4.139>	Viderit amplexos aliquis, laudabimur ambo;
<ov. her. 4.140>	Dicar privigno fida noverca meo.
<ov. her. 4.141>	Non tibi per tenebras duri reseranda mariti
<ov. her. 4.142>	Ianua, non custos decipiendus erit;
<ov. her. 4.143>	Ut tenuit domus una duos, domus una tenebit;
<ov. her. 4.144>	Oscula aperta dabas, oscula aperta dabis;
<ov. her. 4.145>	Tutus eris mecum laudemque merebere culpa,
<ov. her. 4.146>	Tu licet in lecto conspiciare meo.
<ov. her. 4.147>	Tolle moras tantum properataque foedera iunge --- 
<ov. her. 4.148>	Qui mihi nunc saevit, sic tibi parcat Amor!
<ov. her. 4.149>	Non ego dedignor supplex humilisque precari.
<ov. her. 4.150>	Heu! ubi nunc fastus altaque verba iacent?
<ov. her. 4.151>	Et pugnare diu nec me submittere culpae
<ov. her. 4.152>	Certa fui --- certi siquid haberet amor;
<ov. her. 4.153>	Victa precor genibusque tuis regalia tendo
<ov. her. 4.154>	Bracchia! quid deceat, non videt ullus amans.
<ov. her. 4.155>	Depudui, profugusque pudor sua signa reliquit.
<ov. her. 4.156>	Da veniam fasse duraque corda doma!
<ov. her. 4.157>	Quod mihi sit genitor, qui possidet aequora, Minos,
<ov. her. 4.158>	Quod veniant proavi fulmina torta manu, 
<ov. her. 4.159>	Quod sit avus radiis frontem vallatus acutis,
<ov. her. 4.160>	Purpureo tepidum qui movet axe diem --- 
<ov. her. 4.161>	Nobilitas sub amore iacet! miserere priorum
<ov. her. 4.162>	Et, mihi si non vis parcere, parce meis!
<ov. her. 4.163>	Est mihi dotalis tellus Iovis insula, Crete --- 
<ov. her. 4.164>	Serviat Hippolyto regia tota meo!
<ov. her. 4.165>	Flecte, ferox, animos! potuit corrumpere taurum
<ov. her. 4.166>	Mater; eris tauro saevior ipse truci?
<ov. her. 4.167>	Per Venerem, parcas, oro, quae plurima mecum est!
<ov. her. 4.168>	Sic numquam, quae te spernere possit, ames;
<ov. her. 4.169>	Sic tibi secretis agilis dea saltibus adsit,
<ov. her. 4.170>	Silvaque perdendas praebeat alta feras;
<ov. her. 4.171>	Sic faveant Satyri montanaque numina Panes,
<ov. her. 4.172>	Et cadat adversa cuspide fossus aper;
<ov. her. 4.173>	Sic tibi dent Nymphae, quamvis odisse puellas
<ov. her. 4.174>	Diceris, arentem quae levet unda sitim!
<ov. her. 4.175>	Addimus his precibus lacrimas quoque; verba precantis
<ov. her. 4.176>	Qui legis, et lacrimas finge videre meas!

<ov. her. 5.1>	 Nympha suo Paridi, quamvis suus esse recuset,
<ov. her. 5.2>	Mittit ab Idaeis verba legenda iugis. 
<ov. her. 5.3>	Perlegis? an coniunx prohibet nova? perlege --- non est
<ov. her. 5.4>	Ista Mycenaea littera facta manu! 
<ov. her. 5.5>	Pegasis Oenone, Phrygiis celeberrima silvis,
<ov. her. 5.6>	Laesa queror de te, si sinis ipse, meo.
<ov. her. 5.5>	Quis deus opposuit nostris sua numina votis?
<ov. her. 5.6>	Ne tua permaneam, quod mihi crimen obest?
<ov. her. 5.7>	Leniter, ex merito quidquid patiare, ferendum est;
<ov. her. 5.8>	Quae venit indigno poena, dolenda venit.
<ov. her. 5.9>	Nondum tantus eras, cum te contenta marito
<ov. her. 5.10>	Edita de magno flumine nympha fui.
<ov. her. 5.11>	Qui nunc Priamides --- absit reverentia vero! --- 
<ov. her. 5.12>	Servus eras; servo nubere nympha tuli!
<ov. her. 5.13>	Saepe greges inter requievimus arbore tecti,
<ov. her. 5.14>	Mixtaque cum foliis praebuit herba torum;
<ov. her. 5.15>	Saepe super stramen faenoque iacentibus alto
<ov. her. 5.16>	Defensa est humili cana pruina casa.
<ov. her. 5.17>	Quis tibi monstrabat saltus venatibus aptos,
<ov. her. 5.18>	Et tegeret catulos qua fera rupe suos?
<ov. her. 5.19>	Retia saepe comes maculis distincta tetendi;
<ov. her. 5.20>	Saepe citos egi per iuga longa canes.
<ov. her. 5.21>	Incisae servant a te mea nomina fagi,
<ov. her. 5.22>	Et legor Oenone falce notata tua,
<ov. her. 5.23>	 Populus est, memini, fluviali consita rivo,
<ov. her. 5.24>	Est in qua nostri littera scripta memor: 
<ov. her. 5.25>	Et quantum trunci, tantum mea nomina crescunt.
<ov. her. 5.26>	Crescite et in titulos surgite recta meos!
<ov. her. 5.27>	Popule, vive, precor, quae consita margine ripae
<ov. her. 5.28>	Hoc in rugoso cortice carmen habes:
<ov. her. 5.29>	Cum Paris Oenone poterit spirare relicta,
<ov. her. 5.30>	Ad fontem Xanthi versa recurret aqua.
<ov. her. 5.31>	Xanthe, retro propera, versaeque recurrite lymphae!
<ov. her. 5.32>	Sustinet Oenonen deseruisse Paris.
<ov. her. 5.33>	Illa dies fatum miserae mihi dixit, ab illa
<ov. her. 5.34>	Pessima mutati coepit amoris hiemps,
<ov. her. 5.35>	Qua Venus et Iuno sumptisque decentior armis
<ov. her. 5.36>	Venit in arbitrium nuda Minerva tuum.
<ov. her. 5.37>	Attoniti micuere sinus, gelidusque cucurrit,
<ov. her. 5.38>	Ut mihi narrasti, dura per ossa tremor.
<ov. her. 5.39>	Consului --- neque enim modice terrebar --- anusque
<ov. her. 5.40>	Longaevosque senes. constitit esse nefas.
<ov. her. 5.41>	Caesa abies, sectaeque trabes, et classe parata
<ov. her. 5.42>	Caerula ceratas accipit unda rates.
<ov. her. 5.43>	Flesti discedens --- hoc saltim parce negare!
<ov. her. 5.44>	Miscuimus lacrimas maestus uterque suas;
<ov. her. 5.45>	Non sic adpositis vincitur vitibus ulmus,
<ov. her. 5.46>	Ut tua sunt collo bracchia nexa meo.
<ov. her. 5.47>	A!  quotiens, cum te vento quererere teneri,
<ov. her. 5.50>	Riserunt comites --- ille secundus erat!
<ov. her. 5.51>	Oscula dimissae quotiens repetita dedisti!
<ov. her. 5.52>	Quam vix sustinuit dicere lingua 'vale'!
<ov. her. 5.53>	Aura levis rigido pendentia lintea malo
<ov. her. 5.54>	Suscitat, et remis eruta canet aqua.
<ov. her. 5.55>	Prosequor infelix oculis abeuntia vela,
<ov. her. 5.56>	Qua licet, et lacrimis umet harena meis,
<ov. her. 5.57>	Utque celer venias, virides Nereidas oro --- 
<ov. her. 5.58>	Scilicet ut venias in mea damna celer! 
<ov. her. 5.59>	Votis ergo meis alii rediture redisti?
<ov. her. 5.60>	Ei mihi, pro dira paelice blanda fui!
<ov. her. 5.61>	Adspicit inmensum moles nativa profundum --- 
<ov. her. 5.62>	Mons fuit; aequoreis illa resistit aquis.
<ov. her. 5.63>	Hinc ego vela tuae cognovi prima carinae,
<ov. her. 5.64>	Et mihi per fluctus impetus ire fuit.
<ov. her. 5.65>	Dum moror, in summa fulsit mihi purpura prora --- 
<ov. her. 5.66>	Pertimui; cultus non erat ille tuus.
<ov. her. 5.67>	Fit propior terrasque cita ratis attigit aura;
<ov. her. 5.68>	Femineas vidi corde tremente genas.
<ov. her. 5.69>	Non satis id fuerat --- quid enim furiosa morabar? --- 
<ov. her. 5.70>	Haerebat gremio turpis amica tuo!
<ov. her. 5.71>	Tunc vero rupique sinus et pectora planxi,
<ov. her. 5.72>	Et secui madidas ungue rigente genas,
<ov. her. 5.73>	Inplevique sacram querulis ululatibus Iden
<ov. her. 5.74>	Illuc has lacrimas in mea saxa tuli.
<ov. her. 5.75>	Sic Helene doleat defectaque coniuge ploret,
<ov. her. 5.76>	Quaeque prior nobis intulit, ipsa ferat!
<ov. her. 5.77>	Nunc tibi conveniunt, quae te per aperta sequantur
<ov. her. 5.78>	Aequora legitimos destituantque viros;
<ov. her. 5.79>	At cum pauper eras armentaque pastor agebas,
<ov. her. 5.80>	Nulla nisi Oenone pauperis uxor erat.
<ov. her. 5.81>	Non ego miror opes, nec me tua regia tangit
<ov. her. 5.82>	Nec de tot Priami dicar ut una nurus --- 
<ov. her. 5.83>	Non tamen ut Priamus nymphae socer esse recuset,
<ov. her. 5.84>	Aut Hecubae fuerim dissimulanda nurus; 
<ov. her. 5.85>	Dignaque sum fieri rerum matrona potentis;
<ov. her. 5.86>	Sunt mihi, quas possint sceptra decere, manus.
<ov. her. 5.87>	Nec me, faginea quod tecum fronde iacebam,
<ov. her. 5.88>	Despice; purpureo sum magis apta toro.
<ov. her. 5.89>	Denique tutus amor meus est; ibi nulla parantur
<ov. her. 5.90>	Bella, nec ultrices advehit unda rates.
<ov. her. 5.91>	Tyndaris infestis fugitiva reposcitur armis;
<ov. her. 5.92>	Hac venit in thalamos dote superba tuos.
<ov. her. 5.93>	Quae si sit Danais reddenda, vel Hectora fratrem,
<ov. her. 5.94>	Vel cum Deiphobo Polydamanta roga;
<ov. her. 5.95>	Quid gravis Antenor, Priamus quid suadeat ipse,
<ov. her. 5.96>	Consule, quis aetas longa magistra fuit!
<ov. her. 5.97>	Turpe rudimentum, patriae praeponere raptam.
<ov. her. 5.98>	Causa pudenda tua est; iusta vir arma movet.
<ov. her. 5.99>	Nec tibi, si sapias, fidam promitte Lacaenam,
<ov. her. 5.100>	Quae sit in amplexus tam cito versa tuos.
<ov. her. 5.101>	Ut minor Atrides temerati foedera lecti
<ov. her. 5.102>	Clamat et externo laesus amore dolet,
<ov. her. 5.103>	Tu quoque clamabis. nulla reparabilis arte
<ov. her. 5.104>	Laesa pudicitia est; deperit illa semel.
<ov. her. 5.105>	Ardet amore tui? sic et Menelaon amavit.
<ov. her. 5.106>	Nunc iacet in viduo credulus ille toro.
<ov. her. 5.107>	Felix Andromache, certo bene nupta marito!
<ov. her. 5.108>	Uxor ad exemplum fratris habenda fui;
<ov. her. 5.109>	Tu levior foliis, tum cum sine pondere suci
<ov. her. 5.110>	Mobilibus ventis arida facta volant; 
<ov. her. 5.111>	Et minus est in te quam summa pondus arista,
<ov. her. 5.112>	Quae levis adsiduis solibus usta riget.
<ov. her. 5.113>	Hoc tua --- nam recolo --- quondam germana canebat,
<ov. her. 5.114>	Sic mihi diffusis vaticinata comis:
<ov. her. 5.115>	'Quid facis, Oenone? quid harenae semina mandas?
<ov. her. 5.116>	Non profecturis litora bubus aras.
<ov. her. 5.117>	Graia iuvenca venit, quae te patriamque domumque
<ov. her. 5.118>	Perdat! io prohibe! Graia iuvenca venit!
<ov. her. 5.119>	Dum licet, obscenam ponto demergite puppim!
<ov. her. 5.120>	Heu! quantum Phrygii sanguinis illa vehit!'
<ov. her. 5.121>	Vox erat in cursu: famulae rapuere furentem;
<ov. her. 5.122>	At mihi flaventes diriguere comae.
<ov. her. 5.123>	A, nimium miserae vates mihi vera fuisti --- 
<ov. her. 5.124>	Possidet, en, saltus illa iuvenca meos!
<ov. her. 5.125>	Sit facie quamvis insignis, adultera certe est;
<ov. her. 5.126>	Deseruit socios hospite capta deos.
<ov. her. 5.127>	Illam de patria Theseus --- nisi nomine fallor --- 
<ov. her. 5.128>	Nescio quis Theseus abstulit ante sua.
<ov. her. 5.129>	A iuvene et cupido credatur reddita virgo?
<ov. her. 5.130>	Unde hoc conpererim tam bene, quaeris? amo.
<ov. her. 5.131>	Vim licet appelles et culpam nomine veles;
<ov. her. 5.132>	Quae totiens rapta est, praebuit ipsa rapi.
<ov. her. 5.133>	At manet Oenone fallenti casta marito --- 
<ov. her. 5.134>	Et poteras falli legibus ipse tuis!
<ov. her. 5.135>	Me Satyri celeres --- silvis ego tecta latebam --- 
<ov. her. 5.136>	Quaesierunt rapido, turba proterva, pede
<ov. her. 5.137>	Cornigerumque caput pinu praecinctus acuta
<ov. her. 5.138>	Faunus in inmensis, qua tumet Ida, iugis. 
<ov. her. 5.139>	Me fide conspicuus Troiae munitor amavit,
<ov. her. 5.140>	Admisitque meas ad sua dona manus.
<ov. her. 5.141>	Quaecumque herba potens ad opem radixque medenti
<ov. her. 5.142>	Utilis in toto nascitur orbe, mea est.
<ov. her. 5.143>	Me miseram, quod amor non est medicabilis herbis!
<ov. her. 5.150>	Deficior prudens artis ab arte mea.
<ov. her. 5.151>	Quod nec graminibus tellus fecunda creandis
<ov. her. 5.152>	Nec deus, auxilium tu mihi ferre potes.
<ov. her. 5.155>	Et potes, et merui --- dignae miserere puellae!
<ov. her. 5.156>	Non ego cum Danais arma cruenta fero --- 
<ov. her. 5.157>	Sed tua sum tecumque fui puerilibus annis
<ov. her. 5.158>	Et tua, quod superest temporis, esse precor!

<ov. her. 6.1>	 Lemnias Hypsipyle, Bacchi genus, Aesone nato
<ov. her. 6.2>	Dicit, et in verbis pars quta mentis erat: 
<ov. her. 6.3>	Litora Thessaliae reduci tetigisse carina
<ov. her. 6.4>	Diceris auratae vellere dives ovis.
<ov. her. 6.5>	Gratulor incolumi, quantum sinis; hoc tamen ipsum
<ov. her. 6.6>	Debueram scripto certior esse tuo.
<ov. her. 6.5>	Nam ne pacta tibi praeter mea regna redires,
<ov. her. 6.6>	Cum cuperes, ventos non habuisse potes;
<ov. her. 6.7>	Quamlibet adverso signatur epistula vento.
<ov. her. 6.8>	Hypsipyle missa digna salute fui. 
<ov. her. 6.9>	Cur mihi fama prior de te quam littera venit:
<ov. her. 6.10>	Isse sacros Marti sub iuga panda boves,
<ov. her. 6.11>	Seminibus iactis segetes adolesse virorum
<ov. her. 6.12>	Inque necem dextra non eguisse tua,
<ov. her. 6.13>	Pervigilem spolium pecudis servasse draconem,
<ov. her. 6.14>	Rapta tamen forti vellera fulva manu?
<ov. her. 6.15>	O ego, si possem timide credentibus ista
<ov. her. 6.16>	'Ipse mihi scripsit' dicere, quanta forem!
<ov. her. 6.17>	Quid queror officium lenti cessasse mariti?
<ov. her. 6.18>	Obsequium, maneo si tua, grande tuli!
<ov. her. 6.19>	Barbara narratur venisse venefica tecum,
<ov. her. 6.20>	In mihi promissi parte recepta tori.
<ov. her. 6.21>	Credula res amor est; utinam temeraria dicar
<ov. her. 6.22>	Criminibus falsis insimulasse virum!
<ov. her. 6.23>	Nuper ab Haemoniis hospes mihi Thessalus oris
<ov. her. 6.24>	Venit et, ut tactum vix bene limen erat,
<ov. her. 6.25>	'Aesonides,' dixi, 'quid agit meus?' ille pudore
<ov. her. 6.26>	Haesit in opposita lumina fixus humo.
<ov. her. 6.27>	Protinus exilui tunicisque a pectore ruptis
<ov. her. 6.28>	'Vivit? an,' exclamo, 'me quoque fata vocant?'
<ov. her. 6.29>	'Vivit,' ait. timidum quod amat; iurare coegi.
<ov. her. 6.30>	Vix mihi teste deo credita vita tua est.
<ov. her. 6.31>	Utque animus rediit, tua facta requirere coepi.
<ov. her. 6.32>	Narrat aenipedes Martis arasse boves,
<ov. her. 6.33>	Vipereos dentes in humum pro semine iactos,
<ov. her. 6.34>	Et subito natos arma tulisse viros ---  
<ov. her. 6.35>	Terrigenas populos civili Marte peremptos
<ov. her. 6.36>	Inplesse aetatis fata diurna suae.
<ov. her. 6.37>	Devictus serpens. iterum, si vivat Iason,
<ov. her. 6.38>	Quaerimus; alternant spesque timorque vicem.
<ov. her. 6.39>	Singula dum narrat, studio cursuque loquendi
<ov. her. 6.40>	Detegit ingenio vulnera nostra suo.
<ov. her. 6.41>	Heu! ubi pacta fides? ubi conubialia iura
<ov. her. 6.42>	Faxque sub arsuros dignior ire rogos?
<ov. her. 6.43>	Non ego sum furto tibi cognita; pronuba Iuno
<ov. her. 6.44>	Adfuit et sertis tempora vinctus Hymen.
<ov. her. 6.45>	At mihi nec Iuno, nec Hymen, sed tristis Erinys
<ov. her. 6.46>	Praetulit infaustas sanguinolenta faces.
<ov. her. 6.47>	Quid mihi cum Minyis, quid cum Dodonide pinu?
<ov. her. 6.48>	Quid tibi cum patria, navita Tiphy, mea?
<ov. her. 6.49>	Non erat hic aries villo spectabilis aureo,
<ov. her. 6.50>	Nec senis Aeetae regia Lemnos erat.
<ov. her. 6.51>	Certa fui primo (sed me mala fata trahebant)
<ov. her. 6.52>	Hospita feminea pellere castra manu;
<ov. her. 6.53>	Lemniadesque viros, nimium quoque, vincere norunt.
<ov. her. 6.54>	Milite tam forti terra tuenda fuit!
<ov. her. 6.55>	Urbe virum iuvi, tectoque animoque recepi!
<ov. her. 6.56>	Hic tibi bisque aestas bisque cucurrit hiemps.
<ov. her. 6.57>	Tertia messis erat, cum tu dare vela coactus
<ov. her. 6.58>	Inplesti lacrimis talia verba suis:
<ov. her. 6.59>	'Abstrahor, Hypsipyle; sed dent modo fata recursus,
<ov. her. 6.60>	Vir tuus hinc abeo, vir tibi semper ero. 
<ov. her. 6.61>	Quod tamen e nobis gravida celatur in alvo,
<ov. her. 6.62>	Vivat, et eiusdem simus uterque parens!'
<ov. her. 6.63>	Hactenus, et lacrimis in falsa cadentibus ora
<ov. her. 6.64>	Cetera te memini non potuisse loqui.
<ov. her. 6.65>	Ultimus e sociis sacram conscendis in Argo.
<ov. her. 6.66>	Illa volat; ventus concava vela tenet;
<ov. her. 6.67>	Caerula propulsae subducitur unda carinae;
<ov. her. 6.68>	Terra tibi, nobis adspiciuntur aquae.
<ov. her. 6.69>	In latus omne patens turris circumspicit undas;
<ov. her. 6.70>	Huc feror, et lacrimis osque sinusque madent.
<ov. her. 6.71>	Per lacrimas specto, cupidaeque faventia menti
<ov. her. 6.72>	Longius adsueto lumina nostra vident.
<ov. her. 6.73>	Adde preces castas inmixtaque vota timori --- 
<ov. her. 6.74>	Nunc quoque te salvo persoluenda mihi.
<ov. her. 6.75>	Vota ego persolvam? votis Medea fruetur!
<ov. her. 6.76>	Cor dolet, atque ira mixtus abundat amor.
<ov. her. 6.77>	Dona feram templis, vivum quod Iasona perdo?
<ov. her. 6.78>	Hostia pro damnis concidat icta meis?
<ov. her. 6.79>	Non equidem secura fui semperque verebar,
<ov. her. 6.80>	Ne pater Argolica sumeret urbe nurum.
<ov. her. 6.81>	Argolidas timui --- nocuit mihi barbara paelex!
<ov. her. 6.82>	Non expectata vulnus ab hoste tuli.
<ov. her. 6.83>	Nec facie meritisque placet, sed carmina novit
<ov. her. 6.84>	Diraque cantata pabula falce metit.
<ov. her. 6.85>	Illa reluctantem cursu deducere lunam
<ov. her. 6.86>	Nititur et tenebris abdere solis equos; 
<ov. her. 6.87>	Illa refrenat aquas obliquaque flumina sistit;
<ov. her. 6.88>	Illa loco silvas vivaque saxa movet.
<ov. her. 6.89>	Per tumulos errat passis discincta capillis
<ov. her. 6.90>	Certaque de tepidis colligit ossa rogis.
<ov. her. 6.91>	Devovet absentis simulacraque cerea figit,
<ov. her. 6.92>	Et miserum tenuis in iecur urget acus --- 
<ov. her. 6.93>	Et quae nescierim melius. male quaeritur herbis
<ov. her. 6.94>	Moribus et forma conciliandus amor.
<ov. her. 6.95>	Hanc potes amplecti thalamoque relictus in uno
<ov. her. 6.96>	Inpavidus somno nocte silente frui?
<ov. her. 6.97>	Scilicet ut tauros, ita te iuga ferre coegit
<ov. her. 6.98>	Quaque feros anguis, te quoque mulcet ope.
<ov. her. 6.99>	Adde, quod adscribi factis procerumque tuisque
<ov. her. 6.100>	Sese avet, et titulo coniugis uxor obest.
<ov. her. 6.101>	Atque aliquis Peliae de partibus acta venenis
<ov. her. 6.102>	Inputat et populum, qui sibi credat, habet:
<ov. her. 6.103>	'Non haec Aesonides, sed Phasias Aeetine
<ov. her. 6.104>	Aurea Phrixeae terga revellit ovis.'
<ov. her. 6.105>	Non probat Alcimede mater tua --- consule matrem --- 
<ov. her. 6.106>	Non pater, a gelido cui venit axe nurus.
<ov. her. 6.107>	Illa sibi a Tanai Scythiaeque paludibus udae
<ov. her. 6.108>	Quaerat et a ripa Phasidos usque virum!
<ov. her. 6.109>	Mobilis Aesonide vernaque incertior aura,
<ov. her. 6.110>	Cur tua polliciti pondere verba carent?
<ov. her. 6.111>	Vir meus hinc ieras: cur non meus inde redisti?
<ov. her. 6.112>	Sim reducis coniunx, sicut euntis eram! 
<ov. her. 6.113>	Si te nobilitas generosaque nomina tangunt --- 
<ov. her. 6.114>	En, ego Minoo nata Thoante feror!
<ov. her. 6.115>	Bacchus avus; Bacchi coniunx redimita corona
<ov. her. 6.116>	Praeradiat stellis signa minora suis.
<ov. her. 6.117>	Dos tibi Lemnos erit, terra ingeniosa colenti;
<ov. her. 6.118>	Me quoque dotalis inter habere potes.
<ov. her. 6.119>	Nunc etiam peperi; gratare ambobus, Iason!
<ov. her. 6.120>	Dulce mihi gravidae fecerat auctor onus.
<ov. her. 6.121>	Felix in numero quoque sum prolemque gemellam,
<ov. her. 6.122>	Pignora Lucina bina favente dedi.
<ov. her. 6.123>	Si quaeris, cui sint similes, cognosceris illis.
<ov. her. 6.124>	Fallere non norunt; cetera patris habent.
<ov. her. 6.125>	Legatos quos paene dedi pro matre ferendos;
<ov. her. 6.126>	Sed tenuit coeptas saeva noverca vias.
<ov. her. 6.127>	Medeam timui: plus est Medea noverca;
<ov. her. 6.128>	Medeae faciunt ad scelus omne manus.
<ov. her. 6.129>	Spargere quae fratris potuit lacerata per agros
<ov. her. 6.130>	Corpora, pignoribus parceret illa meis?
<ov. her. 6.131>	Hanc tamen o demens Colchisque ablate venenis,
<ov. her. 6.132>	Diceris Hypsipyles praeposuisse toro.
<ov. her. 6.133>	Turpiter illa virum cognovit adultera virgo;
<ov. her. 6.134>	Me tibi teque mihi taeda pudica dedit.
<ov. her. 6.135>	Prodidit illa patrem; rapui de clade Thoanta.
<ov. her. 6.136>	Deseruit Colchos; me mea Lemnos habet. 
<ov. her. 6.137>	Quid refert, scelerata piam si vincet et ipso
<ov. her. 6.138>	Crimine dotata est emeruitque virum?
<ov. her. 6.139>	Lemniadum facinus culpo, non miror, Iason;
<ov. her. 6.140>	Quamlibet ignavis iste dat arma dolor.
<ov. her. 6.141>	Dic age, si ventis, ut oportuit, actus iniquis
<ov. her. 6.142>	Intrasses portus tuque comesque meos,
<ov. her. 6.143>	Obviaque exissem fetu comitante gemello --- 
<ov. her. 6.144>	Hiscere nempe tibi terra roganda fuit! --- 
<ov. her. 6.145>	Quo vultu natos, quo me, scelerate, videres?
<ov. her. 6.146>	Perfidiae pretio qua nece dignus eras?
<ov. her. 6.147>	Ipse quidem per me tutus sospesque fuisses --- 
<ov. her. 6.148>	Non quia tu dignus, sed quia mitis ego.
<ov. her. 6.149>	Paelicis ipsa meos inplessem sanguine vultus,
<ov. her. 6.150>	Quosque veneficiis abstulit illa suis!
<ov. her. 6.151>	Medeae Medea forem! quodsi quid ab alto
<ov. her. 6.152>	Iustus adest votis Iuppiter ille meis,
<ov. her. 6.153>	Quod gemit Hypsipyle, lecti quoque subnuba nostri
<ov. her. 6.154>	Maereat et leges sentiat ipsa suas;
<ov. her. 6.155>	Utque ego destituor coniunx materque duorum,
<ov. her. 6.156>	A totidem natis orba sit illa viro!
<ov. her. 6.157>	Nec male parta diu teneat peiusque relinquat --- 
<ov. her. 6.158>	Exulet et toto quaerat in orbe fugam!
<ov. her. 6.159>	Quam fratri germana fuit miseroque parenti
<ov. her. 6.160>	Filia, tam natis, tam sit acerba viro! 
<ov. her. 6.161>	Cum mare, cum terras consumpserit, aera temptet;
<ov. her. 6.162>	Erret inops, exspes, caede cruenta sua!
<ov. her. 6.163>	Haec ego, coniugio fraudata Thoantias oro.
<ov. her. 6.164>	Vivite, devoto nuptaque virque toro!

<ov. her. 7.1>	 Accipe, Dardanide, moriturae carmen Elissae;
<ov. her. 7.2>	Quae legis, a nobis ultima verba legis: 
<ov. her. 7.3>	Sic ubi fata vocant, udis abiectus in herbis
<ov. her. 7.4>	Ad vada Maeandri concinit albus olor.
<ov. her. 7.5>	Nec quia te nostra sperem prece posse moveri,
<ov. her. 7.6>	Adloquor --- adverso movimus ista deo;
<ov. her. 7.5>	Sed merita et famam corpusque animumque pudicum
<ov. her. 7.6>	Cum male perdiderim, perdere verba leve est.
<ov. her. 7.7>	Certus es ire tamen miseramque relinquere Dido,
<ov. her. 7.8>	Atque idem venti vela fidemque ferent?
<ov. her. 7.9>	Certus es, Aenea, cum foedere solvere naves,
<ov. her. 7.10>	Quaeque ubi sint nescis, Itala regna sequi?
<ov. her. 7.11>	Nec nova Carthago, nec te crescentia tangunt
<ov. her. 7.12>	Moenia nec sceptro tradita summa tuo?
<ov. her. 7.13>	Facta fugis, facienda petis; quaerenda per orbem
<ov. her. 7.14>	Altera, quaesita est altera terra tibi. 
<ov. her. 7.15>	Ut terram invenias, quis eam tibi tradet habendam?
<ov. her. 7.16>	Quis sua non notis arva tenenda dabit?
<ov. her. 7.17>	Scilicet alter amor tibi restat et altera Dido;
<ov. her. 7.18>	Quamque iterum fallas altera danda fides.
<ov. her. 7.19>	Quando erit, ut condas instar Carthaginis urbem
<ov. her. 7.20>	Et videas populos altus ab arce tuos?
<ov. her. 7.21>	Omnia ut eveniant, nec te tua vota morentur,
<ov. her. 7.22>	Unde tibi, quae te sic amet, uxor erit?
<ov. her. 7.23>	Uror, ut inducto ceratae sulpure taedae,
<ov. her. 7.24>	Ut pia fumosis addita tura focis.
<ov. her. 7.25>	Aeneas oculis semper vigilantis inhaeret;
<ov. her. 7.26>	Aenean animo noxque quiesque refert.
<ov. her. 7.27>	Ille quidem male gratus et ad mea munera surdus,
<ov. her. 7.28>	Et quo, si non sim stulta, carere velim;
<ov. her. 7.29>	Non tamen Aenean, quamvis male cogitat, odi,
<ov. her. 7.30>	Sed queror infidum questaque peius amo.
<ov. her. 7.31>	Parce, Venus, nurui, durumque amplectere fratrem,
<ov. her. 7.32>	Frater Amor, castris militet ille tuis!
<ov. her. 7.33>	Aut ego, quae coepi, (neque enim dedignor) amorem,
<ov. her. 7.34>	Materiam curae praebeat ille meae!
<ov. her. 7.35>	Fallor, et ista mihi falso iactatur imago;
<ov. her. 7.36>	Matris ab ingenio dissidet ille suae.
<ov. her. 7.37>	Te lapis et montes innataque rupibus altis
<ov. her. 7.38>	Robora, te saevae progenuere ferae, 
<ov. her. 7.39>	Aut mare, quale vides agitari nunc quoque ventis,
<ov. her. 7.40>	Qua tamen adversis fluctibus ire paras.
<ov. her. 7.41>	Quo fugis? obstat hiemps. hiemis mihi gratia prosit!
<ov. her. 7.42>	Adspice, ut eversas concitet Eurus aquas!
<ov. her. 7.43>	Quod tibi malueram, sine me debere procellis;
<ov. her. 7.44>	Iustior est animo ventus et unda tuo.
<ov. her. 7.45>	Non ego sum tanti --- quid non censeris inique? --- 
<ov. her. 7.46>	Ut pereas, dum me per freta longa fugis.
<ov. her. 7.47>	Exerces pretiosa odia et constantia magno,
<ov. her. 7.48>	Si, dum me careas, est tibi vile mori.
<ov. her. 7.49>	Iam venti ponent, strataque aequaliter unda
<ov. her. 7.50>	Caeruleis Triton per mare curret equis.
<ov. her. 7.51>	Tu quoque cum ventis utinam mutabilis esses!
<ov. her. 7.52>	Et, nisi duritia robora vincis, eris.
<ov. her. 7.53>	Quid, quasi nescires, insana quid aequora possint,
<ov. her. 7.54>	Expertae totiens tam male credis aquae?
<ov. her. 7.55>	Ut, pelago suadente viam, retinacula solvas,
<ov. her. 7.56>	Multa tamen latus tristia pontus habet.
<ov. her. 7.57>	Nec violasse fidem temptantibus aequora prodest;
<ov. her. 7.58>	Perfidiae poenas exigit ille locus,
<ov. her. 7.59>	Praecipue cum laesus amor, quia mater Amorum
<ov. her. 7.60>	Nuda Cytheriacis edita fertur aquis.
<ov. her. 7.61>	Perdita ne perdam, timeo, noceamve nocenti,
<ov. her. 7.62>	Neu bibat aequoreas naufragus hostis aquas.
<ov. her. 7.63>	Vive, precor! sic te melius quam funere perdam.
<ov. her. 7.64>	Tu potius leti causa ferere mei. 
<ov. her. 7.65>	Finge, age, te rapido --- nullum sit in omine pondus! --- 
<ov. her. 7.66>	Turbine deprendi; quid tibi mentis erit?
<ov. her. 7.67>	Protinus occurrent falsae periuria linguae,
<ov. her. 7.68>	Et Phrygia Dido fraude coacta mori;
<ov. her. 7.69>	Coniugis ante oculos deceptae stabit imago
<ov. her. 7.70>	Tristis et effusis sanguinolenta comis.
<ov. her. 7.71>	Quid tanti est ut tum 'merui! concedite!' dicas,
<ov. her. 7.72>	Quaeque cadent, in te fulmina missa putes?
<ov. her. 7.73>	Da breve saevitiae spatium pelagique tuaeque;
<ov. her. 7.74>	Grande morae pretium tuta futura via est.
<ov. her. 7.75>	Haec minus ut cures, puero parcatur Iulo!
<ov. her. 7.76>	Te satis est titulum mortis habere meae.
<ov. her. 7.77>	Quid puer Ascanius, quid di meruere Penates?
<ov. her. 7.78>	Ignibus ereptos obruet unda deos?
<ov. her. 7.79>	Sed neque fers tecum, nec, quae mihi, perfide, iactas,
<ov. her. 7.80>	Presserunt umeros sacra paterque tuos.
<ov. her. 7.81>	Omnia mentiris, neque enim tua fallere lingua
<ov. her. 7.82>	Incipit a nobis, primaque plector ego.
<ov. her. 7.83>	Si quaeras, ubi sit formosi mater Iuli --- 
<ov. her. 7.84>	Occidit a duro sola relicta viro!
<ov. her. 7.85>	Haec mihi narraras --- sat me monuere! merentem
<ov. her. 7.86>	Ure; minor culpa poena futura mea est.
<ov. her. 7.87>	Nec mihi mens dubia est, quin te tua numina damnent.
<ov. her. 7.88>	Per mare, per terras septima iactat hiemps. 
<ov. her. 7.89>	Fluctibus eiectum tuta statione recepi
<ov. her. 7.90>	Vixque bene audito nomine regna dedi.
<ov. her. 7.91>	His tamen officiis utinam contenta fuissem,
<ov. her. 7.92>	Et mihi concubitus fama sepulta foret!
<ov. her. 7.93>	Illa dies nocuit, qua nos declive sub antrum
<ov. her. 7.94>	Caeruleus subitis conpulit imber aquis.
<ov. her. 7.95>	Audieram vocem; nymphas ululasse putavi --- 
<ov. her. 7.96>	Eumenides fati signa dedere mei!
<ov. her. 7.97>	Exige, laese pudor, poenas! violate Sychaei . . . .
<ov. her. 7.98>	Ad quas, me miseram, plena pudoris eo.
<ov. her. 7.99>	Est mihi marmorea sacratus in aede Sychaeus
<ov. her. 7.100>	(Oppositae frondes velleraque alba tegunt).
<ov. her. 7.101>	Hinc ego me sensi noto quater ore citari;
<ov. her. 7.102>	Ipse sono tenui dixit 'Elissa, veni!'
<ov. her. 7.103>	Nulla mora est, venio, venio tibi debita coniunx;
<ov. her. 7.104>	Sum tamen admissi tarda pudore mei.
<ov. her. 7.105>	Da veniam culpae! decepit idoneus auctor;
<ov. her. 7.106>	Invidiam noxae detrahit ille meae.
<ov. her. 7.107>	Diva parens seniorque pater, pia sarcina nati,
<ov. her. 7.108>	Spem mihi mansuri rite dedere viri.
<ov. her. 7.109>	Si fuit errandum, causas habet error honestas;
<ov. her. 7.110>	Adde fidem, nulla parte pigendus erit.
<ov. her. 7.111>	Durat in extremum vitaeque novissima nostrae
<ov. her. 7.112>	Prosequitur fati, qui fuit ante, tenor.
<ov. her. 7.113>	Occidit internas coniunx mactatus ad aras,
<ov. her. 7.114>	Et sceleris tanti praemia frater habet; 
<ov. her. 7.115>	Exul agor cineresque viri patriamque relinquo,
<ov. her. 7.116>	Et feror in dubias hoste sequente vias.
<ov. her. 7.117>	Adplicor his oris fratrique elapsa fretoque
<ov. her. 7.118>	Quod tibi donavi, perfide, litus emo.
<ov. her. 7.119>	Urbem constitui lateque patentia fixi
<ov. her. 7.120>	Moenia finitimis invidiosa locis.
<ov. her. 7.121>	Bella tument; bellis peregrina et femina temptor,
<ov. her. 7.122>	Vixque rudis portas urbis et arma paro.
<ov. her. 7.123>	Mille procis placui, qui me coiere querentes
<ov. her. 7.124>	Nescio quem thalamis praeposuisse suis.
<ov. her. 7.125>	Quid dubitas vinctam Gaetulo tradere Iarbae?
<ov. her. 7.126>	Praebuerim sceleri bracchia nostra tuo.
<ov. her. 7.127>	Est etiam frater, cuius manus inpia poscit
<ov. her. 7.128>	Respergi nostro, sparsa cruore viri.
<ov. her. 7.129>	Pone deos et quae tangendo sacra profanas!
<ov. her. 7.130>	Non bene caelestis inpia dextra colit.
<ov. her. 7.131>	Si tu cultor eras elapsis igne futurus,
<ov. her. 7.132>	Paenitet elapsos ignibus esse deos.
<ov. her. 7.133>	Forsitan et gravidam Dido, scelerate, relinquas,
<ov. her. 7.134>	Parsque tui lateat corpore clausa meo.
<ov. her. 7.135>	Accedet fatis matris miserabilis infans,
<ov. her. 7.136>	Et nondum nato funeris auctor eris,
<ov. her. 7.137>	Cumque parente sua frater morietur Iuli,
<ov. her. 7.138>	Poenaque conexos auferet una duos.
<ov. her. 7.139>	'Sed iubet ire deus.' vellem, vetuisset adire,
<ov. her. 7.140>	Punica nec Teucris pressa fuisset humus! 
<ov. her. 7.141>	Hoc duce nempe deo ventis agitaris iniquis
<ov. her. 7.142>	Et teris in rabido tempora longa freto?
<ov. her. 7.143>	Pergama vix tanto tibi erant repetenda labore,
<ov. her. 7.144>	Hectore si vivo quanta fuere forent.
<ov. her. 7.145>	Non patrium Simoenta petis, sed Thybridis undas --- 
<ov. her. 7.146>	Nempe ut pervenias, quo cupis, hospes eris;
<ov. her. 7.147>	Utque latet vitatque tuas abstrusa carinas,
<ov. her. 7.148>	Vix tibi continget terra petita seni.
<ov. her. 7.149>	Hos potius populos in dotem, ambage remissa,
<ov. her. 7.150>	Accipe et advectas Pygmalionis opes.
<ov. her. 7.151>	Ilion in Tyriam transfer felicius urbem
<ov. her. 7.152>	Resque loco regis sceptraque sacra tene!
<ov. her. 7.153>	Si tibi mens avida est belli, si quaerit Iulus,
<ov. her. 7.154>	Unde suo partus Marte triumphus eat,
<ov. her. 7.155>	Quem superet, nequid desit, praebebimus hostem;
<ov. her. 7.156>	Hic pacis leges, hic locus arma capit.
<ov. her. 7.157>	Tu modo, per matrem fraternaque tela, sagittas,
<ov. her. 7.158>	Perque fugae comites, Dardana sacra, deos --- 
<ov. her. 7.159>	Sic superent, quoscumque tua de gente reportat
<ov. her. 7.160>	Mars ferus, et damni sit modus ille tui,
<ov. her. 7.161>	Ascaniusque suos feliciter inpleat annos,
<ov. her. 7.162>	Et senis Anchisae molliter ossa cubent! --- 
<ov. her. 7.163>	Parce, precor, domui, quae se tibi tradit habendam!
<ov. her. 7.164>	Quod crimen dicis praeter amasse meum?
<ov. her. 7.165>	Non ego sum Pthias magnisque oriunda Mycenis,
<ov. her. 7.166>	Nec steterunt in te virque paterque meus. 
<ov. her. 7.167>	Si pudet uxoris, non nupta, sed hospita dicar;
<ov. her. 7.168>	Dum tua sit, Dido quidlibet esse feret.
<ov. her. 7.169>	Nota mihi freta sunt Afrum plangentia litus;
<ov. her. 7.170>	Temporibus certis dantque negantque viam.
<ov. her. 7.171>	Cum dabit aura viam, praebebis carbasa ventis;
<ov. her. 7.172>	Nunc levis eiectam continet alga ratem.
<ov. her. 7.173>	Tempus ut observem, manda mihi; certius ibis,
<ov. her. 7.174>	Nec te, si cupies, ipsa manere sinam.
<ov. her. 7.175>	Et socii requiem poscunt, laniataque classis
<ov. her. 7.176>	Postulat exiguas semirefecta moras;
<ov. her. 7.177>	Pro meritis et siqua tibi debebimus ultra,
<ov. her. 7.178>	Pro spe coniugii tempora parva peto --- 
<ov. her. 7.179>	Dum freta mitescunt et amor, dum tempore et usu
<ov. her. 7.180>	Fortiter edisco tristia posse pati.
<ov. her. 7.181>	Si minus, est animus nobis effundere vitam;
<ov. her. 7.182>	In me crudelis non potes esse diu.
<ov. her. 7.183>	Adspicias utinam, quae sit scribentis imago!
<ov. her. 7.184>	Scribimus, et gremio Troicus ensis adest,
<ov. her. 7.185>	Perque genas lacrimae strictum labuntur in ensem,
<ov. her. 7.186>	Qui iam pro lacrimis sanguine tinctus erit.
<ov. her. 7.187>	Quam bene conveniunt fato tua munera nostro!
<ov. her. 7.188>	Instruis inpensa nostra sepulcra brevi.
<ov. her. 7.189>	Nec mea nunc primum feriuntur pectora telo;
<ov. her. 7.190>	Ille locus saevi vulnus amoris habet.
<ov. her. 7.191>	Anna soror, soror Anna, meae male conscia culpae,
<ov. her. 7.192>	Iam dabis in cineres ultima dona meos. 
<ov. her. 7.193>	Nec consumpta rogis inscribar Elissa Sychaei,
<ov. her. 7.194>	Hoc tantum in tumuli marmore carmen erit:
<ov. her. 7.195>	Praebuit Aeneas et causam mortis et ensem;
<ov. her. 7.196>	Ipsa sua Dido concidit usa manu.

<ov. her. 8.1>	 Alloquor Hermione nuper fratremque virumque.
<ov. her. 8.2>	Nunc fratrem;  nomen coniugis alter habet: 
<ov. her. 8.3>	Pyrrhus Achillides, animosus imagine patris,
<ov. her. 8.4>	Inclusam contra iusque piumque tenet.
<ov. her. 8.5>	Quod potui, renui, ne non invita tenerer;
<ov. her. 8.6>	Cetera femineae non valuere manus.
<ov. her. 8.7>	'Quid facis, Aeacide? non sum sine vindice,' dixi:
<ov. her. 8.8>	'Haec tibi sub domino est, Pyrrhe, puella suo!'
<ov. her. 8.9>	Surdior ille freto clamantem nomen Orestae
<ov. her. 8.10>	Traxit inornatis in sua tecta comis.
<ov. her. 8.11>	Quid gravius capta Lacedaemone serva tulissem,
<ov. her. 8.12>	Si raperet Graias barbara turba nurus?
<ov. her. 8.13>	Parcius Andromachen vexavit Achaia victrix,
<ov. her. 8.14>	Cum Danaus Phrygias ureret ignis opes.
<ov. her. 8.15>	At tu, cura mei si te pia tangit, Oreste,
<ov. her. 8.16>	Inice non timidas in tua iura manus! 
<ov. her. 8.17>	An siquis rapiat stabulis armenta reclusis,
<ov. her. 8.18>	Arma feras, rapta coniuge lentus eris?
<ov. her. 8.19>	Sit socer exemplo nuptae repetitor ademptae,
<ov. her. 8.20>	Cui pia militiae causa puella fuit!
<ov. her. 8.21>	Si socer ignavus vidua stertisset in aula,
<ov. her. 8.22>	Nupta foret Paridi mater, ut ante fuit.
<ov. her. 8.23>	Nec tu mille rates sinuosaque vela pararis
<ov. her. 8.24>	Nec numeros Danai militis --- ipse veni!
<ov. her. 8.25>	Sic quoque eram repetenda tamen, nec turpe marito
<ov. her. 8.26>	Aspera pro caro bella tulisse toro.
<ov. her. 8.27>	Quid, quod avus nobis idem Pelopeius Atreus,
<ov. her. 8.28>	Et, si non esses vir mihi, frater eras.
<ov. her. 8.29>	Vir, precor, uxori, frater succurre sorori!
<ov. her. 8.30>	Instant officio nomina bina tuo.
<ov. her. 8.31>	Me tibi Tyndareus, vita gravis auctor et annis,
<ov. her. 8.32>	Tradidit; arbitrium neptis habebat avus.
<ov. her. 8.33>	At pater Aeacidae promiserat inscius acti;
<ov. her. 8.34>	Plus patre, quo prior est ordine, pollet avus.
<ov. her. 8.35>	Cum tibi nubebam, nulli mea taeda nocebat;
<ov. her. 8.36>	Si iungar Pyrrho, tu mihi laesus eris.
<ov. her. 8.37>	Et pater ignoscet nostro Menelaus amori --- 
<ov. her. 8.38>	Succubuit telis praepetis ipse dei.
<ov. her. 8.39>	Quem sibi permisit, genero concedet amorem;
<ov. her. 8.40>	Proderit exemplo mater amata suo.
<ov. her. 8.41>	Tu mihi, quod matri pater est; quas egerat olim
<ov. her. 8.42>	Dardanius partis advena, Pyrrhus agit. 
<ov. her. 8.43>	Ille licet patriis sine fine superbiat actis;
<ov. her. 8.44>	Et tu, quae referas facta parentis, habes.
<ov. her. 8.45>	Tantalides omnis ipsumque regebat Achillem.
<ov. her. 8.46>	Hic pars militiae; dux erat ille ducum.
<ov. her. 8.47>	Tu quoque per proavum Pelopem Pelopisque parentem,
<ov. her. 8.48>	Si medios numeres, a Iove quintus eris.
<ov. her. 8.49>	Nec virtute cares. arma invidiosa tulisti,
<ov. her. 8.50>	Sed tibi --- quid faceres? --- induit illa pater.
<ov. her. 8.51>	Materia vellem fortis meliore fuisses;
<ov. her. 8.52>	Non lecta est operi, sed data causa tuo.
<ov. her. 8.53>	Hanc tamen inplesti; iuguloque Aegisthus aperto
<ov. her. 8.54>	Tecta cruentavit, quae pater ante tuus.
<ov. her. 8.55>	Increpat Aeacides laudemque in crimina vertit --- 
<ov. her. 8.56>	Et tamen adspectus sustinet ille meos.
<ov. her. 8.57>	Rumpor, et ora mihi pariter cum mente tumescunt,
<ov. her. 8.58>	Pectoraque inclusis ignibus usta dolent.
<ov. her. 8.59>	Hermione coram quisquamne obiecit Orestae,
<ov. her. 8.60>	Nec mihi sunt vires, nec ferus ensis adest?
<ov. her. 8.61>	Flere licet certe; flendo defundimus iram,
<ov. her. 8.62>	Perque sinum lacrimae fluminis instar eunt.
<ov. her. 8.63>	Has solas habeo semper semperque profundo;
<ov. her. 8.64>	Ument incultae fonte perenne genae.
<ov. her. 8.65>	Num generis fato, quod nostros errat in annos,
<ov. her. 8.66>	Tantalides matres apta rapina sumus? 
<ov. her. 8.67>	Non ego fluminei referam mendacia cygni
<ov. her. 8.68>	Nec querar in plumis delituisse Iovem.
<ov. her. 8.69>	Qua duo porrectus longe freta distinet Isthmos,
<ov. her. 8.70>	Vecta peregrinis Hippodamia rotis;
<ov. her. 8.71>	Taenaris Idaeo trans aequor ab hospite rapta
<ov. her. 8.72>	Argolicas pro se vertit in arma manus.
<ov. her. 8.75>	Vix equidem memini, memini tamen. omnia luctus,
<ov. her. 8.76>	Omnia solliciti plena timoris erant;
<ov. her. 8.77>	Flebat avus Phoebeque soror fratresque gemelli,
<ov. her. 8.78>	Orabat superos Leda suumque Iovem.
<ov. her. 8.79>	Ipsa ego, non longos etiamtunc scissa capillos,
<ov. her. 8.80>	Clamabam: 'sine me, me sine, mater, abis?'
<ov. her. 8.81>	Nam coniunx aberat! ne non Pelopeia credar,
<ov. her. 8.82>	Ecce, Neoptolemo praeda parata fui!
<ov. her. 8.83>	Pelides utinam vitasset Apollinis arcus!
<ov. her. 8.84>	Damnaret nati facta proterva pater;
<ov. her. 8.85>	Nec quondam placuit nec nunc placuisset Achilli
<ov. her. 8.86>	Abducta viduum coniuge flere virum.
<ov. her. 8.87>	Quae mea caelestis iniuria fecit iniquos,
<ov. her. 8.88>	Quod mihi --- vae miserae! --- sidus obesse querar?
<ov. her. 8.89>	Parva mea sine matre fui, pater arma ferebat,
<ov. her. 8.90>	Et duo cum vivant, orba duobus eram.
<ov. her. 8.91>	Non tibi blanditias primis, mea mater, in annis
<ov. her. 8.92>	Incerto dictas ore puella tuli;
<ov. her. 8.93>	Non ego captavi brevibus tua colla lacertis
<ov. her. 8.94>	Nec gremio sedi sarcina grata tuo.
<ov. her. 8.95>	Non cultus tibi cura mei, nec pacta marito
<ov. her. 8.96>	Intravi thalamos matre parante novos. 
<ov. her. 8.97>	Obvia prodieram reduci tibi --- vera fatebor --- 
<ov. her. 8.98>	Nec facies nobis nota parentis erat!
<ov. her. 8.99>	Te tamen esse Helenen, quod eras pulcherrima, sensi;
<ov. her. 8.100>	Ipsa requirebas, quae tua nata foret!
<ov. her. 8.101>	Pars haec una mihi, coniunx bene cessit Orestes;
<ov. her. 8.102>	Is quoque, ni pro se pugnat, ademptus erit.
<ov. her. 8.103>	Pyrrhus habet captam reduce et victore parente --- 
<ov. her. 8.104>	Hoc munus nobis diruta Troia dedit!
<ov. her. 8.105>	Cum tamen altus equis Titan radiantibus instant,
<ov. her. 8.106>	Perfruor infelix liberiore malo;
<ov. her. 8.107>	Nox ubi me thalamis ululantem et acerba gementem
<ov. her. 8.108>	Condidit in maesto procubuique toro,
<ov. her. 8.109>	Pro somno lacrimis oculi funguntur obortis,
<ov. her. 8.110>	Quaque licet, fugio sicut ab hoste virum.
<ov. her. 8.111>	Saepe malis stupeo rerumque oblita locique
<ov. her. 8.112>	Ignara tetigi Scyria membra manu,
<ov. her. 8.113>	Utque nefas sensi, male corpora tacta relinquo
<ov. her. 8.114>	Et mihi pollutas credor habere manus.
<ov. her. 8.115>	Saepe Neoptolemi pro nomine nomen Orestae
<ov. her. 8.116>	Exit, et errorem vocis ut omen amo.
<ov. her. 8.117>	Per genus infelix iuro generisque parentem,
<ov. her. 8.118>	Qui freta, qui terras et sua regna quatit;
<ov. her. 8.119>	Per patris ossa tui, patrui mihi, quae tibi debent,
<ov. her. 8.120>	Quod se sub tumulo fortiter ulta iacent --- 
<ov. her. 8.121>	Aut ego praemoriar primoque exstinguar in aevo,
<ov. her. 8.122>	Aut ego Tantalidae Tantalis uxor ero! 

<ov. her. 9.1>	 Mittor ad Alciden a coniuge conscia mentis
<ov. her. 9.2>	Littera, si coniunx Deianira tua est: 
<ov. her. 9.3>	Gratulor Oechaliam titulis accedere nostris;
<ov. her. 9.4>	Victorem victae succubuisse queror.
<ov. her. 9.5>	Fama Pelasgiadas subito pervenit in urbes
<ov. her. 9.6>	Decolor et factis infitianda tuis,
<ov. her. 9.5>	Quem numquam Iuno seriesque inmensa laborum
<ov. her. 9.6>	Fregerit, huic Iolen inposuisse iugum.
<ov. her. 9.7>	Hoc velit Eurystheus, velit hoc germana Tonantis,
<ov. her. 9.8>	Laetaque sit vitae labe noverca tuae;
<ov. her. 9.9>	At non ille, brevis cui nox --- si creditur --- una
<ov. her. 9.10>	Luctanti, ut tantus conciperere, fuit.
<ov. her. 9.11>	Plus tibi quam Iuno, nocuit Venus: illa premendo
<ov. her. 9.12>	Sustulit, haec humili sub pede colla tenet.
<ov. her. 9.13>	Respice vindicibus pacatum viribus orbem,
<ov. her. 9.14>	Qua latam Nereus caerulus ambit humum.
<ov. her. 9.15>	Se tibi pax terrae, tibi se tuta aequora debent;
<ov. her. 9.16>	Inplesti meritis solis utramque domum.
<ov. her. 9.17>	Quod te laturum est, caelum prius ipse tulisti;
<ov. her. 9.18>	Hercule supposito sidera fulsit Atlans.
<ov. her. 9.19>	Quid nisi notitia est misero quaesita pudori,
<ov. her. 9.20>	Si cumulas turpi facta priora nota? 
<ov. her. 9.21>	Tene ferunt geminos pressisse tenaciter angues,
<ov. her. 9.22>	Cum tener in cunis iam Iove dignus eras?
<ov. her. 9.23>	Coepisti melius quam desinis; ultima primis
<ov. her. 9.24>	Cedunt; dissimiles hic vir et ille puer.
<ov. her. 9.25>	Quem non mille ferae, quem non Stheneleius hostis,
<ov. her. 9.26>	Non potuit Iuno vincere, vincit amor.
<ov. her. 9.27>	At bene nupta feror, quia nominer Herculis uxor,
<ov. her. 9.28>	Sitque socer, rapidis qui tonat altus equis.
<ov. her. 9.29>	Quam male inaequales veniunt ad aratra iuvenci,
<ov. her. 9.30>	Tam premitur magno coniuge nupta minor.
<ov. her. 9.31>	Non honor est sed onus species laesura ferentis;
<ov. her. 9.32>	Siqua voles apte nubere, nube pari.
<ov. her. 9.33>	Vir mihi semper abest, et coniuge notior hospes,
<ov. her. 9.34>	Monstraque terribiles persequiturque feras.
<ov. her. 9.35>	Ipsa domo vidua votis operata pudicis
<ov. her. 9.36>	Torqueor, infesto ne vir ab hoste cadat;
<ov. her. 9.37>	Inter serpentes aprosque avidosque leones
<ov. her. 9.38>	Iactor et haesuros terna per ora canes.
<ov. her. 9.39>	Me pecudum fibrae simulacraque inania somni
<ov. her. 9.40>	Ominaque arcana nocte petita movent.
<ov. her. 9.41>	Aucupor infelix incertae murmura famae,
<ov. her. 9.42>	Speque timor dubia spesque timore cadit.
<ov. her. 9.43>	Mater abest queriturque deo placuisse potenti,
<ov. her. 9.44>	Nec pater Amphitryon nec puer Hyllus adest;
<ov. her. 9.45>	Arbiter Eurystheus astu Iunonis iniquae
<ov. her. 9.46>	Sentitur nobis iraque longa deae. 
<ov. her. 9.47>	Haec mihi ferre parum? peregrinos addis amores,
<ov. her. 9.48>	Et mater de te quaelibet esse potest.
<ov. her. 9.49>	Non ego Partheniis temeratam vallibus Augen,
<ov. her. 9.50>	Nec referam partus, Ormeni nympha, tuos;
<ov. her. 9.51>	Non tibi crimen erunt, Teuthrantia turba, sorores,
<ov. her. 9.52>	Quarum de populo nulla relicta tibi est.
<ov. her. 9.53>	Una, recens crimen, referetur adultera nobis,
<ov. her. 9.54>	Unde ego sum Lydo facta noverca Lamo.
<ov. her. 9.55>	Maeandros, terris totiens errator in isdem,
<ov. her. 9.56>	Qui lassas in se saepe retorquet aquas,
<ov. her. 9.57>	Vidit in Herculeo suspensa monilia collo
<ov. her. 9.58>	Illo, cui caelum sarcina parva fuit.
<ov. her. 9.59>	Non puduit fortis auro cohibere lacertos,
<ov. her. 9.60>	Et solidis gemmas opposuisse toris?
<ov. her. 9.61>	Nempe sub his animam pestis Nemeaea lacertis
<ov. her. 9.62>	Edidit, unde umerus tegmina laevus habet!
<ov. her. 9.63>	Ausus es hirsutos mitra redimire capillos!
<ov. her. 9.64>	Aptior Herculeae populus alba comae.
<ov. her. 9.65>	Nec te Maeonia lascivae more puellae
<ov. her. 9.66>	Incingi zona dedecuisse putas?
<ov. her. 9.67>	Non tibi succurrit crudi Diomedis imago,
<ov. her. 9.68>	Efferus humana qui dape pavit equas?
<ov. her. 9.69>	Si te vidisset cultu Busiris in isto,
<ov. her. 9.70>	Huic victor victo nempe pudendus eras.
<ov. her. 9.71>	Detrahat Antaeus duro redimicula collo,
<ov. her. 9.72>	Ne pigeat molli succubuisse viro.
<ov. her. 9.73>	Inter Ioniacas calathum tenuisse puellas
<ov. her. 9.74>	Diceris et dominae pertimuisse minas. 
<ov. her. 9.75>	Non fugis, Alcide, victricem mille laborum
<ov. her. 9.76>	Rasilibus calathis inposuisse manum,
<ov. her. 9.77>	Crassaque robusto deducis pollice fila,
<ov. her. 9.78>	Aequaque famosae pensa rependis erae?
<ov. her. 9.79>	A, quotiens digitis dum torques stamina duris,
<ov. her. 9.80>	Praevalidae fusos conminuere manus!
<ov. her. 9.81>	Ante pedes dominae . . . .
<ov. her. 9.82>	Factaque narrabas dissimulanda tibi --- 
<ov. her. 9.85>	Scilicet inmanes elisis faucibus hydros
<ov. her. 9.86>	Infantem caudis involuisse manum,
<ov. her. 9.87>	Ut Tegeaeus aper cupressifero Erymantho
<ov. her. 9.88>	Incubet et vasto pondere laedat humum.
<ov. her. 9.89>	Non tibi Threiciis adfixa penatibus ora,
<ov. her. 9.90>	Non hominum pingues caede tacentur equae;
<ov. her. 9.91>	Prodigiumque triplex, armenti dives Hiberi
<ov. her. 9.92>	Geryones, quamvis in tribus unus erat;
<ov. her. 9.93>	Inque canes totidem trunco digestus ab uno
<ov. her. 9.94>	Cerberos inplicitis angue minante comis;
<ov. her. 9.95>	Quaeque redundabat fecundo vulnere serpens
<ov. her. 9.96>	Fertilis et damnis dives ab ipsa suis;
<ov. her. 9.97>	Quique inter laevumque latus laevumque lacertum
<ov. her. 9.98>	Praegrave conpressa fauce pependit onus;
<ov. her. 9.99>	Et male confisum pedibus formaque bimembri
<ov. her. 9.100>	Pulsum Thessalicis agmen equestre iugis.
<ov. her. 9.101>	Haec tu Sidonio potes insignitus amictu
<ov. her. 9.102>	Dicere? non cultu lingua retenta silet?
<ov. her. 9.103>	Se quoque nympha tuis ornavit Iardanis armis
<ov. her. 9.104>	Et tulit a capto nota tropaea viro. 
<ov. her. 9.105>	I nunc, tolle animos et fortia gesta recense;
<ov. her. 9.106>	Quo tu non esses, iure vir illa fuit.
<ov. her. 9.107>	Qua tanto minor es, quanto te, maxime rerum,
<ov. her. 9.108>	Quam quos vicisti, vincere maius erat.
<ov. her. 9.109>	Illi procedit rerum mensura tuarum --- 
<ov. her. 9.110>	Cede bonis; heres laudis amica tuae.
<ov. her. 9.111>	O pudor! hirsuti costis exuta leonis
<ov. her. 9.112>	Aspera texerunt vellera molle latus!
<ov. her. 9.113>	Falleris et nescis --- non sunt spolia illa leonis,
<ov. her. 9.114>	Sed tua, tuque feri victor es, illa tui.
<ov. her. 9.115>	Femina tela tulit Lernaeis atra venenis,
<ov. her. 9.116>	Ferre gravem lana vix satis apta colum,
<ov. her. 9.117>	Instruxitque manum clava domitrice ferarum,
<ov. her. 9.118>	Vidit et in speculo coniugis arma mei!
<ov. her. 9.119>	Haec tamen audieram; licuit non credere famae,
<ov. her. 9.120>	Et venit ad sensus mollis ab aure dolor --- 
<ov. her. 9.121>	Ante meos oculos adducitur advena paelex,
<ov. her. 9.122>	Nec mihi, quae patior, dissimulare licet!
<ov. her. 9.123>	Non sinis averti; mediam captiva per urbem
<ov. her. 9.124>	Invitis oculis adspicienda venit.
<ov. her. 9.125>	Nec venit incultis captarum more capillis,
<ov. her. 9.126>	Fortunam vultu fassa decente suam;
<ov. her. 9.127>	Ingreditur late lato spectabilis auro,
<ov. her. 9.128>	Qualiter in Phrygia tu quoque cultus eras.
<ov. her. 9.129>	Dat vultum populo sublimis ut Hercule victo;
<ov. her. 9.130>	Oechaliam vivo stare parente putes. 
<ov. her. 9.131>	Forsitan et pulsa Aetolide Deianira
<ov. her. 9.132>	Nomine deposito paelicis uxor erit,
<ov. her. 9.133>	Eurytidosque Ioles atque Aonii Alcidae
<ov. her. 9.134>	Turpia famosus corpora iunget Hymen.
<ov. her. 9.135>	Mens fugit admonitu, frigusque perambulat artus,
<ov. her. 9.136>	Et iacet in gremio languida facta manus.
<ov. her. 9.137>	Me quoque cum multis, sed me sine crimine amasti.
<ov. her. 9.138>	Ne pigeat, pugnae bis tibi causa fui.
<ov. her. 9.139>	Cornua flens legit ripis Achelous in udis
<ov. her. 9.140>	Truncaque limosa tempora mersit aqua;
<ov. her. 9.141>	Semivir occubuit in lotifero Eueno
<ov. her. 9.142>	Nessus, et infecit sanguis equinus aquas.
<ov. her. 9.143>	Sed quid ego haec refero? scribenti nuntia venit
<ov. her. 9.144>	Fama, virum tunicae tabe perire meae.
<ov. her. 9.145>	Ei mihi! quid feci? quo me furor egit amantem?
<ov. her. 9.146>	Inpia quid dubitas Deianira mori?
<ov. her. 9.147>	An tuus in media coniunx lacerabitur Oeta,
<ov. her. 9.148>	Tu sceleris tanti causa superstes eris?
<ov. her. 9.149>	Siquid adhuc habeo facti, cur Herculis uxor
<ov. her. 9.150>	Credar, coniugii mors mea pignus erit!
<ov. her. 9.151>	Tu quoque cognosces in me, Meleagre, sororem!
<ov. her. 9.152>	Inpia quid dubitas Deianira mori?
<ov. her. 9.153>	Heu devota domus! solio sedet Agrios alto;
<ov. her. 9.154>	Oenea desertum nuda senecta premit.
<ov. her. 9.155>	Exulat ignotis Tydeus germanus in oris;
<ov. her. 9.156>	Alter fatali vivus in igne situs; 
<ov. her. 9.157>	Exegit ferrum sua per praecordia mater.
<ov. her. 9.158>	Inpia quid dubitas Deianira mori?
<ov. her. 9.159>	Deprecor hoc unum per iura sacerrima lecti,
<ov. her. 9.160>	Ne videar fatis insidiata tuis.
<ov. her. 9.161>	Nessus, ut est avidum percussus harundine pectus,
<ov. her. 9.162>	'Hic,' dixit, 'vires sanguis amoris habet.'
<ov. her. 9.163>	Inlita Nesseo misi tibi texta veneno.
<ov. her. 9.164>	Inpia quid dubitas Deianira mori?
<ov. her. 9.165>	Iamque vale, seniorque pater germanaque Gorge,
<ov. her. 9.166>	Et patria et patriae frater adempte tuae,
<ov. her. 9.167>	Et tu lux oculis hodierna novissima nostris,
<ov. her. 9.168>	Virque --- sed o possis! --- et puer Hylle, vale!

<ov. her. 10.1>	 Illa relicta feris etiamnunc, improbe Theseu,
<ov. her. 10.2>	Vivit:  et haec aequa mente tuilsse velis: 
<ov. her. 10.3>	Mitius inveni quam te genus omne ferarum;
<ov. her. 10.4>	Credita non ulli quam tibi peius eram.
<ov. her. 10.5>	Quae legis, ex illo, Theseu, tibi litore mitto
<ov. her. 10.6>	Unde tuam sine me vela tulere ratem,
<ov. her. 10.5>	In quo me somnusque meus male prodidit et tu,
<ov. her. 10.6>	Per facinus somnis insidiate meis.
<ov. her. 10.7>	Tempus erat, vitrea quo primum terra pruina
<ov. her. 10.8>	Spargitur et tectae fronde queruntur aves.
<ov. her. 10.9>	Incertum vigilans ac somno languida movi
<ov. her. 10.10>	Thesea prensuras semisupina manus ---  
<ov. her. 10.11>	Nullus erat! referoque manus iterumque retempto,
<ov. her. 10.12>	Perque torum moveo bracchia --- nullus erat!
<ov. her. 10.13>	Excussere metus somnum; conterrita surgo,
<ov. her. 10.14>	Membraque sunt viduo praecipitata toro.
<ov. her. 10.15>	Protinus adductis sonuerunt pectora palmis,
<ov. her. 10.16>	Utque erat e somno turbida, rupta coma est.
<ov. her. 10.17>	Luna fuit; specto, siquid nisi litora cernam.
<ov. her. 10.18>	Quod videant oculi, nil nisi litus habent.
<ov. her. 10.19>	Nunc huc, nunc illuc, et utroque sine ordine, curro;
<ov. her. 10.20>	Alta puellares tardat harena pedes.
<ov. her. 10.21>	Interea toto clamavi in litore 'Theseu!':
<ov. her. 10.22>	Reddebant nomen concava saxa tuum,
<ov. her. 10.23>	Et quotiens ego te, totiens locus ipse vocabat.
<ov. her. 10.24>	Ipse locus miserae ferre volebat opem.
<ov. her. 10.25>	Mons fuit --- apparent frutices in vertice rari;
<ov. her. 10.26>	Hinc scopulus raucis pendet adesus aquis.
<ov. her. 10.27>	Adscendo --- vires animus dabat --- atque ita late
<ov. her. 10.28>	Aequora prospectu metior alta meo.
<ov. her. 10.29>	Inde ego --- nam ventis quoque sum crudelibus usa --- 
<ov. her. 10.30>	Vidi praecipiti carbasa tenta Noto.
<ov. her. 10.31>	Ut vidi haut dignam quae me vidisse putarem,
<ov. her. 10.32>	Frigidior glacie semianimisque fui.
<ov. her. 10.33>	Nec languere diu patitur dolor; excitor illo,
<ov. her. 10.34>	Excitor et summa Thesea voce voco.
<ov. her. 10.35>	'Quo fugis?' exclamo; 'scelerate revertere Theseu!
<ov. her. 10.36>	Flecte ratem! numerum non habet illa suum!' 
<ov. her. 10.37>	Haec ego; quod voci deerat, plangore replebam;
<ov. her. 10.38>	Verbera cum verbis mixta fuere meis.
<ov. her. 10.39>	Si non audires, ut saltem cernere posses,
<ov. her. 10.40>	Iactatae late signa dedere manus;
<ov. her. 10.41>	Candidaque inposui longae velamina virgae --- 
<ov. her. 10.42>	Scilicet oblitos admonitura mei!
<ov. her. 10.43>	Iamque oculis ereptus eras. tum denique flevi;
<ov. her. 10.44>	Torpuerant molles ante dolore genae.
<ov. her. 10.45>	Quid potius facerent, quam me mea lumina flerent,
<ov. her. 10.46>	Postquam desieram vela videre tua?
<ov. her. 10.47>	Aut ego diffusis erravi sola capillis,
<ov. her. 10.48>	Qualis ab Ogygio concita Baccha deo,
<ov. her. 10.49>	Aut mare prospiciens in saxo frigida sedi,
<ov. her. 10.50>	Quamque lapis sedes, tam lapis ipsa fui.
<ov. her. 10.51>	Saepe torum repeto, qui nos acceperat ambos,
<ov. her. 10.52>	Sed non acceptos exhibiturus erat,
<ov. her. 10.53>	Et tua, quae possum pro te, vestigia tango
<ov. her. 10.54>	Strataque quae membris intepuere tuis.
<ov. her. 10.55>	Incumbo, lacrimisque toro manante profusis,
<ov. her. 10.56>	'Pressimus,' exclamo, 'te duo --- redde duos!
<ov. her. 10.57>	Venimus huc ambo; cur non discedimus ambo?
<ov. her. 10.58>	Perfide, pars nostri, lectule, maior ubi est?'
<ov. her. 10.59>	Quid faciam? quo sola ferar? vacat insula cultu.
<ov. her. 10.60>	Non hominum video, non ego facta boum.
<ov. her. 10.61>	Omne latus terrae cingit mare; navita nusquam,
<ov. her. 10.62>	Nulla per ambiguas puppis itura vias.
<ov. her. 10.63>	Finge dari comitesque mihi ventosque ratemque --- 
<ov. her. 10.64>	Quid sequar? accessus terra paterna negat. 
<ov. her. 10.65>	Ut rate felici pacata per aequora labar,
<ov. her. 10.66>	Temperet ut ventos Aeolus --- exul ero!
<ov. her. 10.67>	Non ego te, Crete centum digesta per urbes,
<ov. her. 10.68>	Adspiciam, puero cognita terra Iovi,
<ov. her. 10.69>	Ut pater et tellus iusto regnata parenti
<ov. her. 10.70>	Prodita sunt facto, nomina cara, meo.
<ov. her. 10.71>	Cum tibi, ne victor tecto morerere recurvo,
<ov. her. 10.72>	Quae regerent passus, pro duce fila dedi,
<ov. her. 10.73>	Tum mihi dicebas: 'per ego ipsa pericula iuro,
<ov. her. 10.74>	Te fore, dum nostrum vivet uterque, meam.'
<ov. her. 10.75>	Vivimus, et non sum, Theseu, tua --- si modo vivit
<ov. her. 10.76>	Femina periuri fraude sepulta viri.
<ov. her. 10.77>	Me quoque, qua fratrem mactasses, inprobe, clava;
<ov. her. 10.78>	Esset, quam dederas, morte soluta fides.
<ov. her. 10.79>	Nunc ego non tantum, quae sum passura, recordor,
<ov. her. 10.80>	Et quaecumque potest ulla relicta pati:
<ov. her. 10.81>	Occurrunt animo pereundi mille figurae,
<ov. her. 10.82>	Morsque minus poenae quam mora mortis habet.
<ov. her. 10.83>	Iam iam venturos aut hac aut suspicor illac,
<ov. her. 10.84>	Qui lanient avido viscera dente, lupos.
<ov. her. 10.85>	Quis scit an et fulvos tellus alat ista leones?
<ov. her. 10.86>	Forsitan et saevas tigridas insula habet.
<ov. her. 10.87>	Et freta dicuntur magnas expellere phocas!
<ov. her. 10.88>	Quis vetat et gladios per latus ire meum?
<ov. her. 10.89>	Tantum ne religer dura captiva catena,
<ov. her. 10.90>	Neve traham serva grandia pensa manu, 
<ov. her. 10.91>	Cui pater est Minos, cui mater filia Phoebi,
<ov. her. 10.92>	Quodque magis memini, quae tibi pacta fui!
<ov. her. 10.93>	Si mare, si terras porrectaque litora vidi,
<ov. her. 10.94>	Multa mihi terrae, multa minantur aquae.
<ov. her. 10.95>	Caelum restabat --- timeo simulacra deorum!
<ov. her. 10.96>	Destitutor rabidis praeda cibusque feris;
<ov. her. 10.97>	Sive colunt habitantque viri, diffidimus illis --- 
<ov. her. 10.98>	Externos didici laesa timere viros.
<ov. her. 10.99>	Viveret Androgeos utinam! nec facta luisses
<ov. her. 10.100>	Inpia funeribus, Cecropi terra, tuis;
<ov. her. 10.101>	Nec tua mactasset nodoso stipite, Theseu,
<ov. her. 10.102>	Ardua parte virum dextera, parte bovem;
<ov. her. 10.103>	Nec tibi, quae reditus monstrarent, fila dedissem,
<ov. her. 10.104>	Fila per adductas saepe recepta manus.
<ov. her. 10.105>	Non equidem miror, si stat victoria tecum,
<ov. her. 10.106>	Strataque Cretaeam belua planxit humum.
<ov. her. 10.107>	Non poterant figi praecordia ferrea cornu;
<ov. her. 10.108>	Ut te non tegeres, pectore tutus eras.
<ov. her. 10.109>	Illic tu silices, illic adamanta tulisti,
<ov. her. 10.110>	Illic, qui silices, Thesea, vincat, habes.
<ov. her. 10.111>	Crudeles somni, quid me tenuistis inertem?
<ov. her. 10.112>	Aut semel aeterna nocte premenda fui.
<ov. her. 10.113>	Vos quoque crudeles, venti, nimiumque parati
<ov. her. 10.114>	Flaminaque in lacrimas officiosa meas.
<ov. her. 10.115>	Dextera crudelis, quae me fratremque necavit,
<ov. her. 10.116>	Et data poscenti, nomen inane, fides! 
<ov. her. 10.117>	In me iurarunt somnus ventusque fidesque;
<ov. her. 10.118>	Prodita sum causis una puella tribus!
<ov. her. 10.119>	Ergo ego nec lacrimas matris moritura videbo,
<ov. her. 10.120>	Nec, mea qui digitis lumina condat, erit?
<ov. her. 10.121>	Spiritus infelix peregrinas ibit in auras,
<ov. her. 10.122>	Nec positos artus unguet amica manus?
<ov. her. 10.123>	Ossa superstabunt volucres inhumata marinae?
<ov. her. 10.124>	Haec sunt officiis digna sepulcra meis?
<ov. her. 10.125>	Ibis Cecropios portus patriaque receptus,
<ov. her. 10.126>	Cum steteris turbae celsus in ore tuae
<ov. her. 10.127>	Et bene narraris letum taurique virique
<ov. her. 10.128>	Sectaque per dubias saxea tecta vias,
<ov. her. 10.129>	Me quoque narrato sola tellure relictam!
<ov. her. 10.130>	Non ego sum titulis subripienda tuis.
<ov. her. 10.131>	Nec pater est Aegeus, nec tu Pittheidos Aethrae
<ov. her. 10.132>	Filius; auctores saxa fretumque tui!
<ov. her. 10.133>	Di facerent, ut me summa de puppe videres;
<ov. her. 10.134>	Movisset vultus maesta figura tuos!
<ov. her. 10.135>	Nunc quoque non oculis, sed, qua potes, adspice mente
<ov. her. 10.136>	Haerentem scopulo, quem vaga pulsat aqua.
<ov. her. 10.137>	Adspice demissos lugentis more capillos
<ov. her. 10.138>	Et tunicas lacrimis sicut ab imbre gravis.
<ov. her. 10.139>	Corpus, ut inpulsae segetes aquilonibus, horret,
<ov. her. 10.140>	Litteraque articulo pressa tremente labat.
<ov. her. 10.141>	Non te per meritum, quoniam male cessit, adoro;
<ov. her. 10.142>	Debita sit facto gratia nulla meo.
<ov. her. 10.143>	Sed ne poena quidem! si non ego causa salutis,
<ov. her. 10.144>	Non tamen est, cur sis tu mihi causa necis. 
<ov. her. 10.145>	Has tibi plangendo lugubria pectora lassas
<ov. her. 10.146>	Infelix tendo trans freta lata manus;
<ov. her. 10.147>	Hos tibi --- qui superant --- ostendo maesta capillos!
<ov. her. 10.148>	Per lacrimas oro, quas tua facta movent --- 
<ov. her. 10.149>	Flecte ratem, Theseu, versoque relabere velo!
<ov. her. 10.150>	Si prius occidero, tu tamen ossa feres!

<ov. her. 11.1>	 Aeolis Aeolidae, quam non habet ipsa, salutem
<ov. her. 11.2>	Mittit et armata verba notata manu; 
<ov. her. 11.3>	Siqua tamen caecis errabunt scripta lituris,
<ov. her. 11.4>	Oblitus a dominae caede libellus erit.
<ov. her. 11.5>	Dextra tenet calamum, strictum tenet altera ferrum,
<ov. her. 11.6>	Et iacet in gremio charta soluta meo.
<ov. her. 11.5>	Haec est Aeolidos fratri scribentis imago;
<ov. her. 11.6>	Sic videor duro posse placere patri.
<ov. her. 11.7>	Ipse necis cuperem nostrae spectator adesset,
<ov. her. 11.8>	Auctorisque oculis exigeretur opus!
<ov. her. 11.9>	Ut ferus est multoque suis truculentior Euris,
<ov. her. 11.10>	Spectasset siccis vulnera nostra genis.
<ov. her. 11.11>	Scilicet est aliquid, cum saevis vivere ventis;
<ov. her. 11.12>	Ingenio populi convenit ille sui.
<ov. her. 11.13>	Ille Noto Zephyroque et Sithonio Aquiloni
<ov. her. 11.14>	Imperat et pinnis, Eure proterve, tuis.
<ov. her. 11.15>	Imperat heu! ventis, tumidae non imperat irae,
<ov. her. 11.16>	Possidet et vitiis regna minora suis. 
<ov. her. 11.17>	Quid iuvat admotam per avorum nomina caelo
<ov. her. 11.18>	Inter cognatos posse referre Iovem?
<ov. her. 11.19>	Num minus infestum, funebria munera, ferrum
<ov. her. 11.20>	Feminea teneo, non mea tela, manu?
<ov. her. 11.21>	O utinam, Macareu, quae nos commisit in unum,
<ov. her. 11.22>	Venisset leto serior hora meo!
<ov. her. 11.23>	Cur umquam plus me, frater, quam frater amasti,
<ov. her. 11.24>	Et tibi, non debet quod soror esse, fui?
<ov. her. 11.25>	Ipsa quoque incalui, qualemque audire solebam,
<ov. her. 11.26>	Nescio quem sensi corde tepente deum.
<ov. her. 11.27>	Fugerat ore color; macies adduxerat artus;
<ov. her. 11.28>	Sumebant minimos ora coacta cibos;
<ov. her. 11.29>	Nec somni faciles et nox erat annua nobis,
<ov. her. 11.30>	Et gemitum nullo laesa dolore dabam.
<ov. her. 11.31>	Nec, cur haec facerem, poteram mihi reddere causam
<ov. her. 11.32>	Nec noram, quid amans esset; at illud eram.
<ov. her. 11.33>	Prima malum nutrix animo praesensit anili;
<ov. her. 11.34>	Prima mihi nutrix 'Aeoli,' dixit, 'amas!'
<ov. her. 11.35>	Erubui, gremioque pudor deiecit ocellos;
<ov. her. 11.36>	Haec satis in tacita signa fatentis erant.
<ov. her. 11.37>	Iamque tumescebant vitiati pondera ventris,
<ov. her. 11.38>	Aegraque furtivum membra gravabat onus.
<ov. her. 11.39>	Quas mihi non herbas, quae non medicamina nutrix
<ov. her. 11.40>	Attulit audaci supposuitque manu,
<ov. her. 11.41>	Ut penitus nostris --- hoc te celavimus unum --- 
<ov. her. 11.42>	Visceribus crescens excuteretur onus?
<ov. her. 11.43>	A, nimium vivax admotis restitit infans
<ov. her. 11.44>	Artibus et tecto tutus ab hoste fuit! 
<ov. her. 11.45>	Iam noviens erat orta soror pulcherrima Phoebi,
<ov. her. 11.46>	Et nova luciferos Luna movebat equos.
<ov. her. 11.47>	Nescia, quae faceret subitos mihi causa dolores,
<ov. her. 11.48>	Et rudis ad partus et nova miles eram.
<ov. her. 11.49>	Nec tenui vocem. 'quid,' ait, 'tua crimina prodis?'
<ov. her. 11.50>	Oraque clamantis conscia pressit anus.
<ov. her. 11.51>	Quid faciam infelix? gemitus dolor edere cogit,
<ov. her. 11.52>	Sed timor et nutrix et pudor ipse vetant.
<ov. her. 11.53>	Contineo gemitus elapsaque verba reprendo
<ov. her. 11.54>	Et cogor lacrimas conbibere ipsa meas.
<ov. her. 11.55>	Mors erat ante oculos, et opem Lucina negabat --- 
<ov. her. 11.56>	Et grave, si morerer, mors quoque crimen erat --- 
<ov. her. 11.57>	Cum super incumbens scissa tunicaque comaque
<ov. her. 11.58>	Pressa refovisti pectora nostra tuis,
<ov. her. 11.59>	Et mihi 'vive, soror, soror o carissima,' dixti;
<ov. her. 11.60>	'Vive nec unius corpore perde duos!
<ov. her. 11.61>	Spes bona det vires; fratri nam nupta futura es.
<ov. her. 11.62>	Illius, de quo mater, et uxor eris.'
<ov. her. 11.63>	Mortua, crede mihi, tamen ad tua verba revixi:
<ov. her. 11.64>	Et positum est uteri crimen onusque mei.
<ov. her. 11.65>	Quid tibi grataris? media sedet Aeolus aula;
<ov. her. 11.66>	Crimina sunt oculis subripienda patris.
<ov. her. 11.67>	Frugibus infantem ramisque albentis olivae
<ov. her. 11.68>	Et levibus vittis sedula celat anus,
<ov. her. 11.69>	Fictaque sacra facit dicitque precantia verba;
<ov. her. 11.70>	Dat populus sacris, dat pater ipse viam.
<ov. her. 11.71>	Iam prope limen erat --- patrias vagitus ad auris
<ov. her. 11.72>	Venit, et indicio proditur ille suo! 
<ov. her. 11.73>	Eripit infantem mentitaque sacra revelat
<ov. her. 11.74>	Aeolus; insana regia voce sonat.
<ov. her. 11.75>	Ut mare fit tremulum, tenui cum stringitur aura,
<ov. her. 11.76>	Ut quatitur tepido fraxina virga Noto,
<ov. her. 11.77>	Sic mea vibrari pallentia membra videres;
<ov. her. 11.78>	Quassus ab inposito corpore lectus erat.
<ov. her. 11.79>	Inruit et nostrum vulgat clamore pudorem,
<ov. her. 11.80>	Et vix a misero continet ore manus.
<ov. her. 11.81>	Ipsa nihil praeter lacrimas pudibunda profudi;
<ov. her. 11.82>	Torpuerat gelido lingua retenta metu.
<ov. her. 11.83>	Iamque dari parvum canibusque avibusque nepotem
<ov. her. 11.84>	Iusserat, in solis destituique locis.
<ov. her. 11.85>	Vagitus dedit ille miser --- sensisse putares --- 
<ov. her. 11.86>	Quaque suum poterat voce rogabat avum.
<ov. her. 11.87>	Quid mihi tunc animi credis, germane, fuisse --- 
<ov. her. 11.88>	Nam potes ex animo colligere ipse tuo --- 
<ov. her. 11.89>	Cum mea me coram silvas inimicus in altas
<ov. her. 11.90>	Viscera montanis ferret edenda lupis?
<ov. her. 11.91>	Exierat thalamo; tunc demum pectora plangi
<ov. her. 11.92>	Contigit inque meas unguibus ire genas.
<ov. her. 11.93>	Interea patrius vultu maerente satelles
<ov. her. 11.94>	Venit et indignos edidit ore sonos:
<ov. her. 11.95>	'Aeolus hunc ensem mittit tibi' --- tradidit ensem --- 
<ov. her. 11.96>	'Et iubet ex merito scire, quid iste velit.'
<ov. her. 11.97>	Scimus, et utemur violento fortiter ense;
<ov. her. 11.98>	Pectoribus condam dona paterna meis.
<ov. her. 11.99>	His mea muneribus, genitor, conubia donas?
<ov. her. 11.100>	Hac tua dote, pater, filia dives erit? 
<ov. her. 11.101>	Tolle procul, decepte, faces, Hymenaee, maritas
<ov. her. 11.102>	Et fuge turbato tecta nefanda pede!
<ov. her. 11.103>	Ferte faces in me quas fertis, Erinyes atrae,
<ov. her. 11.104>	Et meus ex isto luceat igne rogus!
<ov. her. 11.105>	Nubite felices Parca meliore sorores,
<ov. her. 11.106>	Amissae memores sed tamen este mei!
<ov. her. 11.107>	Quid puer admisit tam paucis editus horis?
<ov. her. 11.108>	Quo laesit facto vix bene natus avum?
<ov. her. 11.109>	Si potuit meruisse necem, meruisse putetur --- 
<ov. her. 11.110>	A, miser admisso plectitur ille meo!
<ov. her. 11.111>	Nate, dolor matris, rabidarum praeda ferarum,
<ov. her. 11.112>	Ei mihi! natali dilacerate tuo;
<ov. her. 11.113>	Nate, parum fausti miserabile pignus amoris --- 
<ov. her. 11.114>	Haec tibi prima dies, haec tibi summa fuit.
<ov. her. 11.115>	Non mihi te licuit lacrimis perfundere iustis,
<ov. her. 11.116>	In tua non tonsas ferre sepulcra comas;
<ov. her. 11.117>	Non super incubui, non oscula frigida carpsi.
<ov. her. 11.118>	Diripiunt avidae viscera nostra ferae.
<ov. her. 11.119>	Ipsa quoque infantis cum vulnere prosequar umbras
<ov. her. 11.120>	Nec mater fuero dicta nec orba diu.
<ov. her. 11.121>	Tu tamen, o frustra miserae sperate sorori,
<ov. her. 11.122>	Sparsa, precor, nati collige membra tui,
<ov. her. 11.123>	Et refer ad matrem socioque inpone sepulcro,
<ov. her. 11.124>	Urnaque nos habeat quamlibet arta duos!
<ov. her. 11.125>	Vive memor nostri, lacrimasque in vulnera funde,
<ov. her. 11.126>	Neve reformida corpus amantis amans.
<ov. her. 11.127>	Tu, rogo, dilectae nimium mandata sororis
<ov. her. 11.128>	Perfice; mandatis obsequar ipsa patris! 

<ov. her. 12.1>	 Exul, inops, contempta novo Medea marito
<ov. her. 12.2>	Dicit:  an a regnis tempora nulla vacant? 
<ov. her. 12.3>	At tibi Colchorum, memini, regina vacavi,
<ov. her. 12.4>	Ars mea cum peteres ut tibi ferret opem.
<ov. her. 12.5>	Tunc quae dispensant mortalia fila sorores
<ov. her. 12.6>	Debuerant fusos evoluisse meos.
<ov. her. 12.5>	Tum potui Medea mori bene! quidquid ab illo
<ov. her. 12.6>	Produxi vitam tempore, poena fuit.
<ov. her. 12.7>	Ei mihi! cur umquam iuvenalibus acta lacertis
<ov. her. 12.8>	Phrixeam petiit Pelias arbor ovem?
<ov. her. 12.9>	Cur umquam Colchi Magnetida vidimus Argo,
<ov. her. 12.10>	Turbaque Phasiacam Graia bibistis aquam?
<ov. her. 12.11>	Cur mihi plus aequo flavi placuere capilli
<ov. her. 12.12>	Et decor et linguae gratia ficta tuae?
<ov. her. 12.13>	Aut, semel in nostras quoniam nova puppis harenas
<ov. her. 12.14>	Venerat audacis attuleratque viros,
<ov. her. 12.15>	Isset anhelatos non praemedicatus in ignes
<ov. her. 12.16>	Inmemor Aesonides oraque adusta boum;
<ov. her. 12.17>	Semina iecisset totidem quot semina et hostes,
<ov. her. 12.18>	Ut caderet cultu cultor ab ipse suo!
<ov. her. 12.19>	Quantum perfidiae tecum, scelerate, perisset,
<ov. her. 12.20>	Dempta forent capiti quam mala multa meo! 
<ov. her. 12.21>	Est aliqua ingrato meritum exprobrare voluptas.
<ov. her. 12.22>	Hac fruar; haec de te gaudia sola feram.
<ov. her. 12.23>	Iussus inexpertam Colchos advertere puppim
<ov. her. 12.24>	Intrasti patriae regna beata meae.
<ov. her. 12.25>	Hoc illic Medea fui, nova nupta quod hic est;
<ov. her. 12.26>	Quam pater est illi, tam mihi dives erat.
<ov. her. 12.27>	Hic Ephyren bimarem, Scythia tenus ille nivosa
<ov. her. 12.28>	Omne tenet, Ponti qua plaga laeva iacet.
<ov. her. 12.29>	Accipis hospitio iuvenes, Aeeta, Pelasgos,
<ov. her. 12.30>	Et premitis pictos, corpora Graia, toros.
<ov. her. 12.31>	Tunc ego te vidi, tunc coepi scire, quid esses;
<ov. her. 12.32>	Illa fuit mentis prima ruina meae.
<ov. her. 12.33>	Et vidi et perii; nec notis ignibus arsi,
<ov. her. 12.34>	Ardet ut ad magnos pinea taeda deos.
<ov. her. 12.35>	Et formosus eras, et me mea fata trahebant;
<ov. her. 12.36>	Abstulerant oculi lumina nostra tui.
<ov. her. 12.37>	Perfide, sensisti --- quis enim bene celat amorem?
<ov. her. 12.38>	Eminet indicio prodita flamma suo.
<ov. her. 12.39>	Dicitur interea tibi lex ut dura ferorum
<ov. her. 12.40>	Insolito premeres vomere colla boum.
<ov. her. 12.41>	Martis erant tauri plus quam per cornua saevi,
<ov. her. 12.42>	Quorum terribilis spiritus ignis erat;
<ov. her. 12.43>	Aere pedes solidi praetentaque naribus aera,
<ov. her. 12.44>	Nigra per adflatus haec quoque facta suos.
<ov. her. 12.45>	Semina praeterea populos genitura iuberis
<ov. her. 12.46>	Spargere devota lata per arva manu,
<ov. her. 12.47>	Qui peterent natis secum tua corpora telis;
<ov. her. 12.48>	Illa est agricolae messis iniqua suo. 
<ov. her. 12.49>	Lumina custodis succumbere nescia somno,
<ov. her. 12.50>	Ultimus est aliqua decipere arte labor.
<ov. her. 12.51>	Dixerat Aeetes; maesti consurgitis omnes,
<ov. her. 12.52>	Mensaque purpureos deserit alta toros.
<ov. her. 12.53>	Quam tibi tunc longe regnum dotale Creusae
<ov. her. 12.54>	Et socer et magni nata Creontis erat!
<ov. her. 12.55>	Tristis abis; oculis abeuntem prosequor udis,
<ov. her. 12.56>	Et dixit tenui murmure lingua: 'vale!'
<ov. her. 12.57>	Ut positum tetigi thalamo male saucia lectum,
<ov. her. 12.58>	Acta est per lacrimas nox mihi, quanta fuit;
<ov. her. 12.59>	Ante oculos taurique meos segetesque nefandae,
<ov. her. 12.60>	Ante meos oculos pervigil anguis erat.
<ov. her. 12.61>	Hinc amor, hinc timor est; ipsum timor auget amorem.
<ov. her. 12.62>	Mane erat, et thalamo cara recepta soror
<ov. her. 12.63>	Disiectamque comas adversaque in ora iacentem
<ov. her. 12.64>	Invenit, et lacrimis omnia plena meis.
<ov. her. 12.65>	Orat opem Minyis. alter petit, impetrat alter:
<ov. her. 12.66>	Aesonio iuveni quod rogat illa, damus.
<ov. her. 12.67>	Est nemus et piceis et frondibus ilicis atrum;
<ov. her. 12.68>	Vix illuc radiis solis adire licet.
<ov. her. 12.69>	Sunt in eo --- fuerant certe --- delubra Dianae;
<ov. her. 12.70>	Aurea barbarica stat dea facta manu.
<ov. her. 12.71>	Noscis? an exciderunt mecum loca? venimus illuc.
<ov. her. 12.72>	Orsus es infido sic prior ore loqui:
<ov. her. 12.73>	'Ius tibi et arbitrium nostrae fortuna salutis
<ov. her. 12.74>	Tradidit, inque tua est vitaque morsque manu. 
<ov. her. 12.75>	Perdere posse sat est, siquem iuvet ipsa potestas;
<ov. her. 12.76>	Sed tibi servatus gloria maior ero.
<ov. her. 12.77>	Per mala nostra precor, quorum potes esse levamen,
<ov. her. 12.78>	Per genus, et numen cuncta videntis avi,
<ov. her. 12.79>	Per triplicis vultus arcanaque sacra Dianae,
<ov. her. 12.80>	Et si forte aliquos gens habet ista deos --- 
<ov. her. 12.81>	O virgo, miserere mei, miserere meorum;
<ov. her. 12.82>	Effice me meritis tempus in omne tuum!
<ov. her. 12.83>	Quodsi forte virum non dedignare Pelasgum --- 
<ov. her. 12.84>	Sed mihi tam faciles unde meosque deos? --- 
<ov. her. 12.85>	Spiritus ante meus tenues vanescet in auras
<ov. her. 12.86>	Quam thalamo nisi tu nupta sit ulla meo!
<ov. her. 12.87>	Conscia sit Iuno sacris praefecta maritis,
<ov. her. 12.88>	Et dea marmorea cuius in aede sumus!'
<ov. her. 12.89>	Haec animum --- et quota pars haec sunt! --- movere puellae
<ov. her. 12.90>	Simplicis, et dextrae dextera iuncta meae.
<ov. her. 12.91>	Vidi etiam lacrimas --- sua pars et fraudis in illis.
<ov. her. 12.92>	Sic cito sum verbis capta puella tuis.
<ov. her. 12.93>	Iungis aenipedes inadusto corpore tauros
<ov. her. 12.94>	Et solidam iusso vomere findis humum.
<ov. her. 12.95>	Arva venenatis pro semine dentibus inples,
<ov. her. 12.96>	Nascitur et gladios scutaque miles habens.
<ov. her. 12.97>	Ipsa ego, quae dederam medicamina, pallida sedi,
<ov. her. 12.98>	Cum vidi subitos arma tenere viros,
<ov. her. 12.99>	Donec terrigenae, facinus mirabile, fratres
<ov. her. 12.100>	Inter se strictas conseruere manus. 
<ov. her. 12.101>	Insopor ecce vigil squamis crepitantibus horrens
<ov. her. 12.102>	Sibilat et torto pectore verrit humum!
<ov. her. 12.103>	 Dotis opes ubi erant? ubi erat tibi regia coniunx,
<ov. her. 12.104>	Quique maris gemini distinet Isthmos aquas? 
<ov. her. 12.105>	Illa ego, quae tibi sum nunc denique barbara facta,
<ov. her. 12.106>	Nunc tibi sum pauper, nunc tibi visa nocens,
<ov. her. 12.107>	Flammea subduxi medicato lumina somno,
<ov. her. 12.108>	Et tibi, quae raperes, vellera tuta dedi.
<ov. her. 12.109>	Proditus est genitor, regnum patriamque reliqui;
<ov. her. 12.110>	Munus, in exilio quod licet esse, tuli!
<ov. her. 12.111>	Virginitas facta est peregrini praeda latronis;
<ov. her. 12.112>	Optima cum cara matre relicta soror.
<ov. her. 12.113>	At non te fugiens sine me, germane, reliqui!
<ov. her. 12.114>	Deficit hoc uno littera nostra loco.
<ov. her. 12.115>	Quod facere ausa mea est, non audet scribere dextra.
<ov. her. 12.116>	Sic ego, sed tecum, dilaceranda fui.
<ov. her. 12.117>	Nec tamen extimui --- quid enim post illa timerem? --- 
<ov. her. 12.118>	Credere me pelago, femina iamque nocens.
<ov. her. 12.119>	Numen ubi est? ubi di? meritas subeamus in alto,
<ov. her. 12.120>	Tu fraudis poenas, credulitatis ego!
<ov. her. 12.121>	Compressos utinam Symplegades elisissent,
<ov. her. 12.122>	Nostraque adhaererent ossibus ossa tuis;
<ov. her. 12.123>	Aut nos Scylla rapax canibus mersisset edendos --- 
<ov. her. 12.124>	Debuit ingratis Scylla nocere viris;
<ov. her. 12.125>	Quaeque vomit totidem fluctus totidemque resorbet,
<ov. her. 12.126>	Nos quoque Trinacriae supposuisset aquae! 
<ov. her. 12.127>	Sospes ad Haemonias victorque reverteris urbes;
<ov. her. 12.128>	Ponitur ad patrios aurea lana deos.
<ov. her. 12.129>	Quid referam Peliae natas pietate nocentes
<ov. her. 12.130>	Caesaque virginea membra paterna manu?
<ov. her. 12.131>	Ut culpent alii, tibi me laudare necesse est,
<ov. her. 12.132>	Pro quo sum totiens esse coacta nocens.
<ov. her. 12.133>	Ausus es --- o, iusto desunt sua verba dolori! --- 
<ov. her. 12.134>	Ausus es 'Aesonia,' dicere, 'cede domo!'
<ov. her. 12.135>	Iussa domo cessi natis comitata duobus
<ov. her. 12.136>	Et, qui me sequitur semper, amore tui.
<ov. her. 12.137>	Ut subito nostras Hymen cantatus ad aures
<ov. her. 12.138>	Venit, et accenso lampades igne micant,
<ov. her. 12.139>	Tibiaque effundit socialia carmina vobis,
<ov. her. 12.140>	At mihi funerea flebiliora tuba,
<ov. her. 12.141>	Pertimui, nec adhuc tantum scelus esse putabam;
<ov. her. 12.142>	Sed tamen in toto pectore frigus erat.
<ov. her. 12.143>	Turba ruunt et 'Hymen,' clamant, 'Hymenaee!' frequenter --- 
<ov. her. 12.144>	Quo propior vox haec, hoc mihi peius erat.
<ov. her. 12.145>	Diversi flebant servi lacrimasque tegebant --- 
<ov. her. 12.146>	Quis vellet tanti nuntius esse mali?
<ov. her. 12.147>	Me quoque, quidquid erat, potius nescire iuvabat;
<ov. her. 12.148>	Sed tamquam scirem, mens mea tristis erat,
<ov. her. 12.149>	Cum minor e pueris (casu studione videndi
<ov. her. 12.150>	Constitit ad geminae limina prima foris)
<ov. her. 12.151>	'Huc modo, mater, adi! pompam pater,' inquit, 'Iason
<ov. her. 12.152>	Ducit et adiunctos aureus urget equos!' 
<ov. her. 12.153>	Protinus abscissa planxi mea pectora veste,
<ov. her. 12.154>	Tuta nec a digitis ora fuere meis.
<ov. her. 12.155>	Ire animus mediae suadebat in agmina turbae
<ov. her. 12.156>	Sertaque conpositis demere rapta comis;
<ov. her. 12.157>	Vix me continui, quin dilaniata capillos
<ov. her. 12.158>	Clamarem 'meus est!' iniceremque manus.
<ov. her. 12.159>	Laese pater, gaude! Colchi gaudete relicti!
<ov. her. 12.160>	Inferias umbrae fratris habete mei;
<ov. her. 12.161>	Deseror amissis regno patriaque domoque
<ov. her. 12.162>	Coniuge, qui nobis omnia solus erat!
<ov. her. 12.163>	Serpentis igitur potui taurosque furentes;
<ov. her. 12.164>	Unum non potui perdomuisse virum,
<ov. her. 12.165>	Quaeque feros pepuli doctis medicatibus ignes,
<ov. her. 12.166>	Non valeo flammas effugere ipsa meas.
<ov. her. 12.167>	Ipsi me cantus herbaeque artesque relinquunt;
<ov. her. 12.168>	Nil dea, nil Hecates sacra potentis agunt.
<ov. her. 12.169>	Non mihi grata dies; noctes vigilantur amarae,
<ov. her. 12.170>	Et tener a misero pectore somnus abest.
<ov. her. 12.171>	Quae me non possum, potui sopire draconem;
<ov. her. 12.172>	Utilior cuivis quam mihi cura mea est.
<ov. her. 12.173>	Quos ego servavi, paelex amplectitur artus,
<ov. her. 12.174>	Et nostri fructus illa laboris habet.
<ov. her. 12.175>	Forsitan et, stultae dum te iactare maritae
<ov. her. 12.176>	Quaeris et iniustis auribus apta loqui,
<ov. her. 12.177>	In faciem moresque meos nova crimina fingas.
<ov. her. 12.178>	Rideat et vitiis laeta sit illa meis!
<ov. her. 12.179>	Rideat et Tyrio iaceat sublimis in ostro --- 
<ov. her. 12.180>	Flebit et ardores vincet adusta meos!
<ov. her. 12.181>	Dum ferrum flammaeque aderunt sucusque veneni,
<ov. her. 12.182>	Hostis Medeae nullus inultus erit! 
<ov. her. 12.183>	Quodsi forte preces praecordia ferrea tangunt,
<ov. her. 12.184>	Nunc animis audi verba minora meis!
<ov. her. 12.185>	Tam tibi sum supplex, quam tu mihi saepe fuisti,
<ov. her. 12.186>	Nec moror ante tuos procubuisse pedes.
<ov. her. 12.187>	Si tibi sum vilis, communis respice natos;
<ov. her. 12.188>	Saeviet in partus dira noverca meos.
<ov. her. 12.189>	Et nimium similes tibi sunt, et imagine tangor,
<ov. her. 12.190>	Et quotiens video, lumina nostra madent.
<ov. her. 12.191>	Per superos oro, per avitae lumina flammae,
<ov. her. 12.192>	Per meritum et natos, pignora nostra, duos --- 
<ov. her. 12.193>	Redde torum, pro quo tot res insana reliqui;
<ov. her. 12.194>	Adde fidem dictis auxiliumque refer!
<ov. her. 12.195>	Non ego te inploro contra taurosque virosque,
<ov. her. 12.196>	Utque tua serpens victa quiescat ope;
<ov. her. 12.197>	Te peto, quem merui, quem nobis ipse dedisti,
<ov. her. 12.198>	Cum quo sum pariter facta parente parens.
<ov. her. 12.199>	Dos ubi sit, quaeris? campo numeravimus illo,
<ov. her. 12.200>	Qui tibi laturo vellus arandus erat.
<ov. her. 12.201>	Aureus ille aries villo spectabilis alto
<ov. her. 12.202>	Dos mea, quam, dicam si tibi 'redde!,' neges.
<ov. her. 12.203>	Dos mea tu sospes; dos est mea Graia iuventus!
<ov. her. 12.204>	I nunc, Sisyphias, inprobe, confer opes!
<ov. her. 12.205>	Quod vivis, quod habes nuptam socerumque potentis,
<ov. her. 12.206>	Hoc ipsum, ingratus quod potes esse, meum est.
<ov. her. 12.207>	Quos equidem actutum --- sed quid praedicere poenam
<ov. her. 12.208>	Attinet? ingentis parturit ira minas. 
<ov. her. 12.209>	Quo feret ira, sequar! facti fortasse pigebit --- 
<ov. her. 12.210>	Et piget infido consuluisse viro.
<ov. her. 12.211>	Viderit ista deus, qui nunc mea pectora versat!
<ov. her. 12.212>	Nescio quid certe mens mea maius agit!

<ov. her. 13.1>	Mittit et optat amans, quo mittitur, ire salutem
<ov. her. 13.2>	Haemonis Haemonio Laodamia viro.
<ov. her. 13.3>	Aulide te fama est vento retinente morari.
<ov. her. 13.4>	At me cum fugeres, hic ubi ventus erat?
<ov. her. 13.5>	Tum freta debuerant vestris obsistere remis;
<ov. her. 13.6>	Illud erat saevis utile tempus aquis.
<ov. her. 13.7>	Oscula plura viro mandataque plura dedissem;
<ov. her. 13.8>	Et sunt quae volui dicere multa tibi.
<ov. her. 13.9>	Raptus es hinc praeceps, et qui tua vela vocaret,
<ov. her. 13.10>	Quem cuperent nautae, non ego, ventus erat;
<ov. her. 13.11>	Ventus erat nautis aptus, non aptus amanti.
<ov. her. 13.12>	Solvor ab amplexu, Protesilae, tuo,
<ov. her. 13.13>	Linguaque mandantis verba inperfecta reliquit;
<ov. her. 13.14>	Vix illud potui dicere triste 'vale!'
<ov. her. 13.15>	Incubuit Boreas abreptaque vela tetendit,
<ov. her. 13.16>	Iamque meus longe Protesilaus erat.
<ov. her. 13.17>	Dum potui spectare virum, spectare iuvabat,
<ov. her. 13.18>	Sumque tuos oculos usque secuta meis; 
<ov. her. 13.19>	Ut te non poteram, poteram tua vela videre,
<ov. her. 13.20>	Vela diu vultus detinuere meos.
<ov. her. 13.21>	At postquam nec te nec vela fugacia vidi,
<ov. her. 13.22>	Et quod spectarem nil nisi pontus erat,
<ov. her. 13.23>	Lux quoque tecum abiit, tenebrisque exanguis obortis
<ov. her. 13.24>	Succiduo dicor procubuisse genu.
<ov. her. 13.25>	Vix socer Iphiclus, vix me grandaevus Acastus,
<ov. her. 13.26>	Vix mater gelida maesta refecit aqua;
<ov. her. 13.27>	Officium fecere pium, sed inutile nobis.
<ov. her. 13.28>	Indignor miserae non licuisse mori!
<ov. her. 13.29>	Ut rediit animus, pariter rediere dolores.
<ov. her. 13.30>	Pectora legitimus casta momordit amor.
<ov. her. 13.31>	Nec mihi pectendos cura est praebere capillos,
<ov. her. 13.32>	Nec libet aurata corpora veste tegi.
<ov. her. 13.33>	Ut quas pampinea tetigisse Bicorniger hasta,
<ov. her. 13.34>	Creditur, huc illuc, qua furor egit, eo.
<ov. her. 13.35>	Conveniunt matres Phylaceides et mihi clamant:
<ov. her. 13.36>	'Indue regales, Laudamia, sinus!'
<ov. her. 13.37>	Scilicet ipsa geram saturatas murice lanas,
<ov. her. 13.38>	Bella sub Iliacis moenibus ille geret?
<ov. her. 13.39>	Ipsa comas pectar, galea caput ille premetur?
<ov. her. 13.40>	Ipsa novas vestes, dura vir arma feret?
<ov. her. 13.41>	Qua possum, squalore tuos imitata labores
<ov. her. 13.42>	Dicar, et haec belli tempora tristis agam.
<ov. her. 13.43>	Dyspari Priamide, damno formose tuorum,
<ov. her. 13.44>	Tam sis hostis iners, quam malus hospes eras! 
<ov. her. 13.45>	Aut te Taenariae faciem culpasse maritae,
<ov. her. 13.46>	Aut illi vellem displicuisse tuam!
<ov. her. 13.47>	Tu, qui pro rapta nimium, Menelae, laboras,
<ov. her. 13.48>	Ei mihi, quam multis flebilis ultor eris!
<ov. her. 13.49>	Di, precor, a nobis omen removete sinistrum,
<ov. her. 13.50>	Et sua det Reduci vir meus arma Iovi!
<ov. her. 13.51>	Sed timeo, quotiens subiit miserabile bellum;
<ov. her. 13.52>	More nivis lacrimae sole madentis eunt.
<ov. her. 13.53>	Ilion et Tenedos Simoisque et Xanthus et Ide
<ov. her. 13.54>	Nomina sunt ipso paene timenda sono.
<ov. her. 13.55>	Nec rapere ausurus, nisi se defendere posset,
<ov. her. 13.56>	Hospes erat; vires noverat ille suas.
<ov. her. 13.57>	Venerat, ut fama est, multo spectabilis auro
<ov. her. 13.58>	Quique suo Phrygias corpore ferret opes,
<ov. her. 13.59>	Classe virisque potens, per quae fera bella geruntur --- 
<ov. her. 13.60>	Et sequitur regni pars quotacumque sui?
<ov. her. 13.61>	His ego te victam, consors Ledaea gemellis,
<ov. her. 13.62>	Suspicor; haec Danais posse nocere puto.
<ov. her. 13.65>	Hectora, quisquis is est, si sum tibi cura, caveto;
<ov. her. 13.66>	Signatum memori pectore nomen habe!
<ov. her. 13.67>	Hunc ubi vitaris, alios vitare memento
<ov. her. 13.68>	Et multos illic Hectoras esse puta;
<ov. her. 13.69>	Et facito dicas, quotiens pugnare parabis:
<ov. her. 13.70>	'Parcere me iussit Laodamia sibi.'
<ov. her. 13.71>	Si cadere Argolico fas est sub milite Troiam,
<ov. her. 13.72>	Te quoque non ullum vulnus habente cadet.
<ov. her. 13.73>	Pugnet et adversos tendat Menelaus in hostis;
<ov. her. 13.74>	Hostibus e mediis nupta petenda viro est. 
<ov. her. 13.75>	Causa tua est dispar; tu tantum vivere pugna,
<ov. her. 13.76>	Inque pios dominae posse redire sinus.
<ov. her. 13.77>	Parcite, Dardanidae, de tot, precor, hostibus uni,
<ov. her. 13.80>	Ne meus ex illo corpore sanguis eat!
<ov. her. 13.81>	Non est quem deceat nudo concurrere ferro,
<ov. her. 13.82>	Saevaque in oppositos pectora ferre viros;
<ov. her. 13.83>	Fortius ille potest multo, quam pugnat, amare.
<ov. her. 13.84>	Bella gerant alii; Protesilaus amet!
<ov. her. 13.85>	Nunc fateor --- volui revocare, animusque ferebat;
<ov. her. 13.86>	Substitit auspicii lingua timore mali.
<ov. her. 13.87>	Cum foribus velles ad Troiam exire paternis,
<ov. her. 13.88>	Pes tuus offenso limine signa dedit.
<ov. her. 13.89>	Ut vidi, ingemui, tacitoque in pectore dixi:
<ov. her. 13.90>	'Signa reversuri sint, precor, ista viri!'
<ov. her. 13.91>	Haec tibi nunc refero, ne sis animosus in armis;
<ov. her. 13.92>	Fac, meus in ventos hic timor omnis eat!
<ov. her. 13.93>	Sors quoque nescio quem fato designat iniquo,
<ov. her. 13.94>	Qui primus Danaum Troada tangat humum.
<ov. her. 13.95>	Infelix, quae prima virum lugebit ademptum!
<ov. her. 13.96>	Di faciant, ne tu strenuus esse velis!
<ov. her. 13.97>	Inter mille rates tua sit millensima puppis,
<ov. her. 13.98>	Iamque fatigatas ultima verset aquas!
<ov. her. 13.99>	Hoc quoque praemoneo: de nave novissimus exi;
<ov. her. 13.100>	Non est, quo properas, terra paterna tibi.
<ov. her. 13.101>	Cum venies, remoque move veloque carinam
<ov. her. 13.102>	Inque tuo celerem litore siste gradum!
<ov. her. 13.103>	Sive latet Phoebus seu terris altior exstat,
<ov. her. 13.104>	Tu mihi luce celer, tu mihi nocte veni, 
<ov. her. 13.105>	Nocte tamen quam luce magis --- nox grata puellis
<ov. her. 13.106>	Quarum suppositus colla lacertus habet.
<ov. her. 13.107>	Aucupor in lecto mendaces caelibe somnos;
<ov. her. 13.108>	Dum careo veris gaudia falsa iuvant.
<ov. her. 13.109>	Sed tua cur nobis pallens occurrit imago?
<ov. her. 13.110>	Cur venit a labris multa querela tuis?
<ov. her. 13.111>	Excutior somno simulacraque noctis adoro;
<ov. her. 13.112>	Nulla caret fumo Thessalis ara meo;
<ov. her. 13.113>	Tura damus lacrimamque super, qua sparsa relucet,
<ov. her. 13.114>	Ut solet adfuso surgere flamma mero.
<ov. her. 13.115>	Quando ego, te reducem cupidis amplexa lacertis,
<ov. her. 13.116>	Languida laetitia solvar ab ipsa mea?
<ov. her. 13.117>	Quando erit, ut lecto mecum bene iunctus in uno
<ov. her. 13.118>	Militiae referas splendida facta tuae?
<ov. her. 13.119>	Quae mihi dum referes, quamvis audire iuvabit,
<ov. her. 13.120>	Multa tamen capies oscula, multa dabis.
<ov. her. 13.121>	Semper in his apte narrantia verba resistunt;
<ov. her. 13.122>	Promptior est dulci lingua referre mora.
<ov. her. 13.123>	Sed cum Troia subit, subeunt ventique fretumque;
<ov. her. 13.124>	Spes bona sollicito victa timore cadit.
<ov. her. 13.125>	Hoc quoque, quod venti prohibent exire carinas,
<ov. her. 13.126>	Me movet --- invitis ire paratis aquis.
<ov. her. 13.127>	Quis velit in patriam vento prohibente reverti?
<ov. her. 13.128>	A patria pelago vela vetante datis!
<ov. her. 13.129>	Ipse suam non praebet iter Neptunus ad urbem.
<ov. her. 13.130>	Quo ruitis? vestras quisque redite domos!
<ov. her. 13.131>	Quo ruitis, Danai? ventos audite vetantis!
<ov. her. 13.132>	Non subiti casus, numinis ista mora est. 
<ov. her. 13.133>	Quid petitur tanto nisi turpis adultera bello?
<ov. her. 13.134>	Dum licet, Inachiae vertite vela rates!
<ov. her. 13.135>	Sed quid ago? revoco? revocaminis omen abesto,
<ov. her. 13.136>	Blandaque conpositas aura secundet aquas!
<ov. her. 13.137>	Troasin invideo, quae si lacrimosa suorum
<ov. her. 13.138>	Funera conspicient, nec procul hostis erit,
<ov. her. 13.139>	Ipsa suis manibus forti nova nupta marito
<ov. her. 13.140>	Inponet galeam Dardanaque arma dabit.
<ov. her. 13.141>	Arma dabit, dumque arma dabit, simul oscula sumet --- 
<ov. her. 13.142>	Hoc genus officii dulce duobus erit --- 
<ov. her. 13.143>	Producetque virum, dabit et mandata reverti
<ov. her. 13.144>	Et dicet: 'referas ista fac arma Iovi!'
<ov. her. 13.145>	Ille ferens dominae mandata recentia secum
<ov. her. 13.146>	Pugnabit caute respicietque domum.
<ov. her. 13.147>	Exuet haec reduci clipeum galeamque resolvet,
<ov. her. 13.148>	Excipietque suo corpora lassa sinu.
<ov. her. 13.149>	Nos sumus incertae; nos anxius omnia cogit,
<ov. her. 13.150>	Quae possunt fieri, facta putare timor.
<ov. her. 13.151>	Dum tamen arma geres diverso miles in orbe,
<ov. her. 13.152>	Quae referat vultus est mihi cera tuos;
<ov. her. 13.153>	Illi blanditias, illi tibi debita verba
<ov. her. 13.154>	Dicimus, amplexus accipit illa meos.
<ov. her. 13.155>	Crede mihi, plus est, quam quod videatur, imago;
<ov. her. 13.156>	Adde sonum cerae, Protesilaus erit.
<ov. her. 13.157>	Hanc specto teneoque sinu pro coniuge vero,
<ov. her. 13.158>	Et, tamquam possit verba referre, queror. 
<ov. her. 13.159>	Per reditus corpusque tuum, mea numina, iuro,
<ov. her. 13.160>	Perque pares animi coniugiique faces,
<ov. her. 13.161>	Me tibi venturam comitem, quocumque vocaris,
<ov. her. 13.162>	Sive --- quod heu! timeo --- sive superstes eris.
<ov. her. 13.165>	Ultima mandato claudetur epistula parvo:
<ov. her. 13.166>	Si tibi cura mei, sit tibi cura tui!

<ov. her. 14.1>	Mittit Hypermestra de tot modo fratribus uni --- 
<ov. her. 14.2>	Cetera nuptarum crimine turba iacet.
<ov. her. 14.3>	Clausa domo teneor gravibusque coercita vinclis;
<ov. her. 14.4>	Est mihi supplicii causa fuisse piam.
<ov. her. 14.5>	Quod manus extimuit iugulo demittere ferrum,
<ov. her. 14.6>	Sum rea; laudarer, si scelus ausa forem.
<ov. her. 14.7>	Esse ream praestat, quam sic placuisse parenti;
<ov. her. 14.8>	Non piget inmunes caedis habere manus.
<ov. her. 14.9>	Me pater igne licet, quem non violavimus, urat,
<ov. her. 14.10>	Quaeque aderant sacris, tendat in ora faces;
<ov. her. 14.11>	Aut illo iugulet, quem non bene tradidit ensem,
<ov. her. 14.12>	Ut, qua non cecidit vir nece, nupta cadam --- 
<ov. her. 14.13>	Non tamen, ut dicant morientia 'paenitet!' ora,
<ov. her. 14.14>	Efficiet. non est, quam piget esse, pia.
<ov. her. 14.15>	Paeniteat sceleris Danaum saevasque sorores;
<ov. her. 14.16>	Hic solet eventus facta nefanda sequi. 
<ov. her. 14.17>	Cor pavet admonitu temeratae sanguine noctis,
<ov. her. 14.18>	Et subitus dextrae praepedit ossa tremor.
<ov. her. 14.19>	Quam tu caede putes fungi potuisse mariti,
<ov. her. 14.20>	Scribere de facta non sibi caede timet!
<ov. her. 14.21>	Sed tamen experiar. modo facta crepuscula terris;
<ov. her. 14.22>	Ultima pars lucis primaque noctis erat.
<ov. her. 14.23>	Ducimur Inachides magni sub tecta Pelasgi,
<ov. her. 14.24>	Et socer armatas accipit ipse nurus.
<ov. her. 14.25>	Undique conlucent praecinctae lampades auro;
<ov. her. 14.26>	Dantur in invitos inpia tura focos;
<ov. her. 14.27>	Vulgus 'Hymen, Hymenaee!' vocant. fugit ille vocantis;
<ov. her. 14.28>	Ipsa Iovis coniunx cessit ab urbe sua!
<ov. her. 14.29>	Ecce, mero dubii, comitum clamore frequentes,
<ov. her. 14.30>	Flore novo madidas inpediente comas,
<ov. her. 14.31>	In thalamos laeti --- thalamos, sua busta! --- feruntur
<ov. her. 14.32>	Strataque corporibus funere digna premunt.
<ov. her. 14.33>	Iamque cibo vinoque graves somnoque iacebant,
<ov. her. 14.34>	Securumque quies alta per Argos erat --- 
<ov. her. 14.35>	Circum me gemitus morientum audire videbar;
<ov. her. 14.36>	Et tamen audibam, quodque verebar erat.
<ov. her. 14.37>	Sanguis abit, mentemque calor corpusque relinquit,
<ov. her. 14.38>	Inque novo iacui frigida facta toro.
<ov. her. 14.39>	Ut leni Zephyro graciles vibrantur aristae,
<ov. her. 14.40>	Frigida populeas ut quatit aura comas,
<ov. her. 14.41>	Aut sic, aut etiam tremui magis. ipse iacebas,
<ov. her. 14.42>	Quemque tibi dederant vina, soporis eras. 
<ov. her. 14.43>	Excussere metum violenti iussa parentis;
<ov. her. 14.44>	Erigor et capio tela tremente manu.
<ov. her. 14.45>	Non ego falsa loquar: ter acutum sustulit ensem,
<ov. her. 14.46>	Ter male sublato reccidit ense manus.
<ov. her. 14.47>	Admovi iugulo --- sine me tibi vera fateri! --- 
<ov. her. 14.48>	Admovi iugulo tela paterna tuo;
<ov. her. 14.49>	Sed timor et pietas crudelibus obstitit ausis,
<ov. her. 14.50>	Castaque mandatum dextra refugit opus.
<ov. her. 14.51>	Purpureos laniata sinus, laniata capillos
<ov. her. 14.52>	Exiguo dixi talia verba sono:
<ov. her. 14.53>	'Saevus, Hypermestra, pater est tibi; iussa parentis
<ov. her. 14.54>	Effice; germanis sit comes iste suis!
<ov. her. 14.55>	Femina sum et virgo, natura mitis et annis;
<ov. her. 14.56>	Non faciunt molles ad fera tela manus.
<ov. her. 14.57>	Quin age, dumque iacet, fortis imitare sorores --- 
<ov. her. 14.58>	Credibile est caesos omnibus esse viros!
<ov. her. 14.59>	Si manus haec aliquam posset committere caedem,
<ov. her. 14.60>	Morte foret dominae sanguinolenta suae.
<ov. her. 14.61>	Hanc meruere necem patruelia regna tenendo;
<ov. her. 14.62>	Cum sene nos inopi turba vagamur inops.
<ov. her. 14.63>	Finge viros meruisse mori --- quid fecimus ipsae?
<ov. her. 14.64>	Quo mihi commisso non licet esse piae?
<ov. her. 14.65>	Quid mihi cum ferro? quo bellica tela puellae?
<ov. her. 14.66>	Aptior est digitis lana colusque meis.'
<ov. her. 14.67>	Haec ego; dumque queror, lacrimae sua verba sequuntur
<ov. her. 14.68>	Deque meis oculis in tua membra cadunt.
<ov. her. 14.69>	Dum petis amplexus sopitaque bracchia iactas,
<ov. her. 14.70>	Paene manus telo saucia facta tua est. 
<ov. her. 14.71>	Iamque patrem famulosque patris lucemque timebam
<ov. her. 14.72>	Expulerunt somnos haec mea dicta tuos:
<ov. her. 14.73>	'Surge age, Belide, de tot modo fratribus unus!
<ov. her. 14.74>	Nox tibi, ni properas, ista perennis erit!'
<ov. her. 14.75>	Territus exsurgis; fugit omnis inertia somni;
<ov. her. 14.76>	Adspicis in timida fortia tela manu.
<ov. her. 14.77>	Quaerenti causam 'dum nox sinit, effuge!' dixi.
<ov. her. 14.78>	Dum nox atra sinit, tu fugis, ipsa moror.
<ov. her. 14.79>	Mane erat, et Danaus generos ex caede iacentis
<ov. her. 14.80>	Dinumerat. summae criminis unus abes.
<ov. her. 14.81>	Fert male cognatae iacturam mortis in uno
<ov. her. 14.82>	Et queritur facti sanguinis esse parum.
<ov. her. 14.83>	Abstrahor a patriis pedibus, raptamque capillis --- 
<ov. her. 14.84>	Haec meruit pietas praemia! --- carcer habet.
<ov. her. 14.85>	Scilicet ex illo Iunonia permanet ira,
<ov. her. 14.86>	Cum bos ex homine est, ex bove facta dea.
<ov. her. 14.87>	At satis est poenae teneram mugisse puellam
<ov. her. 14.88>	Nec, modo formosam, posse placere Iovi.
<ov. her. 14.89>	Adstitit in ripa liquidi nova vacca parentis,
<ov. her. 14.90>	Cornuaque in patriis non sua vidit aquis,
<ov. her. 14.91>	Conatoque queri mugitus edidit ore
<ov. her. 14.92>	Territaque est forma, territa voce sua.
<ov. her. 14.93>	Quid furis, infelix? quid te miraris in umbra?
<ov. her. 14.94>	Quid numeras factos ad nova membra pedes?
<ov. her. 14.95>	Illa Iovis magni paelex metuenda sorori
<ov. her. 14.96>	Fronde levas nimiam caespitibusque famem, 
<ov. her. 14.97>	Fonte bibis spectasque tuam stupefacta figuram
<ov. her. 14.98>	Et, te ne feriant, quae geris, arma, times,
<ov. her. 14.99>	Quaeque modo, ut posses etiam Iove digna videri,
<ov. her. 14.100>	Dives eras, nuda nuda recumbis humo.
<ov. her. 14.101>	Per mare, per terras cognataque flumina curris;
<ov. her. 14.102>	Dat mare, dant amnes, dat tibi terra viam.
<ov. her. 14.103>	Quae tibi causa fugae? quid tu freta longa pererras?
<ov. her. 14.104>	Non poteris vultus effugere ipsa tuos.
<ov. her. 14.105>	Inachi, quo properas? eadem sequerisque fugisque;
<ov. her. 14.106>	Tu tibi dux comiti, tu comes ipsa duci.
<ov. her. 14.107>	Per septem Nilus portus emissus in aequor
<ov. her. 14.108>	Exuit insana paelicis ora bove.
<ov. her. 14.109>	Ultima quid refero, quorum mihi cana senectus
<ov. her. 14.110>	Auctor? dant anni, quod querar, ecce, mei.
<ov. her. 14.111>	Bella pater patruusque gerunt; regnoque domoque
<ov. her. 14.112>	Pellimur; eiectos ultimus orbis habet.
<ov. her. 14.115>	De fratrum populo pars exiguissima restat.
<ov. her. 14.116>	Quique dati leto, quaeque dedere, fleo;
<ov. her. 14.117>	Nam mihi quot fratres, totidem periere sorores.
<ov. her. 14.118>	Accipiat lacrimas utraque turba meas!
<ov. her. 14.119>	En, ego, quod vivis, poenae crucianda reservor;
<ov. her. 14.120>	Quid fiet sonti, cum rea laudis agar
<ov. her. 14.121>	Et consanguineae quondam centensima turbae
<ov. her. 14.122>	Infelix uno fratre manente cadam?
<ov. her. 14.123>	At tu, siqua piae, Lynceu, tibi cura sororis,
<ov. her. 14.124>	Quaeque tibi tribui munera, dignus habes, 
<ov. her. 14.125>	Vel fer opem, vel dede neci defunctaque vita
<ov. her. 14.126>	Corpora furtivis insuper adde rogis,
<ov. her. 14.127>	Et sepeli lacrimis perfusa fidelibus ossa,
<ov. her. 14.128>	Sculptaque sint titulo nostra sepulcra brevi:
<ov. her. 14.129>	'Exul Hypermestra, pretium pietatis iniquum,
<ov. her. 14.130>	Quam mortem fratri depulit, ipsa tulit.'
<ov. her. 14.131>	Scribere plura libet, sed pondere lapsa catenae
<ov. her. 14.132>	Est manus, et vires subtrahit ipse timor.

<ov. her. 15.1>	Ecquid, ut adspecta est studiosae littera dextrae,
<ov. her. 15.2>	Protinus est oculis cognita nostra tuis --- 
<ov. her. 15.3>	An, nisi legisses auctoris nomina Sapphus,
<ov. her. 15.4>	Hoc breve nescires unde movetur opus?
<ov. her. 15.5>	Forsitan et quare mea sint alterna requiras
<ov. her. 15.6>	Carmina, cum lyricis sim magis apta modis.
<ov. her. 15.7>	Flendus amor meus est --- elegiae flebile carmen;
<ov. her. 15.8>	Non facit ad lacrimas barbitos ulla meas.
<ov. her. 15.9>	Uror, ut indomitis ignem exercentibus Euris
<ov. her. 15.10>	Fertilis accensis messibus ardet ager.
<ov. her. 15.11>	Arva, Phaon, celebras diversa Typhoidos Aetnae;
<ov. her. 15.12>	Me calor Aetnaeo non minor igne tenet. 
<ov. her. 15.13>	Nec mihi, dispositis quae iungam carmina nervis,
<ov. her. 15.14>	Proveniunt; vacuae carmina mentis opus!
<ov. her. 15.15>	Nec me Pyrrhiades Methymniadesve puellae,
<ov. her. 15.16>	Nec me Lesbiadum cetera turba iuvant.
<ov. her. 15.17>	Vilis Anactorie, vilis mihi candida Cydro;
<ov. her. 15.18>	Non oculis grata est Atthis, ut ante, meis,
<ov. her. 15.19>	Atque aliae centum, quas hic sine crimine amavi;
<ov. her. 15.20>	Inprobe, multarum quod fuit, unus habes.
<ov. her. 15.21>	Est in te facies, sunt apti lusibus anni --- 
<ov. her. 15.22>	O facies oculis insidiosa meis!
<ov. her. 15.23>	Sume fidem et pharetram --- fies manifestus Apollo;
<ov. her. 15.24>	Accedant capiti cornua --- Bacchus eris!
<ov. her. 15.25>	Et Phoebus Daphnen, et Cnosida Bacchus amavit,
<ov. her. 15.26>	Nec norat lyricos illa vel illa modos;
<ov. her. 15.27>	At mihi Pegasides blandissima carmina dictant;
<ov. her. 15.28>	Iam canitur toto nomen in orbe meum.
<ov. her. 15.29>	Nec plus Alcaeus, consors patriaeque lyraeque,
<ov. her. 15.30>	Laudis habet, quamvis grandius ille sonet.
<ov. her. 15.31>	Si mihi difficilis formam natura negavit,
<ov. her. 15.32>	Ingenio formae damna repende meo.
<ov. her. 15.33>	Sim brevis, at nomen, quod terras inpleat omnes,
<ov. her. 15.34>	Est mihi; mensuram nominis ipsa fero.
<ov. her. 15.35>	Candida si non sum, placuit Cepheia Perseo
<ov. her. 15.36>	Andromede, patriae fusca colore suae.
<ov. her. 15.37>	Et variis albae iunguntur saepe columbae,
<ov. her. 15.38>	Et niger a viridi turtur amatur ave.
<ov. her. 15.39>	Si, nisi quae facie poterit te digna videri,
<ov. her. 15.40>	Nulla futura tua est, nulla futura tua est. 
<ov. her. 15.41>	At mea cum legerem, sat iam formosa videbar;
<ov. her. 15.42>	Unam iurabas usque decere loqui.
<ov. her. 15.43>	Cantabam, memini --- meminerunt omnia amantes --- 
<ov. her. 15.44>	Oscula cantanti tu mihi rapta dabas.
<ov. her. 15.45>	Haec quoque laudabas, omnique a parte placebam --- 
<ov. her. 15.46>	Sed tum praecipue, cum fit amoris opus.
<ov. her. 15.47>	Tunc te plus solito lascivia nostra iuvabat,
<ov. her. 15.48>	Crebraque mobilitas aptaque verba ioco,
<ov. her. 15.49>	Et quod, ubi amborum fuerat confusa voluptas,
<ov. her. 15.50>	Plurimus in lasso corpore languor erat.
<ov. her. 15.51>	Nunc tibi Sicelides veniunt nova praeda puellae.
<ov. her. 15.52>	Quid mihi cum Lesbo? Sicelis esse volo.
<ov. her. 15.53>	O vos erronem tellure remittite vestra,
<ov. her. 15.54>	Nisiades matres Nisiadesque nurus,
<ov. her. 15.55>	Nec vos decipiant blandae mendacia linguae!
<ov. her. 15.56>	Quae dicit vobis, dixerat ante mihi.
<ov. her. 15.57>	Tu quoque, quae montes celebras, Erycina, Sicanos --- 
<ov. her. 15.58>	Nam tua sum --- vati consule, diva, tuae!
<ov. her. 15.59>	An gravis inceptum peragit fortuna tenorem
<ov. her. 15.60>	Et manet in cursu semper acerba suo?
<ov. her. 15.61>	Sex mihi natales ierant, cum lecta parentis
<ov. her. 15.62>	Ante diem lacrimas ossa bibere meas.
<ov. her. 15.63>	Arsit iners frater meretricis captus amore
<ov. her. 15.64>	Mixtaque cum turpi damna pudore tulit;
<ov. her. 15.65>	Factus inops agili peragit freta caerula remo,
<ov. her. 15.66>	Quasque male amisit, nunc male quaerit opes. 
<ov. her. 15.67>	Me quoque, quod monui bene multa fideliter, odit;
<ov. her. 15.68>	Hoc mihi libertas, hoc pia lingua dedit.
<ov. her. 15.69>	Et tamquam desint, quae me sine fine fatigent,
<ov. her. 15.70>	Accumulat curas filia parva meas.
<ov. her. 15.71>	Ultima tu nostris accedis causa querelis.
<ov. her. 15.72>	Non agitur vento nostra carina suo.
<ov. her. 15.73>	Ecce, iacent collo sparsi sine lege capilli,
<ov. her. 15.74>	Nec premit articulos lucida gemma meos;
<ov. her. 15.75>	Veste tegor vili, nullum est in crinibus aurum,
<ov. her. 15.76>	Non Arabum noster dona capillus habet.
<ov. her. 15.77>	Cui colar infelix, aut cui placuisse laborem?
<ov. her. 15.78>	Ille mei cultus unicus auctor abes.
<ov. her. 15.79>	Molle meum levibusque cor est violabile telis,
<ov. her. 15.80>	Et semper causa est, cur ego semper amem --- 
<ov. her. 15.81>	Sive ita nascenti legem dixere Sorores
<ov. her. 15.82>	Nec data sunt vitae fila severa meae,
<ov. her. 15.83>	Sive abeunt studia in mores, artisque magistra
<ov. her. 15.84>	Ingenium nobis molle Thalia facit.
<ov. her. 15.85>	Quid mirum, si me primae lanuginis aetas
<ov. her. 15.86>	Abstulit, atque anni quos vir amare potest?
<ov. her. 15.87>	Hunc ne pro Cephalo raperes, Aurora, timebam --- 
<ov. her. 15.88>	Et faceres, sed te prima rapina tenet!
<ov. her. 15.89>	Hunc si conspiciat quae conspicit omnia Phoebe,
<ov. her. 15.90>	Iussus erit somnos continuare Phaon;
<ov. her. 15.91>	Hunc Venus in caelum curru vexisset eburno,
<ov. her. 15.92>	Sed videt et Marti posse placere suo.
<ov. her. 15.93>	O nec adhuc iuvenis, nec iam puer, utilis aetas,
<ov. her. 15.94>	O decus atque aevi gloria magna tui,
<ov. her. 15.95>	Huc ades inque sinus, formose, relabere nostros!
<ov. her. 15.96>	Non ut ames oro, verum ut amere sinas.
<ov. her. 15.97>	Scribimus, et lacrimis oculi rorantur obortis;
<ov. her. 15.98>	Adspice, quam sit in hoc multa litura loco! 
<ov. her. 15.99>	Si tam certus eras hinc ire, modestius isses,
<ov. her. 15.100>	Et modo dixisses 'Lesbi puella, vale!'
<ov. her. 15.101>	Non tecum lacrimas, non oscula nostra tulisti;
<ov. her. 15.102>	Denique non timui, quod dolitura fui.
<ov. her. 15.103>	Nil de te mecum est nisi tantum iniuria; nec tu,
<ov. her. 15.104>	Admoneat quod te, pignus, amantis, habes.
<ov. her. 15.105>	Non mandata dedi, neque enim mandata dedissem
<ov. her. 15.106>	Ulla, nisi ut nolles inmemor esse mei.
<ov. her. 15.107>	Per tibi --- qui numquam longe discedat! --- amorem,
<ov. her. 15.108>	Perque novem iuro, numina nostra, deas,
<ov. her. 15.109>	Cum mihi nescio quis 'fugiunt tua gaudia' dixit,
<ov. her. 15.110>	Nec me flere diu, nec potuisse loqui!
<ov. her. 15.111>	Et lacrimae deerant oculis et verba palato,
<ov. her. 15.112>	Adstrictum gelido frigore pectus erat.
<ov. her. 15.113>	Postquam se dolor invenit, nec pectora plangi
<ov. her. 15.114>	Nec puduit scissis exululare comis,
<ov. her. 15.115>	Non aliter, quam si nati pia mater adempti
<ov. her. 15.116>	Portet ad exstructos corpus inane rogos.
<ov. her. 15.117>	Gaudet et e nostro crescit maerore Charaxus
<ov. her. 15.118>	Frater, et ante oculos itque reditque meos,
<ov. her. 15.119>	Utque pudenda mei videatur causa doloris,
<ov. her. 15.120>	'Quid dolet haec? certe filia vivit!' ait.
<ov. her. 15.121>	Non veniunt in idem pudor atque amor. omne videbat
<ov. her. 15.122>	Vulgus; eram lacero pectus aperta sinu.
<ov. her. 15.123>	Tu mihi cura, Phaon; te somnia nostra reducunt --- 
<ov. her. 15.124>	Somnia formoso candidiora die.
<ov. her. 15.125>	Illic te invenio, quamvis regionibus absis;
<ov. her. 15.126>	Sed non longa satis gaudia somnus habet
<ov. her. 15.127>	Saepe tuos nostra cervice onerare lacertos,
<ov. her. 15.128>	Saepe tuae videor supposuisse meos; 
<ov. her. 15.129>	Oscula cognosco, quae tu committere lingua
<ov. her. 15.130>	Aptaque consueras accipere, apta dare.
<ov. her. 15.131>	Blandior interdum verisque simillima verba
<ov. her. 15.132>	Eloquor, et vigilant sensibus ora meis.
<ov. her. 15.133>	Ulteriora pudet narrare, sed omnia fiunt,
<ov. her. 15.134>	Et iuvat, et siccae non licet esse mihi.
<ov. her. 15.135>	At cum se Titan ostendit et omnia secum,
<ov. her. 15.136>	Tam cito me somnos destituisse queror;
<ov. her. 15.137>	Antra nemusque peto, tamquam nemus antraque prosint --- 
<ov. her. 15.138>	Conscia deliciis illa fuere meis.
<ov. her. 15.139>	Illuc mentis inops, ut quam furialis Enyo
<ov. her. 15.140>	Attigit, in collo crine iacente feror.
<ov. her. 15.141>	Antra vident oculi scabro pendentia tofo,
<ov. her. 15.142>	Quae mihi Mygdonii marmoris instar erant;
<ov. her. 15.143>	Invenio silvam, quae saepe cubilia nobis
<ov. her. 15.144>	Praebuit et multa texit opaca coma --- 
<ov. her. 15.145>	Sed non invenio dominum silvaeque meumque.
<ov. her. 15.146>	Vile solum locus est; dos erat ille loci.
<ov. her. 15.147>	Cognovi pressas noti mihi caespitis herbas;
<ov. her. 15.148>	De nostro curvum pondere gramen erat.
<ov. her. 15.149>	Incubui tetigique locum, qua parte fuisti;
<ov. her. 15.150>	Grata prius lacrimas conbibit herba meas.
<ov. her. 15.151>	Quin etiam rami positis lugere videntur
<ov. her. 15.152>	Frondibus, et nullae dulce queruntur aves;
<ov. her. 15.153>	Sola virum non ulta pie maestissima mater
<ov. her. 15.154>	Concinit Ismarium Daulias ales Ityn.
<ov. her. 15.155>	Ales Ityn, Sappho desertos cantat amores --- 
<ov. her. 15.156>	Hactenus; ut media cetera nocte silent.
<ov. her. 15.157>	Est nitidus vitroque magis perlucidus omni
<ov. her. 15.158>	Fons sacer --- hunc multi numen habere putant ---  
<ov. her. 15.159>	Quem supra ramos expandit aquatica lotos,
<ov. her. 15.160>	Una nemus; tenero caespite terra viret.
<ov. her. 15.161>	Hic ego cum lassos posuissem flebilis artus,
<ov. her. 15.162>	Constitit ante oculos Naias una meos.
<ov. her. 15.163>	Constitit et dixit: 'quoniam non ignibus aequis
<ov. her. 15.164>	Ureris, Ambracia est terra petenda tibi.
<ov. her. 15.165>	Phoebus ab excelso, quantum patet, adspicit aequor --- 
<ov. her. 15.166>	Actiacum populi Leucadiumque vocant.
<ov. her. 15.167>	Hinc se Deucalion Pyrrhae succensus amore
<ov. her. 15.168>	Misit, et inlaeso corpore pressit aquas.
<ov. her. 15.169>	Nec mora, versus amor fugit lentissima mersi
<ov. her. 15.170>	Pectora, Deucalion igne levatus erat.
<ov. her. 15.171>	Hanc legem locus ille tenet. pete protinus altam
<ov. her. 15.172>	Leucada nec saxo desiluisse time!'
<ov. her. 15.173>	Ut monuit, cum voce abiit; ego territa surgo,
<ov. her. 15.174>	Nec lacrimas oculi continuere mei.
<ov. her. 15.175>	Ibimus, o nymphe, monstrataque saxa petemus;
<ov. her. 15.176>	Sit procul insano victus amore timor!
<ov. her. 15.177>	Quidquid erit, melius quam nunc erit! aura, subito
<ov. her. 15.178>	Et mea non magnum corpora pondus habe!
<ov. her. 15.179>	Tu quoque, mollis Amor, pennas suppone cadenti,
<ov. her. 15.180>	Ne sim Leucadiae mortua crimen aquae!
<ov. her. 15.181>	Inde chelyn Phoebo, communia munera, ponam,
<ov. her. 15.182>	Et sub ea versus unus et alter erunt:
<ov. her. 15.183>	Grata lyram posui tibi, Phoebe, poetria Sappho:
<ov. her. 15.184>	Convenit illa mihi, convenit illa tibi.
<ov. her. 15.185>	Cur tamen Actiacas miseram me mittis ad oras,
<ov. her. 15.186>	Cum profugum possis ipse referre pedem?
<ov. her. 15.187>	Tu mihi Leucadia potes esse salubrior unda;
<ov. her. 15.188>	Et forma et meritis tu mihi Phoebus eris.
<ov. her. 15.189>	An potes, o scopulis undaque ferocior omni,
<ov. her. 15.190>	Si moriar, titulum mortis habere meae?
<ov. her. 15.191>	Ah quanto melius iungi mea pectora tecum
<ov. her. 15.192>	Quam poterant saxis praecipitanda dari!
<ov. her. 15.193>	Haec sunt illa, Phaon, quae tu laudare solebas,
<ov. her. 15.194>	Visaque sunt totiens ingeniosa tibi.
<ov. her. 15.195>	Nunc vellem facunda forem! dolor artibus obstat,
<ov. her. 15.196>	Ingeniumque meis substitit omne malis.
<ov. her. 15.197>	Non mihi respondent veteres in carmina vires;
<ov. her. 15.198>	Plectra dolore iacent muta, dolore lyra.
<ov. her. 15.199>	Lesbides aequoreae, nupturaque nuptaque proles,
<ov. her. 15.200>	Lesbides, Aeolia nomina dicta lyra,
<ov. her. 15.201>	Lesbides, infamem quae me fecistis amatae,
<ov. her. 15.202>	Desinite ad citharas turba venire mea!
<ov. her. 15.203>	Abstulit omne Phaon, quod vobis ante placebat,
<ov. her. 15.204>	Me miseram, dixi quam modo paene 'meus!'
<ov. her. 15.205>	Efficite ut redeat; vates quoque vestra redibit.
<ov. her. 15.206>	Ingenio vires ille dat, ille rapit.
<ov. her. 15.207>	Ecquid ago precibus, pectusve agreste movetur?
<ov. her. 15.208>	An riget, et Zephyri verba caduca ferunt?
<ov. her. 15.209>	Qui mea verba ferunt, vellem tua vela referrent;
<ov. her. 15.210>	Hoc te, si saperes, lente, decebat opus.
<ov. her. 15.211>	Sive redis, puppique tuae votiva parantur
<ov. her. 15.212>	Munera, quid laceras pectora nostra mora? 
<ov. her. 15.213>	Solve ratem! Venus orta mari mare praestat amanti.
<ov. her. 15.214>	Aura dabit cursum; tu modo solve ratem!
<ov. her. 15.215>	Ipse gubernabit residens in puppe Cupido;
<ov. her. 15.216>	Ipse dabit tenera vela legetque manu.
<ov. her. 15.217>	Sive iuvat longe fugisse Pelasgida Sappho --- 
<ov. her. 15.218>	Non tamen invenies, cur ego digna fugi --- 
<ov. her. 15.219>	Hoc saltem miserae crudelis epistula dicat,
<ov. her. 15.220>	Ut mihi Leucadiae fata petantur aquae!

<ov. her. 16.1>	Hanc tibi Priamides mitto, Ledaea, salutem,
<ov. her. 16.2>	Quae tribui sola te mihi dante potest.
<ov. her. 16.3>	Eloquar, an flammae non est opus indice notae,
<ov. her. 16.4>	Et plus quam vellem iam meus extat amor?
<ov. her. 16.5>	Ille quidem lateat malim, dum tempora dentur
<ov. her. 16.6>	Laetitiae mixtos non habitura metus,
<ov. her. 16.7>	Sed male dissimulo; quis enim celaverit ignem,
<ov. her. 16.8>	Lumine qui semper proditur ipse suo?
<ov. her. 16.9>	Si tamen expectas, vocem quoque rebus ut addam --- 
<ov. her. 16.10>	Uror! habes animi nuntia verba mei. 
<ov. her. 16.11>	Parce, precor, fasso, nec vultu cetera duro
<ov. her. 16.12>	Perlege, sed formae conveniente tuae.
<ov. her. 16.13>	Iamdudum gratum est, quod epistula nostra recepta
<ov. her. 16.14>	Spem facit, hoc recipi me quoque posse modo.
<ov. her. 16.15>	Quae rata sit, nec te frustra promiserit, opto,
<ov. her. 16.16>	Hoc mihi quae suasit, mater Amoris, iter;
<ov. her. 16.17>	Namque ego divino monitu --- ne nescia pecces --- 
<ov. her. 16.18>	Advehor, et coepto non leve numen adest.
<ov. her. 16.19>	Praemia magna quidem, sed non indebita, posco;
<ov. her. 16.20>	Pollicita est thalamo te Cytherea meo.
<ov. her. 16.21>	Hac duce Sigeo dubias a litore feci
<ov. her. 16.22>	Longa Phereclea per freta puppe vias.
<ov. her. 16.23>	Illa dedit faciles auras ventosque secundos --- 
<ov. her. 16.24>	In mare nimirum ius habet orta mari.
<ov. her. 16.25>	Perstet et ut pelagi, sic pectoris adiuvet aestum;
<ov. her. 16.26>	Deferat in portus et mea vota suos.
<ov. her. 16.27>	Attulimus flammas, non hic invenimus, illas.
<ov. her. 16.28>	Hae mihi tam longae causa fuere viae,
<ov. her. 16.29>	Nam neque tristis hiemps neque nos huc appulit error;
<ov. her. 16.30>	Taenaris est classi terra petita meae.
<ov. her. 16.31>	Nec me crede fretum merces portante carina
<ov. her. 16.32>	Findere --- quas habeo, di tueantur opes!
<ov. her. 16.33>	Nec venio Graias veluti spectator ad urbes --- 
<ov. her. 16.34>	Oppida sunt regni divitiora mei.
<ov. her. 16.35>	Te peto, quam pepigit lecto Venus aurea nostro;
<ov. her. 16.36>	Te prius optavi, quam mihi nota fores. 
<ov. her. 16.37>	Ante tuos animo vidi quam lumine vultus;
<ov. her. 16.38>	Prima tulit vulnus nuntia fama tui.
<ov. her. 16.39>	Nec tamen est mirum, si sic cum polleat arcus,
<ov. her. 16.40>	Missilibus telis eminus ictus amo.
<ov. her. 16.41>	Sic placuit fatis; quae ne convellere temptes,
<ov. her. 16.42>	Accipe cum vera dicta relata fide.
<ov. her. 16.43>	Matris adhuc utero partu remorante tenebar;
<ov. her. 16.44>	Iam gravidus iusto pondere venter erat.
<ov. her. 16.45>	Illa sibi ingentem visa est sub imagine somni
<ov. her. 16.46>	Flammiferam pleno reddere ventre facem.
<ov. her. 16.47>	Territa consurgit metuendaque noctis opacae
<ov. her. 16.48>	Visa seni Priamo; vatibus ille refert.
<ov. her. 16.49>	Arsurum Paridis vates canit Ilion igni --- 
<ov. her. 16.50>	Pectoris, ut nunc est, fax fuit illa mei!
<ov. her. 16.51>	Forma vigorque animi, quamvis de plebe videbar,
<ov. her. 16.52>	Indicium tectae nobilitatis erat.
<ov. her. 16.53>	Est locus in mediis nemorosae vallibus Idae
<ov. her. 16.54>	Devius et piceis ilicibusque frequens,
<ov. her. 16.55>	Qui nec ovis placidae nec amantis saxa capellae
<ov. her. 16.56>	Nec patulo tardae carpitur ore bovis.
<ov. her. 16.57>	Hinc ego Dardaniae muros excelsaque tecta
<ov. her. 16.58>	Et freta prospiciens arbore nixus eram --- 
<ov. her. 16.59>	Ecce! pedum pulsu visa est mihi terra moveri --- 
<ov. her. 16.60>	Vera loquar veri vix habitura fidem ---  
<ov. her. 16.61>	Constitit ante oculos actus velocibus alis
<ov. her. 16.62>	Atlantis magni Pleionesque nepos --- 
<ov. her. 16.63>	Fas vidisse fuit, fas sit mihi visa referre! --- 
<ov. her. 16.64>	Inque dei digitis aurea virga fuit;
<ov. her. 16.65>	Tresque simul divae, Venus et cum Pallade Iuno,
<ov. her. 16.66>	Graminibus teneros inposuere pedes.
<ov. her. 16.67>	Obstipui, gelidusque comas erexerat horror,
<ov. her. 16.68>	Cum mihi 'pone metum!' nuntius ales ait,
<ov. her. 16.69>	'Arbiter es formae; certamina siste dearum;
<ov. her. 16.70>	Vincere quae forma digna sit una duas!'
<ov. her. 16.71>	Neve recusarem, verbis Iovis imperat et se
<ov. her. 16.72>	Protinus aetheria tollit in astra via.
<ov. her. 16.73>	Mens mea convaluit, subitoque audacia venit,
<ov. her. 16.74>	Nec timui vultu quamque notare meo.
<ov. her. 16.75>	Vincere erant omnes dignae iudexque querebar
<ov. her. 16.76>	Non omnes causam posse tenere suam.
<ov. her. 16.77>	Sed tamen ex illis iam tunc magis una placebat,
<ov. her. 16.78>	Hanc esse ut scires, unde movetur amor.
<ov. her. 16.79>	Tantaque vincendi cura est; ingentibus ardent
<ov. her. 16.80>	Iudicium donis sollicitare meum.
<ov. her. 16.81>	Regna Iovis coniunx, virtutem filia iactat;
<ov. her. 16.82>	Ipse potens dubito fortis an esse velim.
<ov. her. 16.83>	Dulce Venus risit; 'nec te, Pari, munera tangant
<ov. her. 16.84>	Utraque suspensi plena timoris!' ait;
<ov. her. 16.85>	'Nos dabimus, quod ames, et pulchrae filia Ledae
<ov. her. 16.86>	Ibit in amplexus pulchrior illa tuos!'
<ov. her. 16.87>	Dixit, et ex aequo donis formaque probatis
<ov. her. 16.88>	Victorem caelo rettulit illa pedem. 
<ov. her. 16.89>	Interea --- credo versis ad prospera fatis --- 
<ov. her. 16.90>	Regius adgnoscor per rata signa puer.
<ov. her. 16.91>	Laeta domus nato post tempora longa recepto est,
<ov. her. 16.92>	Addit et ad festos hunc quoque Troia diem.
<ov. her. 16.93>	Utque ego te cupio, sic me cupiere puellae;
<ov. her. 16.94>	Multarum votum sola tenere potes!
<ov. her. 16.95>	Nec tantum regum natae petiere ducumque,
<ov. her. 16.96>	Sed nymphis etiam curaque amorque fui.
<ov. her. 16.97>	Quam super Oenones faciem mirarer? in orbe
<ov. her. 16.98>	Nec Priamo est a te dignior ulla nurus.
<ov. her. 16.99>	Sed mihi cunctarum subeunt fastidia, postquam
<ov. her. 16.100>	Coniugii spes est, Tyndari, facta tui.
<ov. her. 16.101>	Te vigilans oculis, animo te nocte videbam,
<ov. her. 16.102>	Lumina cum placido victa sopore iacent.
<ov. her. 16.103>	Quid facies praesens, quae nondum visa placebas?
<ov. her. 16.104>	Ardebam, quamvis hic procul ignis erat,
<ov. her. 16.105>	Nec potui debere mihi spem longius istam,
<ov. her. 16.106>	Caerulea peterem quin mea vota via.
<ov. her. 16.107>	Troica caeduntur Phrygia pineta securi
<ov. her. 16.108>	Quaeque erat aequoreis utilis arbor aquis;
<ov. her. 16.109>	Ardua proceris spoliantur Gargara silvis,
<ov. her. 16.110>	Innumerasque mihi longa dat Ida trabes.
<ov. her. 16.111>	Fundatura citas flectuntur robora naves,
<ov. her. 16.112>	Texitur et costis panda carina suis.
<ov. her. 16.113>	Addimus antennas et vela sequentia malo;
<ov. her. 16.114>	Accipit et pictos puppis adunca deos;
<ov. her. 16.115>	Qua tamen ipse vehor, comitata Cupidine parvo
<ov. her. 16.116>	Sponsor coniugii stat dea picta tui. 
<ov. her. 16.117>	Inposita est factae postquam manus ultima classi,
<ov. her. 16.118>	Protinus Aegaeis ire lubebat aquis --- 
<ov. her. 16.119>	At pater et genetrix inhibent mea vota rogando
<ov. her. 16.120>	Propositumque pia voce morantur iter;
<ov. her. 16.121>	Et soror, effusis ut erat, Cassandra, capillis,
<ov. her. 16.122>	Cum vellent nostrae iam dare vela rates,
<ov. her. 16.123>	'Quo ruis?' exclamat, 'referes incendia tecum!
<ov. her. 16.124>	Quanta per has nescis flamma petatur aquas!'
<ov. her. 16.125>	Vera fuit vates; dictos invenimus ignes,
<ov. her. 16.126>	Et ferus in molli pectore flagrat amor!
<ov. her. 16.127>	Portubus egredior, ventisque ferentibus usus
<ov. her. 16.128>	Applicor in terras, Oebali nympha, tuas.
<ov. her. 16.129>	Excipit hospitio vir me tuus --- hoc quoque factum
<ov. her. 16.130>	Non sine consilio numinibusque deum!
<ov. her. 16.131>	Ille quidem ostendit, quidquid Lacedaemone tota
<ov. her. 16.132>	Ostendi dignum conspicuumque fuit;
<ov. her. 16.133>	Sed mihi laudatam cupienti cernere formam
<ov. her. 16.134>	Lumina nil aliud quo caperentur erat.
<ov. her. 16.135>	Ut vidi, obstipui praecordiaque intima sensi
<ov. her. 16.136>	Attonitus curis intumuisse novis.
<ov. her. 16.137>	His similes vultus, quantum reminiscor, habebat
<ov. her. 16.138>	Venit in arbitrium cum Cytherea meum.
<ov. her. 16.139>	Si tu venisses pariter certamen in illud,
<ov. her. 16.140>	In dubio Veneris palma futura fuit!
<ov. her. 16.141>	Magna quidem de te rumor praeconia fecit,
<ov. her. 16.142>	Nullaque de facie nescia terra tua est;
<ov. her. 16.143>	Nec tibi par usquam Phrygia nec solis ab ortu
<ov. her. 16.144>	Inter formosas altera nomen habet!
<ov. her. 16.145>	Crede sed hoc nobis! --- minor est tua gloria vero,
<ov. her. 16.146>	Famaque de forma paene maligna tua est; 
<ov. her. 16.147>	Plus hic invenio, quam quod promiserat illa,
<ov. her. 16.148>	Et tua materia gloria victa sua est.
<ov. her. 16.149>	Ergo arsit merito, qui noverat omnia, Theseus,
<ov. her. 16.150>	Et visa es tanto digna rapina viro,
<ov. her. 16.151>	More tuae gentis nitida dum nuda palaestra
<ov. her. 16.152>	Ludis et es nudis femina mixta viris.
<ov. her. 16.153>	Quod rapuit, laudo; miror, quod reddidit umquam.
<ov. her. 16.154>	Tam bona constanter praeda tenenda fuit.
<ov. her. 16.155>	Ante recessisset caput hoc cervice cruenta,
<ov. her. 16.156>	Quam tu de thalamis abstraherere meis.
<ov. her. 16.157>	Tene manus umquam nostrae dimittere vellent?
<ov. her. 16.158>	Tene meo paterer vivus abire sinu?
<ov. her. 16.159>	Si reddenda fores, aliquid tamen ante tulissem,
<ov. her. 16.160>	Nec Venus ex toto nostra fuisset iners.
<ov. her. 16.161>	Vel mihi virginitas esset libata, vel illud
<ov. her. 16.162>	Quod poterat salva virginitate rapi.
<ov. her. 16.163>	Da modo te, quae sit Paridis constantia, nosces;
<ov. her. 16.164>	Flamma rogi flammas finiet una meas.
<ov. her. 16.165>	Praeposui regnis ego te, quae maxima quondam
<ov. her. 16.166>	Pollicita est nobis nupta sororque Iovis;
<ov. her. 16.167>	Dumque tuo possem circumdare bracchia collo,
<ov. her. 16.168>	Contempta est virtus Pallade dante mihi.
<ov. her. 16.169>	Nec piget, aut umquam stulte legisse videbor;
<ov. her. 16.170>	Permanet in voto mens mea firma suo.
<ov. her. 16.171>	Spem modo ne nostram fieri patiare caducam,
<ov. her. 16.172>	Deprecor, o tanto digna labore peti! 
<ov. her. 16.173>	Non ego coniugium generosae degener opto,
<ov. her. 16.174>	Nec mea, crede mihi, turpiter uxor eris.
<ov. her. 16.175>	Pliada, si quaeres, in nostra gente Iovemque
<ov. her. 16.176>	Invenies, medios ut taceamus avos;
<ov. her. 16.177>	Regna parens Asiae, qua nulla beatior ora est,
<ov. her. 16.178>	Finibus inmensis vix obeunda, tenet.
<ov. her. 16.179>	Innumeras urbes atque aurea tecta videbis,
<ov. her. 16.180>	Quaeque suos dicas templa decere deos.
<ov. her. 16.181>	Ilion adspicies firmataque turribus altis
<ov. her. 16.182>	Moenia, Phoebeae structa canore lyrae.
<ov. her. 16.183>	Quid tibi de turba narrem numeroque virorum?
<ov. her. 16.184>	Vix populum tellus sustinet illa suum.
<ov. her. 16.185>	Occurrent denso tibi Troades agmine matres,
<ov. her. 16.186>	Nec capient Phrygias atria nostra nurus.
<ov. her. 16.187>	O quotiens dices: 'quam pauper Achaia nostra est!'
<ov. her. 16.188>	Una domus quaevis urbis habebit opes.
<ov. her. 16.189>	Nec mihi fas fuerit Sparten contemnere vestram;
<ov. her. 16.190>	In qua tu nata es, terra beata mihi est.
<ov. her. 16.191>	Parca sed est Sparte, tu cultu divite digna;
<ov. her. 16.192>	Ad talem formam non facit iste locus.
<ov. her. 16.193>	Hanc faciem largis sine fine paratibus uti
<ov. her. 16.194>	Deliciisque decet luxuriare novis.
<ov. her. 16.195>	Cum videas cultus nostra de gente virorum,
<ov. her. 16.196>	Qualem Dardanias credis habere nurus?
<ov. her. 16.197>	Da modo te facilem, nec dedignare maritum,
<ov. her. 16.198>	Rure Therapnaeo nata puella, Phrygem.
<ov. her. 16.199>	Phryx erat et nostro genitus de sanguine, qui nunc
<ov. her. 16.200>	Cum dis potando nectare miscet aquas. 
<ov. her. 16.201>	Phryx erat Aurorae coniunx, tamen abstulit illum
<ov. her. 16.202>	Extremum noctis quae dea finit iter.
<ov. her. 16.203>	Phryx etiam Anchises, volucrum cui mater Amorum
<ov. her. 16.204>	Gaudet in Idaeis concubuisse iugis.
<ov. her. 16.205>	Nec, puto, conlatis forma Menelaus et annis
<ov. her. 16.206>	Iudice te nobis anteferendus erit.
<ov. her. 16.207>	Non dabimus certe socerum tibi clara fugantem
<ov. her. 16.208>	Lumina, qui trepidos a dape vertat equos;
<ov. her. 16.209>	Nec Priamo pater est soceri de caede cruentus
<ov. her. 16.210>	Et qui Myrtoas crimine signat aquas;
<ov. her. 16.211>	Nec proavo Stygia nostro captantur in unda
<ov. her. 16.212>	Poma, nec in mediis quaeritur umor aquis.
<ov. her. 16.213>	Quid tamen hoc refert, si te tenet ortus ab illis,
<ov. her. 16.214>	Cogitur huic domui Iuppiter esse socer?
<ov. her. 16.215>	Heu facinus! totis indignus noctibus ille
<ov. her. 16.216>	Te tenet, amplexu perfruiturque tuo;
<ov. her. 16.217>	At mihi conspiceris posita vix denique mensa,
<ov. her. 16.218>	Multaque quae laedant hoc quoque tempus habet.
<ov. her. 16.219>	Hostibus eveniant convivia talia nostris,
<ov. her. 16.220>	Experior posito qualia saepe mero!
<ov. her. 16.221>	Paenitet hospitii, cum me spectante lacertos
<ov. her. 16.222>	Inponit collo rusticus iste tuo.
<ov. her. 16.223>	Rumpor et invidia --- quid enim non omnia narrem? --- 
<ov. her. 16.224>	Membra superiecta cum tua veste fovet.
<ov. her. 16.225>	Oscula cum vero coram non dura daretis,
<ov. her. 16.226>	Ante oculos posui pocula sumpta meos;
<ov. her. 16.227>	Lumina demitto cum te tenet artius ille,
<ov. her. 16.228>	Crescit et invito lentus in ore cibus. 
<ov. her. 16.229>	Saepe dedi gemitus; et te --- lasciva! --- notavi
<ov. her. 16.230>	In gemitu risum non tenuisse meo.
<ov. her. 16.231>	Saepe mero volui flammam compescere, at illa
<ov. her. 16.232>	Crevit, et ebrietas ignis in igne fuit,
<ov. her. 16.233>	Multaque ne videam, versa cervice recumbo;
<ov. her. 16.234>	Sed revocas oculos protinus ipsa meos.
<ov. her. 16.235>	Quid faciam, dubito; dolor est meus illa videre,
<ov. her. 16.236>	Sed dolor a facie maior abesse tua.
<ov. her. 16.237>	Qua licet et possum, luctor celare furorem;
<ov. her. 16.238>	Sed tamen apparet dissimulatus amor.
<ov. her. 16.239>	Nec tibi verba damus; sentis mea vulnera, sentis!
<ov. her. 16.240>	Atque utinam soli sint ea nota tibi!
<ov. her. 16.241>	A, quotiens lacrimis venientibus ora reflexi,
<ov. her. 16.242>	Ne causam fletus quaereret ille mei!
<ov. her. 16.243>	A, quotiens aliquem narravi potus amorem,
<ov. her. 16.244>	Ad vulnus referens singula verba meum,
<ov. her. 16.245>	Indiciumque mei ficto sub nomine feci!
<ov. her. 16.246>	Ille ego, si nescis, verus amator eram.
<ov. her. 16.247>	Quin etiam, ut possem verbis petulantius uti,
<ov. her. 16.248>	Non semel ebrietas est simulata mihi.
<ov. her. 16.249>	Prodita sunt, memini, tunica tua pectora laxa
<ov. her. 16.250>	Atque oculis aditum nuda dedere meis --- 
<ov. her. 16.251>	Pectora vel puris nivibus vel lacte tuamve
<ov. her. 16.252>	Complexo matrem candidiora Iove.
<ov. her. 16.253>	Dum stupeo visis --- nam pocula forte tenebam --- 
<ov. her. 16.254>	Tortilis a digitis excidit ansa meis.
<ov. her. 16.255>	Oscula si natae dederas, ego protinus illa
<ov. her. 16.256>	Hermiones tenero laetus ab ore tuli. 
<ov. her. 16.257>	Et modo cantabam veteres resupinus amores,
<ov. her. 16.258>	Et modo per nutum signa tegenda dabam.
<ov. her. 16.259>	Et comitum primas, Clymenen Aethramque, tuarum
<ov. her. 16.260>	Ausus sum blandis nuper adire sonis,
<ov. her. 16.261>	Quae mihi non aliud, quam formidare, locutae
<ov. her. 16.262>	Orantis medias deseruere preces.
<ov. her. 16.263>	Di facerent, pretium magni certaminis esses,
<ov. her. 16.264>	Teque suo posset victor habere toro! --- 
<ov. her. 16.265>	Ut tulit Hippomenes Schoeneida praemia cursus,
<ov. her. 16.266>	Venit ut in Phrygios Hippodamia sinus,
<ov. her. 16.267>	Ut ferus Alcides Acheloia cornua fregit,
<ov. her. 16.268>	Dum petit amplexus, Deianira, tuos.
<ov. her. 16.269>	Nostra per has leges audacia fortiter isset,
<ov. her. 16.270>	Teque mei scires esse laboris opus.
<ov. her. 16.271>	Nunc mihi nil superest nisi te, formosa, precari,
<ov. her. 16.272>	Amplectique tuos, si patiare, pedes.
<ov. her. 16.273>	O decus, o praesens geminorum gloria fratrum,
<ov. her. 16.274>	O Iove digna viro, ni Iove nata fores,
<ov. her. 16.275>	Aut ego Sigeos repetam te coniuge portus,
<ov. her. 16.276>	Aut hic Taenaria contegar exul humo!
<ov. her. 16.277>	Non mea sunt summa leviter destricta sagitta
<ov. her. 16.278>	Pectora; descendit vulnus ad ossa meum!
<ov. her. 16.279>	Hoc mihi --- nam repeto --- fore, ut a caeleste sagitta
<ov. her. 16.280>	Figar, erat verax vaticinata soror.
<ov. her. 16.281>	Parce datum fatis, Helene, contemnere amorem --- 
<ov. her. 16.282>	Sic habeas faciles in tua vota deos!
<ov. her. 16.283>	Multa quidem subeunt; sed coram ut plura loquamur,
<ov. her. 16.284>	Excipe me lecto nocte silente tuo. 
<ov. her. 16.285>	An pudet et metuis Venerem temerare maritam
<ov. her. 16.286>	Castaque legitimi fallere iura tori?
<ov. her. 16.287>	A, nimium simplex Helene, ne rustica dicam,
<ov. her. 16.288>	Hanc faciem culpa posse carere putas?
<ov. her. 16.289>	Aut faciem mutes aut sis non dura, necesse est;
<ov. her. 16.290>	Lis est cum forma magna pudicitiae.
<ov. her. 16.291>	Iuppiter his gaudet, gaudet Venus aurea furtis;
<ov. her. 16.292>	Haec tibi nempe patrem furta dedere Iovem.
<ov. her. 16.293>	Vix fieri, si sunt vires in semine morum,
<ov. her. 16.294>	Et Iovis et Ledae filia casta potest.
<ov. her. 16.295>	Casta tamen tum sis, cum te mea Troia tenebit,
<ov. her. 16.296>	Et tua sim, quaeso, crimina solus ego.
<ov. her. 16.297>	Nunc ea peccemus quae corriget hora iugalis,
<ov. her. 16.298>	Si modo promisit non mihi vana Venus!
<ov. her. 16.299>	Ipse tibi hoc suadet rebus, non voce, maritus,
<ov. her. 16.300>	Neve sui furtis hospitis obstet, abest.
<ov. her. 16.301>	Non habuit tempus, quo Cresia regna videret,
<ov. her. 16.302>	Aptius --- o mira calliditate virum!
<ov. her. 16.303>	'Res, et ut Idaei mando tibi,' dixit iturus,
<ov. her. 16.304>	'Curam pro nobis hospitis, uxor, agas.'
<ov. her. 16.305>	Neclegis absentis, testor, mandata mariti!
<ov. her. 16.306>	Cura tibi non est hospitis ulla tui.
<ov. her. 16.307>	Huncine tu speras, hominem sine pectore, dotes
<ov. her. 16.308>	Posse satis formae, Tyndari, nosse tuae?
<ov. her. 16.309>	Falleris --- ignorat; nec, si bona magna putaret,
<ov. her. 16.310>	Quae tenet, externo crederet illa viro.
<ov. her. 16.311>	Ut te nec mea vox nec te meus incitet ardor,
<ov. her. 16.312>	Cogimur ipsius commoditate frui --- 
<ov. her. 16.313>	Aut erimus stulti, sic ut superemus et ipsum,
<ov. her. 16.314>	Si tam securum tempus abibit iners. 
<ov. her. 16.315>	Paene suis ad te manibus deducit amantem;
<ov. her. 16.316>	Utere mandantis simplicitate viri!
<ov. her. 16.317>	Sola iaces viduo tam longa nocte cubili;
<ov. her. 16.318>	In viduo iaceo solus et ipse toro.
<ov. her. 16.319>	Te mihi meque tibi communia gaudia iungant;
<ov. her. 16.320>	Candidior medio nox erit illa die.
<ov. her. 16.321>	Tunc ego iurabo quaevis tibi numina meque
<ov. her. 16.322>	Adstringam verbis in sacra vestra meis;
<ov. her. 16.323>	Tunc ego, si non est fallax fiducia nostri,
<ov. her. 16.324>	Efficiam praesens, ut mea regna petas.
<ov. her. 16.325>	Si pudet et metuis ne me videare secuta,
<ov. her. 16.326>	Ipse reus sine te criminis huius ero;
<ov. her. 16.327>	Nam sequar Aegidae factum fratrumque tuorum.
<ov. her. 16.328>	Exemplo tangi non propiore potes.
<ov. her. 16.329>	Te rapuit Theseus, geminas Leucippidas illi;
<ov. her. 16.330>	Quartus in exemplis adnumerabor ego.
<ov. her. 16.331>	Troica classis adest armis instructa virisque;
<ov. her. 16.332>	Iam facient celeres remus et aura vias.
<ov. her. 16.333>	Ibis Dardanias ingens regina per urbes,
<ov. her. 16.334>	Teque novam credet vulgus adesse deam,
<ov. her. 16.335>	Quaque feres gressus, adolebunt cinnama flammae,
<ov. her. 16.336>	Caesaque sanguineam victima planget humum.
<ov. her. 16.337>	Dona pater fratresque et cum genetrice sorores
<ov. her. 16.338>	Iliadesque omnes totaque Troia dabit.
<ov. her. 16.339>	Ei mihi! pars a me vix dicitur ulla futuri.
<ov. her. 16.340>	Plura feres, quam quae littera nostra refert.
<ov. her. 16.341>	Nec tu rapta time, ne nos fera bella sequantur,
<ov. her. 16.342>	Concitet et vires Graecia magna suas. 
<ov. her. 16.343>	Tot prius abductis ecqua est repetita per arma?
<ov. her. 16.344>	Crede mihi, vanos res habet ista metus.
<ov. her. 16.345>	Nomine ceperunt Aquilonis Erechthida Thraces,
<ov. her. 16.346>	Et tuta a bello Bistonis ora fuit;
<ov. her. 16.347>	Phasida puppe nova vexit Pagasaeus Iason,
<ov. her. 16.348>	Laesa neque est Colcha Thessala terra manu.
<ov. her. 16.349>	Te quoque qui rapuit, rapuit Minoida Theseus;
<ov. her. 16.350>	Nulla tamen Minos Cretas ad arma vocat.
<ov. her. 16.351>	Terror in his ipso maior solet esse periclo,
<ov. her. 16.352>	Quaeque timere licet, pertimuisse pudet.
<ov. her. 16.353>	Finge tamen, si vis, ingens consurgere bellum --- 
<ov. her. 16.354>	Et mihi sunt vires, et mea tela nocent.
<ov. her. 16.355>	Nec minor est Asiae quam vestrae copia terrae;
<ov. her. 16.356>	Illa viris dives, dives abundat equis.
<ov. her. 16.357>	Nec plus Atrides animi Menelaus habebit
<ov. her. 16.358>	Quam Paris aut armis anteferendus erit.
<ov. her. 16.359>	Paene puer caesis abducta armenta recepi,
<ov. her. 16.360>	Hostibus et causam nominis inde tuli;
<ov. her. 16.361>	Paene puer iuvenes vario certamine vici,
<ov. her. 16.362>	In quibus Ilioneus Deiphobusque fuit;
<ov. her. 16.363>	Neve putes, non me nisi comminus esse timendum,
<ov. her. 16.364>	Figitur in iusso nostra sagitta loco.
<ov. her. 16.365>	Num potes haec illi primae dare facta iuventae?
<ov. her. 16.366>	Instruere Atriden num potes arte mea?
<ov. her. 16.367>	Omnia si dederis, numquid dabis Hectora fratrem?
<ov. her. 16.368>	Unus is innumeri militis instar erit!
<ov. her. 16.369>	Quid valeam nescis, et te mea robora fallunt;
<ov. her. 16.370>	Ignoras, cui sis nupta futura viro. 
<ov. her. 16.371>	Aut igitur nullo belli repetere tumultu,
<ov. her. 16.372>	Aut cedent Marti Dorica castra meo.
<ov. her. 16.373>	Nec tamen indigner pro tanta sumere ferrum
<ov. her. 16.374>	Coniuge. certamen praemia magna movent.
<ov. her. 16.375>	Tu quoque, si de te totus contenderit orbis,
<ov. her. 16.376>	Nomen ab aeterna posteritate feres
<ov. her. 16.377>	Spe modo non timida dis hinc egressa secundis;
<ov. her. 16.378>	Exige cum plena munera pacta fide.

<ov. her. 17.1>	Nunc oculos tua cum violarit epistula nostros,
<ov. her. 17.2>	Non rescribendi gloria visa levis.
<ov. her. 17.3>	Ausus es hospitii temeratis advena sacris
<ov. her. 17.4>	Legitimam nuptae sollicitare fidem!
<ov. her. 17.5>	Scilicet idcirco ventosa per aequora vectum
<ov. her. 17.6>	Excepit portu Taenaris ora suo,
<ov. her. 17.7>	Nec tibi, diversa quamvis e gente venires,
<ov. her. 17.8>	Oppositas habuit regia nostra fores,
<ov. her. 17.9>	Esset ut officii merces iniuria tanti!
<ov. her. 17.10>	Qui sic intrabas, hospes an hostis eras?
<ov. her. 17.11>	Nec dubito, quin haec, cum sit tam iusta, vocetur
<ov. her. 17.12>	Rustica iudicio nostra querela tuo.
<ov. her. 17.13>	Rustica sim sane, dum non oblita pudoris,
<ov. her. 17.14>	Dumque tenor vitae sit sine labe meae.
<ov. her. 17.15>	Si non est ficto tristis mihi vultus in ore,
<ov. her. 17.16>	Nec sedeo duris torva superciliis,
<ov. her. 17.17>	Fama tamen clara est, et adhuc sine crimine vixi,
<ov. her. 17.18>	Et laudem de me nullus adulter habet. 
<ov. her. 17.19>	Quo magis admiror, quae sit fiducia coepti,
<ov. her. 17.20>	Spemque tori dederit quae tibi causa mei.
<ov. her. 17.21>	An, quia vim nobis Neptunius attulit heros,
<ov. her. 17.22>	Rapta semel videor bis quoque digna rapi?
<ov. her. 17.23>	Crimen erat nostrum, si delenita fuissem;
<ov. her. 17.24>	Cum sim rapta, meum quid nisi nolle fuit?
<ov. her. 17.25>	Non tamen e facto fructum tulit ille petitum;
<ov. her. 17.26>	Excepto redii passa timore nihil.
<ov. her. 17.27>	Oscula luctanti tantummodo pauca protervus
<ov. her. 17.28>	Abstulit; ulterius nil habet ille mei.
<ov. her. 17.29>	Quae tua nequitia est, non his contenta fuisset --- 
<ov. her. 17.30>	Di melius! similis non fuit ille tui.
<ov. her. 17.31>	Reddidit intactam, minuitque modestia crimen,
<ov. her. 17.32>	Et iuvenem facti paenituisse patet;
<ov. her. 17.33>	Thesea paenituit, Paris ut succederet illi,
<ov. her. 17.34>	Ne quando nomen non sit in ore meum?
<ov. her. 17.35>	Nec tamen irascor --- quis enim succenset amanti? --- 
<ov. her. 17.36>	Si modo, quem praefers, non simulatur amor.
<ov. her. 17.37>	Hoc quoque enim dubito --- non quod fiducia desit,
<ov. her. 17.38>	Aut mea sit facies non bene nota mihi;
<ov. her. 17.39>	Sed quia credulitas damno solet esse puellis,
<ov. her. 17.40>	Verbaque dicuntur vestra carere fide.
<ov. her. 17.41>	At peccant aliae, matronaque rara pudica est.
<ov. her. 17.42>	Quis prohibet raris nomen inesse meum?
<ov. her. 17.43>	Nam mea quod visa est tibi mater idonea, cuius
<ov. her. 17.44>	Exemplo flecti me quoque posse putes,
<ov. her. 17.45>	Matris in admisso falsa sub imagine lusae
<ov. her. 17.46>	Error inest; pluma tectus adulter erat.
<ov. her. 17.47>	Nil ego, si peccem, possum nescisse, nec ullus
<ov. her. 17.48>	Error qui facti crimen obumbret erit. 
<ov. her. 17.49>	Illa bene erravit vitiumque auctore redemit.
<ov. her. 17.50>	Felix in culpa quo Iove dicar ego?
<ov. her. 17.51>	Sed genus et proavos et regia nomina iactas.
<ov. her. 17.52>	Clara satis domus haec nobilitate sua est.
<ov. her. 17.53>	Iuppiter ut soceri proavus taceatur et omne
<ov. her. 17.54>	Tantalidae Pelopis Tyndareique decus,
<ov. her. 17.55>	Dat mihi Leda Iovem cygno decepta parentem,
<ov. her. 17.56>	Quae falsam gremio credula fovit avem.
<ov. her. 17.57>	I nunc et Phrygiae late primordia gentis
<ov. her. 17.58>	Cumque suo Priamum Laumedonte refer!
<ov. her. 17.59>	Quos ego suspicio; sed qui tibi gloria magna est
<ov. her. 17.60>	Quintus, is a nostro nomine primus erit.
<ov. her. 17.61>	Sceptra tuae quamvis rear esse potentia terrae,
<ov. her. 17.62>	Non tamen haec illis esse minora puto.
<ov. her. 17.63>	Si iam divitiis locus hic numeroque virorum
<ov. her. 17.64>	Vincitur, at certe barbara terra tua est.
<ov. her. 17.65>	Munera tanta quidem promittit epistula dives
<ov. her. 17.66>	Ut possint ipsas illa movere deas;
<ov. her. 17.67>	Sed si iam vellem fines transire pudoris,
<ov. her. 17.68>	Tu melior culpae causa futurus eras.
<ov. her. 17.69>	Aut ego perpetuo famam sine labe tenebo,
<ov. her. 17.70>	Aut ego te potius quam tua dona sequar;
<ov. her. 17.71>	Utque ea non sperno, sic acceptissima semper
<ov. her. 17.72>	Munera sunt, auctor quae pretiosa facit.
<ov. her. 17.73>	Plus multo est, quod amas, quod sum tibi causa laboris,
<ov. her. 17.74>	Quod per tam longas spes tua venit aquas. 
<ov. her. 17.75>	Illa quoque, adposita quae nunc facis, inprobe, mensa,
<ov. her. 17.76>	Quamvis experiar dissimulare, noto --- 
<ov. her. 17.77>	Cum modo me spectas oculis, lascive, protervis,
<ov. her. 17.78>	Quos vix instantes lumina nostra ferunt,
<ov. her. 17.79>	Et modo suspiras, modo pocula proxima nobis
<ov. her. 17.80>	Sumis, quaque bibi, tu quoque parte bibis.
<ov. her. 17.81>	A, quotiens digitis, quotiens ego tecta notavi
<ov. her. 17.82>	Signa supercilio paene loquente dari!
<ov. her. 17.83>	Et saepe extimui ne vir meus illa videret,
<ov. her. 17.84>	Non satis occultis erubuique notis!
<ov. her. 17.85>	Saepe vel exiguo vel nullo murmure dixi:
<ov. her. 17.86>	'Nil pudet hunc.' nec vox haec mea falsa fuit.
<ov. her. 17.87>	Orbe quoque in mensae legi sub nomine nostro,
<ov. her. 17.88>	Quod deducta mero littera fecit, amo.
<ov. her. 17.89>	Credere me tamen hoc oculo renuente negavi --- 
<ov. her. 17.90>	Ei mihi, iam didici sic ego posse loqui!
<ov. her. 17.91>	His ego blanditiis, si peccatura fuissem,
<ov. her. 17.92>	Flecterer; his poterant pectora nostra capi.
<ov. her. 17.93>	Est quoque, confiteor, facies tibi rara, potestque
<ov. her. 17.94>	Velle sub amplexus ire puella tuos;
<ov. her. 17.95>	Altera vel potius felix sine crimine fiat,
<ov. her. 17.96>	Quam cadat externo noster amore pudor.
<ov. her. 17.97>	Disce modo exemplo formosis posse carere;
<ov. her. 17.98>	Est virtus placitis abstinuisse bonis.
<ov. her. 17.99>	Quam multos credis iuvenes optare quod optas,
<ov. her. 17.100>	Qui sapiant? oculos an Paris unus habes?
<ov. her. 17.101>	Non tu plus cernis, sed plus temerarius audes:
<ov. her. 17.102>	Nec tibi plus cordis, sed nimis oris, adest. 
<ov. her. 17.103>	Tunc ego te vellem celeri venisse carina,
<ov. her. 17.104>	Cum mea virginitas mille petita procis;
<ov. her. 17.105>	Si te vidissem, primus de mille fuisses.
<ov. her. 17.106>	Iudicio veniam vir dabit ipse meo.
<ov. her. 17.107>	Ad possessa venis praeceptaque gaudia, serus;
<ov. her. 17.108>	Spes tua lenta fuit; quod petis, alter habet.
<ov. her. 17.109>	Ut tamen optarim fieri tua Troica coniunx,
<ov. her. 17.110>	Invitam sic me nec Menelaus habet.
<ov. her. 17.111>	Desine molle, precor, verbis convellere pectus,
<ov. her. 17.112>	Neve mihi, quam te dicis amare, noce;
<ov. her. 17.113>	Sed sine quam tribuit sortem fortuna tueri,
<ov. her. 17.114>	Nec spolium nostri turpe pudoris ave!
<ov. her. 17.115>	At Venus hoc pacta est, et in altae vallibus Idae
<ov. her. 17.116>	Tres tibi se nudas exhibuere deae,
<ov. her. 17.117>	Unaque cum regnum, belli daret altera laudem,
<ov. her. 17.118>	'Tyndaridis coniunx,' tertia dixit, 'eris!'
<ov. her. 17.119>	Credere vix equidem caelestia corpora possum
<ov. her. 17.120>	Arbitrio formam supposuisse tuo,
<ov. her. 17.121>	Utque sit hoc verum, certe pars altera ficta est,
<ov. her. 17.122>	Iudicii pretium qua data dicor ego.
<ov. her. 17.123>	Non est tanta mihi fiducia corporis, ut me
<ov. her. 17.124>	Maxima teste dea dona fuisse putem.
<ov. her. 17.125>	Contenta est oculis hominum mea forma probari;
<ov. her. 17.126>	Laudatrix Venus est invidiosa mihi.
<ov. her. 17.127>	Sed nihil infirmo; faveo quoque laudibus istis --- 
<ov. her. 17.128>	Nam, mens, vox quare, quod cupit esse, neget?
<ov. her. 17.129>	Nec tu succense, nimium mihi creditus aegre;
<ov. her. 17.130>	Tarda solet magnis rebus inesse fides. 
<ov. her. 17.131>	Prima mea est igitur Veneri placuisse voluptas;
<ov. her. 17.132>	Proxima, me visam praemia summa tibi,
<ov. her. 17.133>	Nec te Palladios nec te Iunonis honores
<ov. her. 17.134>	Auditis Helenae praeposuisse bonis.
<ov. her. 17.135>	Ergo ego sum virtus, ego sum tibi nobile regnum!
<ov. her. 17.136>	Ferrea sim, si non hoc ego pectus amem.
<ov. her. 17.137>	Ferrea, crede mihi, non sum; sed amare repugno
<ov. her. 17.138>	Illum, quem fieri vix puto posse meum.
<ov. her. 17.139>	Quid bibulum curvo proscindere litus aratro,
<ov. her. 17.140>	Spemque sequi coner quam locus ipse negat?
<ov. her. 17.141>	Sum rudis ad Veneris furtum, nullaque fidelem --- 
<ov. her. 17.142>	Di mihi sunt testes --- lusimus arte virum.
<ov. her. 17.143>	Nunc quoque, quod tacito mando mea verba libello,
<ov. her. 17.144>	Fungitur officio littera nostra novo.
<ov. her. 17.145>	Felices, quibus usus adest! ego nescia rerum
<ov. her. 17.146>	Difficilem culpae suspicor esse viam.
<ov. her. 17.147>	Ipse malo metus est; iam nunc confundor, et omnes
<ov. her. 17.148>	In nostris oculos vultibus esse reor.
<ov. her. 17.149>	Nec reor hoc falso; sensi mala murmura vulgi,
<ov. her. 17.150>	Et quasdam voces rettulit Aethra mihi.
<ov. her. 17.151>	At tu dissimula, nisi si desistere mavis!
<ov. her. 17.152>	Sed cur desistas? dissimulare potes.
<ov. her. 17.153>	Lude, sed occulte! maior, non maxima, nobis
<ov. her. 17.154>	Est data libertas, quod Menelaus abest.
<ov. her. 17.155>	Ille quidem procul est, ita re cogente, profectus;
<ov. her. 17.156>	Magna fuit subitae iustaque causa viae --- 
<ov. her. 17.157>	Aut mihi sic visum est. ego, cum dubitaret an iret,
<ov. her. 17.158>	'Quam primum,' dixi, 'fac rediturus eas!'
<ov. her. 17.159>	Omine laetatus dedit oscula, 'res' que 'domusque
<ov. her. 17.160>	Et tibi sit curae Troicus hospes,' ait. 
<ov. her. 17.161>	Vix tenui risum, quem dum conpescere luctor,
<ov. her. 17.162>	Nil illi potui dicere praeter 'erit.'
<ov. her. 17.163>	Vela quidem Creten ventis dedit ille secundis;
<ov. her. 17.164>	Sed tu non ideo cuncta licere puta!
<ov. her. 17.165>	Sic meus hinc vir abest ut me custodiat absens --- 
<ov. her. 17.166>	An nescis longas regibus esse manus?
<ov. her. 17.167>	Forma quoque est oneri; nam quo constantius ore
<ov. her. 17.168>	Laudamur vestro, iustius ille timet.
<ov. her. 17.169>	Quae iuvat, ut nunc est, eadem mihi gloria damno est,
<ov. her. 17.170>	Et melius famae verba dedisse fuit.
<ov. her. 17.171>	Nec, quod abest hic me tecum, mirare, relicta;
<ov. her. 17.172>	Moribus et vitae credidit ille meae.
<ov. her. 17.173>	De facie metuit, vitae confidit, et illum
<ov. her. 17.174>	Securum probitas, forma timere facit.
<ov. her. 17.175>	Tempora ne pereant ultro data praecipis, utque
<ov. her. 17.176>	Simplicis utamur commoditate viri.
<ov. her. 17.177>	Et libet et timeo, nec adhuc exacta voluntas
<ov. her. 17.178>	Est satis; in dubio pectora nostra labant.
<ov. her. 17.179>	Et vir abest nobis, et tu sine coniuge dormis,
<ov. her. 17.180>	Inque vicem tua me, te mea forma capit;
<ov. her. 17.181>	Et longae noctes, et iam sermone coimus,
<ov. her. 17.182>	Et tu, me miseram! blandus, et una domus.
<ov. her. 17.183>	Et peream, si non invitant omnia culpam;
<ov. her. 17.184>	Nescio quo tardor sed tamen ipsa metu!
<ov. her. 17.185>	Quod male persuades, utinam bene cogere posses!
<ov. her. 17.186>	Vi mea rusticitas excutienda fuit. 
<ov. her. 17.187>	Utilis interdum est ipsis iniuria passis.
<ov. her. 17.188>	Sic certe felix esse coacta forem.
<ov. her. 17.189>	Dum novus est, potius coepto pugnemus amori!
<ov. her. 17.190>	Flamma recens parva sparsa residit aqua.
<ov. her. 17.191>	Certus in hospitibus non est amor; errat, ut ipsi,
<ov. her. 17.192>	Cumque nihil speres firmius esse, fugit.
<ov. her. 17.193>	Hypsipyle testis, testis Minoia virgo est,
<ov. her. 17.194>	In non exhibitis utraque lusa toris.
<ov. her. 17.195>	Tu quoque dilectam multos, infide, per annos
<ov. her. 17.196>	Diceris Oenonen destituisse tuam.
<ov. her. 17.197>	Nec tamen ipse negas; et nobis omnia de te
<ov. her. 17.198>	Quaerere, si nescis, maxima cura fuit.
<ov. her. 17.199>	Adde, quod, ut cupias constans in amore manere,
<ov. her. 17.200>	Non potes. expediunt iam tua vela Phryges;
<ov. her. 17.201>	Dum loqueris mecum, dum nox sperata paratur,
<ov. her. 17.202>	Qui ferat in patriam, iam tibi ventus erit.
<ov. her. 17.203>	Cursibus in mediis novitatis plena relinques
<ov. her. 17.204>	Gaudia; cum ventis noster abibit amor.
<ov. her. 17.205>	An sequar, ut suades, laudataque Pergama visam
<ov. her. 17.206>	Pronurus et magni Laumedontis ero?
<ov. her. 17.207>	Non ita contemno volucris praeconia famae,
<ov. her. 17.208>	Ut probris terras inpleat illa meis.
<ov. her. 17.209>	Quid de me poterit Sparte, quid Achaia tota,
<ov. her. 17.210>	Quid gentes Asiae, quid tua Troia loqui?
<ov. her. 17.211>	Quid Priamus de me, Priami quid sentiet uxor,
<ov. her. 17.212>	Totque tui fratres Dardanidesque nurus?
<ov. her. 17.213>	Tu quoque, qui poteris fore me sperare fidelem,
<ov. her. 17.214>	Et non exemplis anxius esse tuis? 
<ov. her. 17.215>	Quicumque Iliacos intraverit advena portus,
<ov. her. 17.216>	Is tibi solliciti causa timoris erit.
<ov. her. 17.217>	Ipse mihi quotiens iratus 'adultera!' dices,
<ov. her. 17.218>	Oblitus nostro crimen inesse tuum!
<ov. her. 17.219>	Delicti fies idem reprehensor et auctor.
<ov. her. 17.220>	Terra, precor, vultus obruat ante meos!
<ov. her. 17.221>	At fruar Iliacis opibus cultuque beato,
<ov. her. 17.222>	Donaque promissis uberiora feram;
<ov. her. 17.223>	Purpura nempe mihi pretiosaque texta dabuntur,
<ov. her. 17.224>	Congestoque auri pondere dives ero!
<ov. her. 17.225>	Da veniam fassae --- non sunt tua munera tanti;
<ov. her. 17.226>	Nescio quo tellus me tenet ista modo.
<ov. her. 17.227>	Quis mihi, si laedar, Phrygiis succurret in oris?
<ov. her. 17.228>	Unde petam fratres, unde parentis opem?
<ov. her. 17.229>	Omnia Medeae fallax promisit Iason --- 
<ov. her. 17.230>	Pulsa est Aesonia num minus illa domo?
<ov. her. 17.231>	Non erat Aeetes, ad quem despecta rediret,
<ov. her. 17.232>	Non Idyia parens Chalciopeve soror.
<ov. her. 17.233>	Tale nihil timeo --- sed nec Medea timebat!
<ov. her. 17.234>	Fallitur augurio spes bona saepe suo.
<ov. her. 17.235>	Omnibus invenies, quae nunc iactantur in alto,
<ov. her. 17.236>	Navibus a portu lene fuisse fretum.
<ov. her. 17.237>	Fax quoque me terret, quam se peperisse cruentam
<ov. her. 17.238>	Ante diem partus est tua visa parens;
<ov. her. 17.239>	Et vatum timeo monitus, quos igne Pelasgo
<ov. her. 17.240>	Ilion arsurum praemonuisse ferunt.
<ov. her. 17.241>	Utque favet Cytherea tibi, quia vicit habetque
<ov. her. 17.242>	Parta per arbitrium bina tropaea tuum,
<ov. her. 17.243>	Sic illas vereor, quae, si tua gloria vera est,
<ov. her. 17.244>	Iudice te causam non tenuere duae; 
<ov. her. 17.245>	Nec dubito, quin, te si prosequar, arma parentur.
<ov. her. 17.246>	Ibit per gladios, ei mihi! noster amor.
<ov. her. 17.247>	An fera Centauris indicere bella coegit
<ov. her. 17.248>	Atracis Haemonios Hippodamia viros --- 
<ov. her. 17.249>	Tu fore tam iusta lentum Menelaon in ira
<ov. her. 17.250>	Et geminos fratres Tyndareumque putas?
<ov. her. 17.251>	Quod bene te iactes et fortia facta loquaris,
<ov. her. 17.252>	A verbis facies dissidet ista tuis.
<ov. her. 17.253>	Apta magis Veneri, quam sunt tua corpora Marti.
<ov. her. 17.254>	Bella gerant fortes, tu, Pari, semper ama!
<ov. her. 17.255>	Hectora, quem laudas, pro te pugnare iubeto;
<ov. her. 17.256>	Militia est operis altera digna tuis.
<ov. her. 17.257>	His ego, si saperem pauloque audacior essem,
<ov. her. 17.258>	Uterer; utetur, siqua puella sapit --- 
<ov. her. 17.259>	Aut ego deposito sapiam fortasse pudore
<ov. her. 17.260>	Et dabo cunctatas tempore victa manus.
<ov. her. 17.261>	Quod petis, ut furtim praesentes ista loquamur,
<ov. her. 17.262>	Scimus, quid captes conloquiumque voces;
<ov. her. 17.263>	Sed nimium properas, et adhuc tua messis in herba est.
<ov. her. 17.264>	Et mora sit voto forsan amica tuo.
<ov. her. 17.265>	Hactenus; arcanum furtivae conscia mentis
<ov. her. 17.266>	Littera iam lasso pollice sistat opus.
<ov. her. 17.267>	Cetera per socias Clymenen Aethramque loquamur,
<ov. her. 17.268>	Quae mihi sunt comites consiliumque duae. 

<ov. her. 18.1>	Mittit Abydenus, quam mallet ferre, salutem,
<ov. her. 18.2>	Si cadat unda maris, Sesti puella, tibi.
<ov. her. 18.3>	Si mihi di faciles, si sunt in amore secundi,
<ov. her. 18.4>	Invitis oculis haec mea verba leges.
<ov. her. 18.5>	Sed non sunt faciles; nam cur mea vota morantur
<ov. her. 18.6>	Currere me nota nec patiuntur aqua?
<ov. her. 18.7>	Ipsa vides caelum pice nigrius et freta ventis
<ov. her. 18.8>	Turbida perque cavas vix adeunda rates.
<ov. her. 18.9>	Unus, et hic audax, a quo tibi littera nostra
<ov. her. 18.10>	Redditur, e portu navita movit iter;
<ov. her. 18.11>	Adscensurus eram, nisi quod, cum vincula prorae
<ov. her. 18.12>	Solveret, in speculis omnis Abydos erat.
<ov. her. 18.13>	Non poteram celare meos, velut ante, parentes,
<ov. her. 18.14>	Quemque tegi volumus, non latuisset amor.
<ov. her. 18.15>	Protinus haec scribens, 'felix, i, littera!' dixi,
<ov. her. 18.16>	'Iam tibi formosam porriget illa manum.
<ov. her. 18.17>	Forsitan admotis etiam tangere labellis,
<ov. her. 18.18>	Rumpere dum niveo vincula dente volet.'
<ov. her. 18.19>	Talibus exiguo dictis mihi murmure verbis,
<ov. her. 18.20>	Cetera cum charta dextra locuta mea est.
<ov. her. 18.21>	At quanto mallem, quam scriberet, illa nataret,
<ov. her. 18.22>	Meque per adsuetas sedula ferret aquas!
<ov. her. 18.23>	Aptior illa quidem placido dare verbera ponto;
<ov. her. 18.24>	Est tamen et sensus apta ministra mei. 
<ov. her. 18.25>	Septima nox agitur, spatium mihi longius anno,
<ov. her. 18.26>	Sollicitum raucis ut mare fervet aquis.
<ov. her. 18.27>	His ego si vidi mulcentem pectora somnum
<ov. her. 18.28>	Noctibus, insani sit mora longa freti!
<ov. her. 18.29>	Rupe sedens aliqua specto tua litora tristis
<ov. her. 18.30>	Et, quo non possum corpore, mente feror.
<ov. her. 18.31>	Lumina quin etiam summa vigilantia turre
<ov. her. 18.32>	Aut videt aut acies nostra videre putat.
<ov. her. 18.33>	Ter mihi deposita est in sicca vestis harena;
<ov. her. 18.34>	Ter grave temptavi carpere nudus iter --- 
<ov. her. 18.35>	Obstitit inceptis tumidum iuvenalibus aequor,
<ov. her. 18.36>	Mersit et adversis ora natantis aquis.
<ov. her. 18.37>	At tu, de rapidis inmansuetissime ventis,
<ov. her. 18.38>	Quid mecum certa proelia mente geris?
<ov. her. 18.39>	In me, si nescis, Borea, non aequora, saevis!
<ov. her. 18.40>	Quid faceres, esset ni tibi notus amor?
<ov. her. 18.41>	Tam gelidus quod sis, num te tamen, inprobe, quondam
<ov. her. 18.42>	Ignibus Actaeis incaluisse negas?
<ov. her. 18.43>	Gaudia rapturo siquis tibi claudere vellet
<ov. her. 18.44>	Aerios aditus, quo paterere modo?
<ov. her. 18.45>	Parce, precor, facilemque move moderatius auram --- 
<ov. her. 18.46>	Imperet Hippotades sic tibi triste nihil!
<ov. her. 18.47>	Vana peto; precibusque meis obmurmurat ipse
<ov. her. 18.48>	Quasque quatit, nulla parte coercet aquas.
<ov. her. 18.49>	Nunc daret audaces utinam mihi Daedalus alas --- 
<ov. her. 18.50>	Icarium quamvis hinc prope litus abest!
<ov. her. 18.51>	Quidquid erit, patiar, liceat modo corpus in auras
<ov. her. 18.52>	Tollere, quod dubia saepe pependit aqua. 
<ov. her. 18.53>	Interea, dum cuncta negant ventique fretumque,
<ov. her. 18.54>	Mente agito furti tempora prima mei.
<ov. her. 18.55>	Nox erat incipiens --- namque est meminisse voluptas --- 
<ov. her. 18.56>	Cum foribus patriis egrediebar amans.
<ov. her. 18.57>	Nec mora, deposito pariter cum veste timore
<ov. her. 18.58>	Iactabam liquido bracchia lenta mari.
<ov. her. 18.59>	Luna fere tremulum praebebat lumen eunti
<ov. her. 18.60>	Ut comes in nostras officiosa vias.
<ov. her. 18.61>	Hanc ego suspiciens, 'faveas, dea candida,' dixi,
<ov. her. 18.62>	'Et subeant animo Latmia saxa tuo!
<ov. her. 18.63>	Non sinit Endymion te pectoris esse severi.
<ov. her. 18.64>	Flecte, precor, vultus ad mea furta tuos!
<ov. her. 18.65>	Tu dea mortalem caelo delapsa petebas;
<ov. her. 18.66>	Vera loqui liceat! --- quam sequor ipsa dea est.
<ov. her. 18.67>	Neu referam mores caelesti pectore dignos,
<ov. her. 18.68>	Forma nisi in veras non cadit illa deas.
<ov. her. 18.69>	A Veneris facie non est prior ulla tuaque;
<ov. her. 18.70>	Neve meis credas vocibus, ipsa vide!
<ov. her. 18.71>	Quantum, cum fulges radiis argentea puris,
<ov. her. 18.72>	Concedunt flammis sidera cuncta tuis,
<ov. her. 18.73>	Tanto formosis formosior omnibus illa est.
<ov. her. 18.74>	Si dubitas, caecum, Cynthia, lumen habes.'
<ov. her. 18.75>	Haec ego, vel certe non his diversa, locutus
<ov. her. 18.76>	Per mihi cedentes sponte ferebar aquas.
<ov. her. 18.77>	Unda repercussae radiabat imagine lunae,
<ov. her. 18.78>	Et nitor in tacita nocte diurnus erat;
<ov. her. 18.79>	Nullaque vox usquam, nullum veniebat ad aures
<ov. her. 18.80>	Praeter dimotae corpore murmur aquae.
<ov. her. 18.81>	Alcyones solae, memores Ceycis amati,
<ov. her. 18.82>	Nescio quid visae sunt mihi dulce queri. 
<ov. her. 18.83>	Iamque fatigatis umero sub utroque lacertis
<ov. her. 18.84>	Fortiter in summas erigor altus aquas.
<ov. her. 18.85>	Ut procul aspexi lumen, 'meus ignis in illo est:
<ov. her. 18.86>	Illa meum,' dixi, 'litora lumen habent!'
<ov. her. 18.87>	Et subito lassis vires rediere lacertis,
<ov. her. 18.88>	Visaque, quam fuerat, mollior unda mihi.
<ov. her. 18.89>	Frigora ne possim gelidi sentire profundi,
<ov. her. 18.90>	Qui calet in cupido pectore, praestat amor.
<ov. her. 18.91>	Quo magis accedo propioraque litora fiunt,
<ov. her. 18.92>	Quoque minus restat, plus libet ire mihi.
<ov. her. 18.93>	Cum vero possum cerni quoque, protinus addis
<ov. her. 18.94>	Spectatrix animos, ut valeamque facis.
<ov. her. 18.95>	Nunc etiam nando dominae placuisse laboro,
<ov. her. 18.96>	Atque oculis iacto bracchia nostra tuis.
<ov. her. 18.97>	Te tua vix prohibet nutrix descendere in altum --- 
<ov. her. 18.98>	Hoc quoque enim vidi, nec mihi verba dabam.
<ov. her. 18.99>	Nec tamen effecit, quamvis retinebat euntem,
<ov. her. 18.100>	Ne fieret prima pes tuus udus aqua.
<ov. her. 18.101>	Excipis amplexu feliciaque oscula iungis --- 
<ov. her. 18.102>	Oscula, di magni, trans mare digna peti! --- 
<ov. her. 18.103>	Eque tuis demptos umeris mihi tradis amictus,
<ov. her. 18.104>	Et madidam siccas aequoris imbre comam.
<ov. her. 18.105>	Cetera nox et nos et turris conscia novit,
<ov. her. 18.106>	Quodque mihi lumen per vada monstrat iter.
<ov. her. 18.107>	Non magis illius numerari gaudia noctis
<ov. her. 18.108>	Hellespontiaci quam maris alga potest;
<ov. her. 18.109>	Quo brevius spatium nobis ad furta dabatur,
<ov. her. 18.110>	Hoc magis est cautum, ne foret illud iners.
<ov. her. 18.111>	Iamque fugatura Tithoni coniuge noctem
<ov. her. 18.112>	Praevius Aurorae Lucifer ortus erat; 
<ov. her. 18.113>	Oscula congerimus properata sine ordine raptim
<ov. her. 18.114>	Et querimur parvas noctibus esse moras.
<ov. her. 18.115>	Atque ita cunctatus monitu nutricis amaro
<ov. her. 18.116>	Frigida deserta litora turre peto.
<ov. her. 18.117>	Digredimur flentes, repetoque ego virginis aequor
<ov. her. 18.118>	Respiciens dominam, dum licet, usque meam.
<ov. her. 18.119>	Siqua fides vero est, veniens hinc esse natator,
<ov. her. 18.120>	Cum redeo, videor naufragus esse mihi.
<ov. her. 18.121>	Hoc quoque, si credes: ad te via prona videtur;
<ov. her. 18.122>	A te cum redeo, clivus inertis aquae.
<ov. her. 18.123>	Invitus repeto patriam --- quis credere possit?
<ov. her. 18.124>	Invitus certe nunc moror urbe mea.
<ov. her. 18.125>	Ei mihi! cur animis iuncti secernimur undis,
<ov. her. 18.126>	Unaque mens, tellus non habet una duos?
<ov. her. 18.127>	Vel tua me Sestos, vel te mea sumat Abydos;
<ov. her. 18.128>	Tam tua terra mihi, quam tibi nostra placet.
<ov. her. 18.129>	Cur ego confundor, quotiens confunditur aequor?
<ov. her. 18.130>	Cur mihi, causa levis, ventus obesse potest?
<ov. her. 18.131>	Iam nostros curvi norunt delphines amores,
<ov. her. 18.132>	Ignotum nec me piscibus esse reor.
<ov. her. 18.133>	Iam patet attritus solitarum limes aquarum,
<ov. her. 18.134>	Non aliter multa quam via pressa rota.
<ov. her. 18.135>	Quod mihi non esset nisi sic iter, ante querebar;
<ov. her. 18.136>	At nunc per ventos hoc quoque deesse queror.
<ov. her. 18.137>	Fluctibus inmodicis Athamantidos aequora canent,
<ov. her. 18.138>	Vixque manet portu tuta carina suo;
<ov. her. 18.139>	Hoc mare, cum primum de virgine nomina mersa,
<ov. her. 18.140>	Quae tenet, est nanctum, tale fuisse puto.
<ov. her. 18.141>	Est satis amissa locus hic infamis ab Helle,
<ov. her. 18.142>	Utque mihi parcat, nomine crimen habet. 
<ov. her. 18.143>	Invideo Phrixo, quem per freta tristia tutum
<ov. her. 18.144>	Aurea lanigero vellere vexit ovis;
<ov. her. 18.145>	Nec tamen officium pecoris navisve requiro,
<ov. her. 18.146>	Dummodo, quas findam corpore, dentur aquae.
<ov. her. 18.147>	Parte egeo nulla; fiat modo copia nandi,
<ov. her. 18.148>	Idem navigium, navita, vector ero!
<ov. her. 18.149>	Nec sequor aut Helicen, aut, qua Tyros utitur, Arcton;
<ov. her. 18.150>	Publica non curat sidera noster amor.
<ov. her. 18.151>	Andromedan alius spectet claramque Coronam,
<ov. her. 18.152>	Quaeque micat gelido Parrhasis Ursa polo;
<ov. her. 18.153>	At mihi, quod Perseus et cum Iove Liber amarunt,
<ov. her. 18.154>	Indicium dubiae non placet esse viae.
<ov. her. 18.155>	Est aliud lumen, multo mihi certius istis,
<ov. her. 18.156>	Non errat tenebris quo duce noster amor;
<ov. her. 18.157>	Hoc ego dum spectem, Colchos et in ultima Ponti,
<ov. her. 18.158>	Quaque viam fecit Thessala pinus, eam,
<ov. her. 18.159>	Et iuvenem possim superare Palaemona nando
<ov. her. 18.160>	Morsaque quem subito reddidit herba deum.
<ov. her. 18.161>	Saepe per adsiduos languent mea bracchia motus,
<ov. her. 18.162>	Vixque per inmensas fessa trahuntur aquas.
<ov. her. 18.163>	His ego cum dixi: 'pretium non vile laboris,
<ov. her. 18.164>	Iam dominae vobis colla tenenda dabo,'
<ov. her. 18.165>	Protinus illa valent, atque ad sua praemia tendunt,
<ov. her. 18.166>	Ut celer Eleo carcere missus equus.
<ov. her. 18.167>	Ipse meos igitur servo, quibus uror, amores
<ov. her. 18.168>	Teque, magis caelo digna puella, sequor.
<ov. her. 18.169>	Digna quidem caelo es --- sed adhuc tellure morare,
<ov. her. 18.170>	Aut dic, ad superos et mihi qua sit iter! 
<ov. her. 18.171>	Hic es, et exigue misero contingis amanti,
<ov. her. 18.172>	Cumque mea fiunt turbida mente freta.
<ov. her. 18.173>	Quid mihi, quod lato non separor aequore, prodest?
<ov. her. 18.174>	Num minus haec nobis tam brevis obstat aqua?
<ov. her. 18.175>	An malim, dubito, toto procul orbe remotus
<ov. her. 18.176>	Cum domina longe spem quoque habere meam.
<ov. her. 18.177>	Quo propius nunc es, flamma propiore calesco,
<ov. her. 18.178>	Et res non semper, spes mihi semper adest.
<ov. her. 18.179>	Paene manu quod amo, tanta est vicinia, tango;
<ov. her. 18.180>	Saepe sed, heu, lacrimas hoc mihi 'paene' movet!
<ov. her. 18.181>	Velle quid est aliud fugientia prendere poma
<ov. her. 18.182>	Spemque suo refugi fluminis ore sequi?
<ov. her. 18.183>	Ergo ego te numquam, nisi cum volet unda, tenebo,
<ov. her. 18.184>	Et me felicem nulla videbit hiemps,
<ov. her. 18.185>	Cumque minus firmum nil sit quam ventus et unda,
<ov. her. 18.186>	In ventis et aqua spes mea semper erit?
<ov. her. 18.187>	Aestus adhuc tamen est. quid, cum mihi laeserit aequor
<ov. her. 18.188>	Plias et Arctophylax Oleniumque pecus?
<ov. her. 18.189>	Aut ego non novi, quam sim temerarius, aut me
<ov. her. 18.190>	In freta non cautus tum quoque mittet amor;
<ov. her. 18.191>	Neve putes id me, quod abest, promittere, tempus,
<ov. her. 18.192>	Pignora polliciti non tibi tarda dabo.
<ov. her. 18.193>	Sit tumidum paucis etiamnunc noctibus aequor,
<ov. her. 18.194>	Ire per invitas experiemur aquas;
<ov. her. 18.195>	Aut mihi continget felix audacia salvo,
<ov. her. 18.196>	Aut mors solliciti finis amoris erit!
<ov. her. 18.197>	Optabo tamen ut partis expellar in illas,
<ov. her. 18.198>	Et teneant portus naufraga membra tuos;
<ov. her. 18.199>	Flebis enim tactuque meum dignabere corpus
<ov. her. 18.200>	Et 'mortis,' dices, 'huic ego causa fui!' 
<ov. her. 18.201>	Scilicet interitus offenderis omine nostri,
<ov. her. 18.202>	Litteraque invisa est hac mea parte tibi.
<ov. her. 18.203>	Desino --- parce queri! sed uti mare finiat iram,
<ov. her. 18.204>	Accedant, quaeso, fac tua vota meis.
<ov. her. 18.205>	Pace brevi nobis opus est, dum transferor isto;
<ov. her. 18.206>	Cum tua contigero litora, perstet hiemps!
<ov. her. 18.207>	Istic est aptum nostrae navale carinae,
<ov. her. 18.208>	Et melius nulla stat mea puppis aqua.
<ov. her. 18.209>	Illic me claudat Boreas, ubi dulce morari est!
<ov. her. 18.210>	Tunc piger ad nandum, tunc ego cautus ero,
<ov. her. 18.211>	Nec faciam surdis convicia fluctibus ulla,
<ov. her. 18.212>	Triste nataturo nec querar esse fretum.
<ov. her. 18.213>	Me pariter venti teneant tenerique lacerti,
<ov. her. 18.214>	Per causas istic inpediarque duas!
<ov. her. 18.215>	Cum patietur hiemps, remis ego corporis utar;
<ov. her. 18.216>	Lumen in adspectu tu modo semper habe!
<ov. her. 18.217>	Interea pro me pernoctet epistula tecum,
<ov. her. 18.218>	Quam precor ut minima prosequar ipse mora!

<ov. her. 19.1>	Quam mihi misisti verbis, Leandre, salutem
<ov. her. 19.2>	Ut possim missam rebus habere, veni!
<ov. her. 19.3>	Longa mora est nobis omnis, quae gaudia differt.
<ov. her. 19.4>	Da veniam fassae; non patienter amo!
<ov. her. 19.5>	Urimur igne pari, sed sum tibi viribus inpar:
<ov. her. 19.6>	Fortius ingenium suspicor esse viris.
<ov. her. 19.7>	Ut corpus, teneris ita mens infirma puellis --- 
<ov. her. 19.8>	Deficiam, parvi temporis adde moram! 
<ov. her. 19.9>	Vos modo venando, modo rus geniale colendo
<ov. her. 19.10>	Ponitis in varia tempora longa mora.
<ov. her. 19.11>	Aut fora vos retinent aut unctae dona palaestrae,
<ov. her. 19.12>	Flectitis aut freno colla sequacis equi;
<ov. her. 19.13>	Nunc volucrem laqueo, nunc piscem ducitis hamo;
<ov. her. 19.14>	Diluitur posito serior hora mero.
<ov. her. 19.15>	His mihi summotae, vel si minus acriter urar,
<ov. her. 19.16>	Quod faciam, superest praeter amare nihil.
<ov. her. 19.17>	Quod superest facio, teque, o mea sola voluptas,
<ov. her. 19.18>	Plus quoque, quam reddi quod mihi possit, amo!
<ov. her. 19.19>	Aut ego cum cana de te nutrice susurro,
<ov. her. 19.20>	Quaeque tuum, miror, causa moretur iter;
<ov. her. 19.21>	Aut mare prospiciens odioso concita vento
<ov. her. 19.22>	Corripio verbis aequora paene tuis;
<ov. her. 19.23>	Aut, ubi saevitiae paulum gravis unda remisit,
<ov. her. 19.24>	Posse quidem, sed te nolle venire, queror;
<ov. her. 19.25>	Dumque queror lacrimae per amantia lumina manant,
<ov. her. 19.26>	Pollice quas tremulo conscia siccat anus.
<ov. her. 19.27>	Saepe tui specto si sint in litore passus,
<ov. her. 19.28>	Inpositas tamquam servet harena notas;
<ov. her. 19.29>	Utque rogem de te et scribam tibi, siquis Abydo
<ov. her. 19.30>	Venerit, aut, quaero, siquis Abydon eat.
<ov. her. 19.31>	Quid referam, quotiens dem vestibus oscula, quas tu
<ov. her. 19.32>	Hellespontiaca ponis iturus aqua?
<ov. her. 19.33>	Sic ubi lux acta est et noctis amicior hora
<ov. her. 19.34>	Exhibuit pulso sidera clara die,
<ov. her. 19.35>	Protinus in summo vigilantia lumina tecto
<ov. her. 19.36>	Ponimus, adsuetae signa notamque viae, 
<ov. her. 19.37>	Tortaque versato ducentes stamina fuso
<ov. her. 19.38>	Feminea tardas fallimus arte moras.
<ov. her. 19.39>	Quid loquar interea tam longo tempore, quaeris?
<ov. her. 19.40>	Nil nisi Leandri nomen in ore meo est.
<ov. her. 19.41>	'Iamne putas exisse domo mea gaudia, nutrix,
<ov. her. 19.42>	An vigilant omnes, et timet ille suos?
<ov. her. 19.43>	Iamne suas umeris illum deponere vestes,
<ov. her. 19.44>	Pallade iam pingui tinguere membra putas?'
<ov. her. 19.45>	Adnuit illa fere; non nostra quod oscula curet,
<ov. her. 19.46>	Sed movet obrepens somnus anile caput.
<ov. her. 19.47>	Postque morae minimum 'iam certe navigat,' inquam,
<ov. her. 19.48>	'Lentaque dimotis bracchia iactat aquis.'
<ov. her. 19.49>	Paucaque cum tacta perfeci stamina terra,
<ov. her. 19.50>	An medio possis, quaerimus, esse freto.
<ov. her. 19.51>	Et modo prospicimus, timida modo voce precamur,
<ov. her. 19.52>	Ut tibi det faciles utilis aura vias;
<ov. her. 19.53>	Auribus incertas voces captamus, et omnem
<ov. her. 19.54>	Adventus strepitum credimus esse tui.
<ov. her. 19.55>	Sic ubi deceptae pars est mihi maxima noctis
<ov. her. 19.56>	Acta, subit furtim lumina fessa sopor.
<ov. her. 19.57>	Forsitan invitus mecum tamen, inprobe, dormis,
<ov. her. 19.58>	Et, quamquam non vis ipse venire, venis.
<ov. her. 19.59>	Nam modo te videor prope iam spectare natantem,
<ov. her. 19.60>	Bracchia nunc umeris umida ferre meis,
<ov. her. 19.61>	Nunc dare, quae soleo, madidis velamina membris,
<ov. her. 19.62>	Pectora nunc nostro iuncta fovere sinu
<ov. her. 19.63>	Multaque praeterea linguae reticenda modestae,
<ov. her. 19.64>	Quae fecisse iuvat, facta referre pudet.
<ov. her. 19.65>	Me miseram! brevis est haec et non vera voluptas;
<ov. her. 19.66>	Nam tu cum somno semper abire soles. 
<ov. her. 19.67>	Firmius, o, cupidi tandem coeamus amantes,
<ov. her. 19.68>	Nec careant vera gaudia nostra fide!
<ov. her. 19.69>	Cur ego tot viduas exegi frigida noctes?
<ov. her. 19.70>	Cur totiens a me, lente morator, abes?
<ov. her. 19.71>	Est mare, confiteor, non nunc tractabile nanti;
<ov. her. 19.72>	Nocte sed hesterna lenior aura fuit.
<ov. her. 19.73>	Cur ea praeterita est? cur non ventura timebas?
<ov. her. 19.74>	Tam bona cur periit, nec tibi rapta via est?
<ov. her. 19.75>	Protinus ut similis detur tibi copia cursus,
<ov. her. 19.76>	Hoc melior certe, quo prior, illa fuit.
<ov. her. 19.77>	At cito mutata est pacati forma profundi.
<ov. her. 19.78>	Tempore, cum properas, saepe minore venis.
<ov. her. 19.79>	Hic, puto, deprensus nil, quod querereris, haberes,
<ov. her. 19.80>	Meque tibi amplexo nulla noceret hiemps.
<ov. her. 19.81>	Certe ego tum ventos audirem laeta sonantis,
<ov. her. 19.82>	Et numquam placidas esse precarer aquas.
<ov. her. 19.83>	Quid tamen evenit, cur sis metuentior undae
<ov. her. 19.84>	Contemptumque prius nunc vereare fretum?
<ov. her. 19.85>	Nam memini, cum te saevum veniente minaxque
<ov. her. 19.86>	Non minus, aut multo non minus, aequor erat;
<ov. her. 19.87>	Cum tibi clamabam: 'sic tu temerarius esto,
<ov. her. 19.88>	Ne miserae virtus sit tua flenda mihi!'
<ov. her. 19.89>	Unde novus timor hic, quoque illa audacia fugit?
<ov. her. 19.90>	Magnus ubi est spretis ille natator aquis?
<ov. her. 19.91>	Sis tamen hoc potius, quam quod prius esse solebas,
<ov. her. 19.92>	Et facias placidum per mare tutus iter --- 
<ov. her. 19.93>	Dummodo sis idem, dum sic, ut scribis, amemur,
<ov. her. 19.94>	Flammaque non fiat frigidus illa cinis. 
<ov. her. 19.95>	Non ego tam ventos timeo mea vota morantes,
<ov. her. 19.96>	Quam similis vento ne tuus erret amor,
<ov. her. 19.97>	Ne non sim tanti, superentque pericula causam,
<ov. her. 19.98>	Et videar merces esse labore minor.
<ov. her. 19.99>	Interdum metuo, patria ne laedar et inpar
<ov. her. 19.100>	Dicar Abydeno Thressa puella toro.
<ov. her. 19.101>	Ferre tamen possum patientius omnia, quam si
<ov. her. 19.102>	Otia nescio qua paelice captus agis,
<ov. her. 19.103>	In tua si veniunt alieni colla lacerti,
<ov. her. 19.104>	Fitque novus nostri finis amoris amor.
<ov. her. 19.105>	A, potius peream, quam crimine vulnerer isto,
<ov. her. 19.106>	Fataque sint culpa nostra priora tua!
<ov. her. 19.107>	Nec, quia venturi dederis mihi signa doloris,
<ov. her. 19.108>	Haec loquor aut fama sollicitata nova.
<ov. her. 19.109>	Omnia sed vereor --- quis enim securus amavit?
<ov. her. 19.110>	Cogit et absentes plura timere locus.
<ov. her. 19.111>	Felices illas, sua quas praesentia nosse
<ov. her. 19.112>	Crimina vera iubet, falsa timere vetat!
<ov. her. 19.113>	Nos tam vana movet, quam facta iniuria fallit,
<ov. her. 19.114>	Incitat et morsus error uterque pares.
<ov. her. 19.115>	O utinam venias, aut ut ventusve paterve
<ov. her. 19.116>	Causaque sit certe femina nulla morae!
<ov. her. 19.117>	Quodsi quam sciero, moriar, mihi crede, dolendo;
<ov. her. 19.118>	Iamdudum pecca, si mea fata petis!
<ov. her. 19.119>	Sed neque peccabis, frustraque ego terreor istis,
<ov. her. 19.120>	Quoque minus venias, invida pugnat hiemps.
<ov. her. 19.121>	Me miseram! quanto planguntur litora fluctu,
<ov. her. 19.122>	Et latet obscura condita nube dies! 
<ov. her. 19.123>	Forsitan ad pontum mater pia venerit Helles,
<ov. her. 19.124>	Mersaque roratis nata fleatur aquis --- 
<ov. her. 19.125>	An mare ab inviso privignae nomine dictum
<ov. her. 19.126>	Vexat in aequoream versa noverca deam?
<ov. her. 19.127>	Non favet, ut nunc est, teneris locus iste puellis;
<ov. her. 19.128>	Hac Helle periit, hac ego laedor aqua.
<ov. her. 19.129>	At tibi flammarum memori, Neptune, tuarum
<ov. her. 19.130>	Nullus erat ventis inpediendus amor --- 
<ov. her. 19.131>	Si neque Amymone nec, laudatissima forma,
<ov. her. 19.132>	Criminis est Tyro fabula vana tui,
<ov. her. 19.133>	Lucidaque Alcyone Calyceque Hecataeone nata,
<ov. her. 19.134>	Et nondum nexis angue Medusa comis,
<ov. her. 19.135>	Flavaque Laudice caeloque recepta Celaeno,
<ov. her. 19.136>	Et quarum memini nomina lecta mihi.
<ov. her. 19.137>	Has certe pluresque canunt, Neptune, poetae
<ov. her. 19.138>	Molle latus lateri conposuisse tuo.
<ov. her. 19.139>	Cur igitur, totiens vires expertus amoris,
<ov. her. 19.140>	Adsuetum nobis turbine claudis iter?
<ov. her. 19.141>	Parce, ferox, latoque mari tua proelia misce!
<ov. her. 19.142>	Seducit terras haec brevis unda duas.
<ov. her. 19.143>	Te decet aut magnas magnum iactare carinas,
<ov. her. 19.144>	Aut etiam totis classibus esse trucem;
<ov. her. 19.145>	Turpe deo pelagi iuvenem terrere natantem,
<ov. her. 19.146>	Gloriaque est stagno quolibet ista minor.
<ov. her. 19.147>	Nobilis ille quidem est et clarus origine, sed non
<ov. her. 19.148>	A tibi suspecto ducit Ulixe genus.
<ov. her. 19.149>	Da veniam servaque duos! natat ille, sed isdem
<ov. her. 19.150>	Corpus Leandri, spes mea pendet aquis. 
<ov. her. 19.151>	Sternuit en lumen! --- posito nam scribimus illo --- 
<ov. her. 19.152>	Sternuit et nobis prospera signa dedit.
<ov. her. 19.153>	Ecce, merum nutrix faustos instillat in ignes,
<ov. her. 19.154>	'Cras' que 'erimus plures,' inquit, et ipsa bibit.
<ov. her. 19.155>	Effice nos plures, evicta per aequora lapsus,
<ov. her. 19.156>	O penitus toto corde recepte mihi!
<ov. her. 19.157>	In tua castra redi, socii desertor amoris;
<ov. her. 19.158>	Ponuntur medio cur mea membra toro?
<ov. her. 19.159>	Quod timeas, non est! auso Venus ipsa favebit,
<ov. her. 19.160>	Sternet et aequoreas aequore nata vias.
<ov. her. 19.161>	Ire libet medias ipsi mihi saepe per undas,
<ov. her. 19.162>	Sed solet hoc maribus tutius esse fretum.
<ov. her. 19.163>	Nam cur hac vectis Phrixo Phrixique sorore
<ov. her. 19.164>	Sola dedit vastis femina nomen aquis?
<ov. her. 19.165>	Forsitan ad reditum metuas ne tempora desint,
<ov. her. 19.166>	Aut gemini nequeas ferre laboris onus.
<ov. her. 19.167>	At nos diversi medium coeamus in aequor
<ov. her. 19.168>	Obviaque in summis oscula demus aquis,
<ov. her. 19.169>	Atque ita quisque suas iterum redeamus ad urbes;
<ov. her. 19.170>	Exiguum, sed plus quam nihil illud erit!
<ov. her. 19.171>	Vel pudor hic utinam, qui nos clam cogit amare,
<ov. her. 19.172>	Vel timidus famae cedere vellet amor!
<ov. her. 19.173>	Nunc, male res iunctae, calor et reverentia pugnant.
<ov. her. 19.174>	Quid sequar, in dubio est; haec decet, ille iuvat.
<ov. her. 19.175>	Ut semel intravit Colchos Pagasaeus Iason,
<ov. her. 19.176>	Inpositam celeri Phasida puppe tulit;
<ov. her. 19.177>	Ut semel Idaeus Lacedaemona venit adulter,
<ov. her. 19.178>	Cum praeda rediit protinus ille sua. 
<ov. her. 19.179>	Tu quam saepe petis, quod amas, tam saepe relinquis,
<ov. her. 19.180>	Et quotiens grave sit puppibus ire, natas.
<ov. her. 19.181>	Sic tamen, o iuvenis tumidarum victor aquarum,
<ov. her. 19.182>	Sic facito spernas, ut vereare, fretum!
<ov. her. 19.183>	Arte laboratae merguntur ab aequore naves;
<ov. her. 19.184>	Tu tua plus remis bracchia posse putas?
<ov. her. 19.185>	Quod cupis, hoc nautae metuunt, Leandre, natare;
<ov. her. 19.186>	Exitus hic fractis puppibus esse solet.
<ov. her. 19.187>	Me miseram! cupio non persuadere, quod hortor,
<ov. her. 19.188>	Sisque, precor, monitis fortior ipse meis --- 
<ov. her. 19.189>	Dummodo pervenias excussaque saepe per undas
<ov. her. 19.190>	Inicias umeris bracchia lassa meis!
<ov. her. 19.191>	Sed mihi, caeruleas quotiens obvertor ad undas,
<ov. her. 19.192>	Nescio quo pavidum frigore pectus hebet.
<ov. her. 19.193>	Nec minus hesternae confundor imagine noctis,
<ov. her. 19.194>	Quamvis est sacris illa piata meis.
<ov. her. 19.195>	Namque sub aurora, iam dormitante lucerna,
<ov. her. 19.196>	Somnia quo cerni tempore vera solent,
<ov. her. 19.197>	Stamina de digitis cecidere sopore remissis,
<ov. her. 19.198>	Collaque pulvino nostra ferenda dedi.
<ov. her. 19.199>	Hic ego ventosas nantem delphina per undas
<ov. her. 19.200>	Cernere non dubia sum mihi visa fide,
<ov. her. 19.201>	Quem postquam bibulis inlisit fluctus harenis,
<ov. her. 19.202>	Unda simul miserum vitaque deseruit.
<ov. her. 19.203>	Quidquid id est, timeo; nec tu mea somnia ride
<ov. her. 19.204>	Nec nisi tranquillo bracchia crede mari!
<ov. her. 19.205>	Si tibi non parcis, dilectae parce puellae,
<ov. her. 19.206>	Quae numquam nisi te sospite sospes ero! 
<ov. her. 19.207>	Spes tamen est fractis vicinae pacis in undis;
<ov. her. 19.208>	Tu placidas toto pectore finde vias!
<ov. her. 19.209>	Interea nanti, quoniam freta pervia non sunt,
<ov. her. 19.210>	Leniat invisas littera missa moras.

<ov. her. 20.1>	 Accipe, Cydippe, despecti nomen Aconti,
<ov. her. 20.2>	Illius, in pomo qui tibi verba dedit. 
<ov. her. 20.3>	Pone metum! nihil hic iterum iurabis amanti;
<ov. her. 20.4>	Promissam satis est te semel esse mihi.
<ov. her. 20.5>	Perlege! discedat sic corpore languor ab isto,
<ov. her. 20.6>	Quod meus est ulla parte dolere dolor!
<ov. her. 20.5>	Quid pudor ante subit? nam, sicut in aede Dianae,
<ov. her. 20.6>	Suspicor ingenuas erubuisse genas.
<ov. her. 20.7>	Coniugium pactamque fidem, non crimina posco;
<ov. her. 20.8>	Debitus ut coniunx, non ut adulter amo.
<ov. her. 20.9>	Verba licet repetas, quae demptus ab arbore fetus
<ov. her. 20.10>	Pertulit ad castas me iaciente manus;
<ov. her. 20.11>	Invenies illic, id te spondere, quod opto
<ov. her. 20.12>	Te potius, virgo, quam meminisse deam.
<ov. her. 20.13>	Nunc quoque avemus idem, sed idem tamen acrius illud;
<ov. her. 20.14>	Adsumpsit vires auctaque flamma mora est,
<ov. her. 20.15>	Quique fuit numquam parvus, nunc tempore longo
<ov. her. 20.16>	Et spe, quam dederas tu mihi, crevit amor. 
<ov. her. 20.17>	Spem mihi tu dederas, meus hic tibi credidit ardor.
<ov. her. 20.18>	Non potes hoc factum teste negare dea.
<ov. her. 20.19>	Adfuit et, praesens ut erat, tua verba notavit
<ov. her. 20.20>	Et visa est mota dicta tulisse coma.
<ov. her. 20.21>	Deceptam dicas nostra te fraude licebit,
<ov. her. 20.22>	Dum fraudis nostrae causa feratur amor.
<ov. her. 20.23>	Fraus mea quid petiit, nisi uti tibi iungerer, unum?
<ov. her. 20.24>	Id te, quod quereris, conciliare potest.
<ov. her. 20.25>	Non ego natura nec sum tam callidus usu;
<ov. her. 20.26>	Sollertem tu me, crede, puella, facis.
<ov. her. 20.27>	Te mihi conpositis --- siquid tamen egimus --- a me
<ov. her. 20.28>	Adstrinxit verbis ingeniosus Amor.
<ov. her. 20.29>	Dictatis ab eo feci sponsalia verbis,
<ov. her. 20.30>	Consultoque fui iuris Amore vafer.
<ov. her. 20.31>	Sit fraus huic facto nomen, dicarque dolosus,
<ov. her. 20.32>	Si tamen est, quod ames, velle tenere dolus!
<ov. her. 20.33>	En, iterum scribo mittoque rogantia verba!
<ov. her. 20.34>	Altera fraus haec est, quodque queraris habes.
<ov. her. 20.35>	Si noceo, quod amo, fateor, sine fine nocebo,
<ov. her. 20.36>	Teque, peti caveas tu licet, usque petam.
<ov. her. 20.37>	Per gladios alii placitas rapuere puellas;
<ov. her. 20.38>	Scripta mihi caute littera crimen erit?
<ov. her. 20.39>	Di faciant, possim plures inponere nodos,
<ov. her. 20.40>	Ut tua sit nulla libera parte fides!
<ov. her. 20.41>	Mille doli restant --- clivo sudamus in imo;
<ov. her. 20.42>	Ardor inexpertum nil sinet esse meus.
<ov. her. 20.43>	Sit dubium, possisne capi; captabere certe.
<ov. her. 20.44>	Exitus in dis est, sed capiere tamen. 
<ov. her. 20.45>	Ut partem effugias, non omnia retia falles,
<ov. her. 20.46>	Quae tibi, quam credis, plura tetendit Amor.
<ov. her. 20.47>	Si non proficient artes, veniemus ad arma,
<ov. her. 20.48>	Inque tui cupido rapta ferere sinu.
<ov. her. 20.49>	Non sum, qui soleam Paridis reprehendere factum,
<ov. her. 20.50>	Nec quemquam, qui vir, posset ut esse, fuit.
<ov. her. 20.51>	Nos quoque --- sed taceo! mors huius poena rapinae
<ov. her. 20.52>	Ut sit, erit, quam te non habuisse, minor.
<ov. her. 20.53>	Aut esses formosa minus, peterere modeste;
<ov. her. 20.54>	Audaces facie cogimur esse tua.
<ov. her. 20.55>	Tu facis hoc oculique tui, quibus ignea cedunt
<ov. her. 20.56>	Sidera, qui flammae causa fuere meae;
<ov. her. 20.57>	Hoc faciunt flavi crines et eburnea cervix,
<ov. her. 20.58>	Quaeque, precor, veniant in mea colla manus,
<ov. her. 20.59>	Et decor et vultus sine rusticitate pudentes,
<ov. her. 20.60>	Et, Thetidis qualis vix rear esse, pedes.
<ov. her. 20.61>	Cetera si possem laudare, beatior essem,
<ov. her. 20.62>	Nec dubito, totum quin sibi par sit opus.
<ov. her. 20.63>	Hac ego conpulsus, non est mirabile, forma
<ov. her. 20.64>	Si pignus volui vocis habere tuae.
<ov. her. 20.65>	Denique, dum captam tu te cogare fateri,
<ov. her. 20.66>	Insidiis esto capta puella meis.
<ov. her. 20.67>	Invidiam patiar; passo sua praemia dentur.
<ov. her. 20.68>	Cur suus a tanto crimine fructus abest?
<ov. her. 20.69>	Hesionen Telamon, Briseida cepit Achilles;
<ov. her. 20.70>	Utraque victorem nempe secuta virum.
<ov. her. 20.71>	Quamlibet accuses et sis irata licebit,
<ov. her. 20.72>	Irata liceat dum mihi posse frui. 
<ov. her. 20.73>	Idem, qui facimus, factam tenuabimus iram,
<ov. her. 20.74>	Copia placandi sit modo parva tui.
<ov. her. 20.75>	Ante tuos liceat flentem consistere vultus
<ov. her. 20.76>	Et liceat lacrimis addere verba suis,
<ov. her. 20.77>	Utque solent famuli, cum verbera saeva verentur,
<ov. her. 20.78>	Tendere submissas ad tua crura manus!
<ov. her. 20.79>	Ignoras tua iura; voca! cur arguor absens?
<ov. her. 20.80>	Iamdudum dominae more venire iube.
<ov. her. 20.81>	Ipsa meos scindas licet imperiosa capillos,
<ov. her. 20.82>	Oraque sint digitis livida nostra tuis.
<ov. her. 20.83>	Omnia perpetiar; tantum fortasse timebo,
<ov. her. 20.84>	Corpore laedatur ne manus ista meo.
<ov. her. 20.85>	Sed neque conpedibus nec me conpesce catenis --- 
<ov. her. 20.86>	Servabor firmo vinctus amore tui!
<ov. her. 20.87>	Cum bene se quantumque voles satiaverit ira,
<ov. her. 20.88>	Ipsa tibi dices: 'quam patienter amat!'
<ov. her. 20.89>	Ipsa tibi dices, ubi videris omnia ferri:
<ov. her. 20.90>	'Tam bene qui servit, serviat iste mihi!'
<ov. her. 20.91>	Nunc reus infelix absens agor, et mea, cum sit
<ov. her. 20.92>	Optima, non ullo causa tuente perit.
<ov. her. 20.93>	Hoc quoque --- quantumvis sit scriptum iniuria nostrum,
<ov. her. 20.94>	Quod de me solo, nempe, queraris, habes.
<ov. her. 20.95>	Non meruit falli mecum quoque Delia; si non
<ov. her. 20.96>	Vis mihi promissum reddere, redde deae.
<ov. her. 20.97>	Adfuit et vidit, cum tu decepta rubebas,
<ov. her. 20.98>	Et vocem memori condidit aure tuam.
<ov. her. 20.99>	Omina re careant! nihil est violentius illa,
<ov. her. 20.100>	Cum sua, quod nolim, numina laesa videt. 
<ov. her. 20.101>	Testis erit Calydonis aper, sic saevus, ut illo
<ov. her. 20.102>	Sit magis in natum saeva reperta parens.
<ov. her. 20.103>	Testis et Actaeon, quondam fera creditus illis,
<ov. her. 20.104>	Ipse dedit leto cum quibus ante feras;
<ov. her. 20.105>	Quaeque superba parens saxo per corpus oborto
<ov. her. 20.106>	Nunc quoque Mygdonia flebilis adstat humo.
<ov. her. 20.107>	Ei mihi! Cydippe, timeo tibi dicere verum,
<ov. her. 20.108>	Ne videar causa falsa monere mea;
<ov. her. 20.109>	Dicendum tamen est. hoc est, mihi crede, quod aegra
<ov. her. 20.110>	Ipso nubendi tempore saepe iaces.
<ov. her. 20.111>	Consulit ipsa tibi, neu sis periura, laborat,
<ov. her. 20.112>	Et salvam salva te cupit esse fide.
<ov. her. 20.113>	Inde fit ut, quotiens existere perfida temptas,
<ov. her. 20.114>	Peccatum totiens corrigat illa tuum.
<ov. her. 20.115>	Parce movere feros animosae virginis arcus;
<ov. her. 20.116>	Mitis adhuc fieri, si patiare, potest.
<ov. her. 20.117>	Parce, precor, teneros corrumpere febribus artus;
<ov. her. 20.118>	Servetur facies ista fruenda mihi.
<ov. her. 20.119>	Serventur vultus ad nostra incendia nati,
<ov. her. 20.120>	Quique subest niveo lenis in ore rubor.
<ov. her. 20.121>	Hostibus et siquis, ne fias nostra, repugnat,
<ov. her. 20.122>	Sic sit ut invalida te solet esse mihi!
<ov. her. 20.123>	Torqueor ex aequo vel te nubente vel aegra
<ov. her. 20.124>	Dicere nec possum, quid minus ipse velim;
<ov. her. 20.125>	Maceror interdum, quod sim tibi causa dolendi
<ov. her. 20.126>	Teque mea laedi calliditate puto.
<ov. her. 20.127>	In caput ut nostrum dominae periuria quaeso
<ov. her. 20.128>	Eveniant; poena tuta sit illa mea! 
<ov. her. 20.129>	Ne tamen ignorem, quid agas, ad limina crebro
<ov. her. 20.130>	Anxius huc illuc dissimulanter eo;
<ov. her. 20.131>	Subsequor ancillam furtim famulumque, requirens
<ov. her. 20.132>	Profuerint somni quid tibi quidve cibi.
<ov. her. 20.133>	Me miserum, quod non medicorum iussa ministro,
<ov. her. 20.134>	Effingoque manus, adsideoque toro!
<ov. her. 20.135>	Et rursus miserum, quod me procul inde remoto,
<ov. her. 20.136>	Quem minime vellem, forsitan alter adest!
<ov. her. 20.137>	Ille manus istas effingit, et adsidet aegrae
<ov. her. 20.138>	Invisus superis cum superisque mihi,
<ov. her. 20.139>	Dumque suo temptat salientem pollice venam,
<ov. her. 20.140>	Candida per causam bracchia saepe tenet,
<ov. her. 20.141>	Contrectatque sinus, et forsitan oscula iungit.
<ov. her. 20.142>	Officio merces plenior ista suo est!
<ov. her. 20.143>	Quis tibi permisit nostras praecerpere messes?
<ov. her. 20.144>	Ad saepem alterius quis tibi fecit iter?
<ov. her. 20.145>	Iste sinus meus est! mea turpiter oscula sumis!
<ov. her. 20.146>	A mihi promisso corpore tolle manus!
<ov. her. 20.147>	Inprobe, tolle manus! quam tangis, nostra futura est;
<ov. her. 20.148>	Postmodo si facies istud, adulter eris.
<ov. her. 20.149>	Elige de vacuis quam non sibi vindicet alter;
<ov. her. 20.150>	Si nescis, dominum res habet ista suum.
<ov. her. 20.151>	Nec mihi credideris --- recitetur formula pacti;
<ov. her. 20.152>	Neu falsam dicas esse, fac ipsa legat!
<ov. her. 20.153>	Alterius thalamo, tibi nos, tibi dicimus, exi!
<ov. her. 20.154>	Quid facis hic? exi! non vacat iste torus! 
<ov. her. 20.155>	Nam quod habes et tu gemini verba altera pacti,
<ov. her. 20.156>	Non erit idcirco par tua causa meae.
<ov. her. 20.157>	Haec mihi se pepigit, pater hanc tibi, primus ab illa;
<ov. her. 20.158>	Sed propior certe quam pater ipsa sibi est.
<ov. her. 20.159>	Promisit pater hanc, haec se iuravit amanti;
<ov. her. 20.160>	Ille homines, haec est testificata deam.
<ov. her. 20.161>	Hic metuit mendax, haec et periura vocari;
<ov. her. 20.162>	An dubitas, hic sit maior an ille metus?
<ov. her. 20.163>	Denique, ut amborum conferre pericula possis,
<ov. her. 20.164>	Respice ad eventus --- haec cubat, ille valet.
<ov. her. 20.165>	Nos quoque dissimili certamina mente subimus;
<ov. her. 20.166>	Nec spes par nobis nec timor aequus adest.
<ov. her. 20.167>	Tu petis ex tuto; gravior mihi morte repulsa est,
<ov. her. 20.168>	Idque ego iam, quod tu forsan amabis, amo.
<ov. her. 20.169>	Si tibi iustitiae, si recti cura fuisset,
<ov. her. 20.170>	Cedere debueras ignibus ipse meis.
<ov. her. 20.171>	Nunc, quoniam ferus hic pro causa pugnat iniqua,
<ov. her. 20.172>	Ad quid, Cydippe, littera nostra redit?
<ov. her. 20.173>	Hic facit ut iaceas et sis suspecta Dianae;
<ov. her. 20.174>	Hunc tu, si sapias, limen adire vetes.
<ov. her. 20.175>	Hoc faciente subis tam saeva pericula vitae --- 
<ov. her. 20.176>	Atque utinam pro te, qui movet illa, cadat!
<ov. her. 20.177>	Quem si reppuleris, nec, quem dea damnat, amaris,
<ov. her. 20.178>	Tu tunc continuo, certe ego salvus ero.
<ov. her. 20.179>	Siste metum, virgo! stabili potiere salute,
<ov. her. 20.180>	Fac modo polliciti conscia templa colas;
<ov. her. 20.181>	Non bove mactato caelestia numina gaudent,
<ov. her. 20.182>	Sed, quae praestanda est et sine teste, fide. 
<ov. her. 20.183>	Ut valeant aliae, ferrum patiuntur et ignes,
<ov. her. 20.184>	Fert aliis tristem sucus amarus opem.
<ov. her. 20.185>	Nil opus est istis; tantum periuria vita
<ov. her. 20.186>	Teque simul serva meque datamque fidem!
<ov. her. 20.187>	Praeteritae veniam dabit ignorantia culpae --- 
<ov. her. 20.188>	Exciderant animo foedera lecta tuo.
<ov. her. 20.189>	Admonita es modo voce mea cum casibus istis,
<ov. her. 20.190>	Quos, quotiens temptas fallere, ferre soles.
<ov. her. 20.191>	His quoque vitatis in partu nempe rogabis,
<ov. her. 20.192>	Ut tibi luciferas adferat illa manus?
<ov. her. 20.193>	Audiet et repetens quae sunt audita requiret,
<ov. her. 20.194>	Iste tibi de quo coniuge partus eat.
<ov. her. 20.195>	Promittes votum --- scit te promittere falso;
<ov. her. 20.196>	Iurabis --- scit te fallere posse deos!
<ov. her. 20.197>	Non agitur de me; cura maiore laboro.
<ov. her. 20.198>	Anxia sunt causa pectora nostra tua.
<ov. her. 20.199>	Cur modo te dubiam pavidi flevere parentes,
<ov. her. 20.200>	Ignaros culpae quos facis esse tuae?
<ov. her. 20.201>	Et cur ignorent? matri licet omnia narres.
<ov. her. 20.202>	Nil tua, Cydippe, facta ruboris habent.
<ov. her. 20.203>	Ordine fac referas ut sis mihi cognita primum
<ov. her. 20.204>	Sacra pharetratae dum facit ipsa deae;
<ov. her. 20.205>	Ut te conspecta subito, si forte notasti,
<ov. her. 20.206>	Restiterim fixis in tua membra genis;
<ov. her. 20.207>	Et, te dum nimium miror, nota certa furoris,
<ov. her. 20.208>	Deciderint umero pallia lapsa meo;
<ov. her. 20.209>	Postmodo nescio qua venisse volubile malum,
<ov. her. 20.210>	Verba ferens doctis insidiosa notis, 
<ov. her. 20.211>	Quod quia sit lectum sancta praesente Diana,
<ov. her. 20.212>	Esse tuam vinctam numine teste fidem
<ov. her. 20.213>	Ne tamen ignoret, scripti sententia quae sit,
<ov. her. 20.214>	Lecta tibi quondam nunc quoque verba refer.
<ov. her. 20.215>	'Nube, precor,' dicet, 'cui te bona numina iungunt;
<ov. her. 20.216>	Quem fore iurasti, sit gener ille mihi.
<ov. her. 20.217>	Quisquis is est, placeat, quoniam placet ante Dianae!'
<ov. her. 20.218>	Talis erit mater, si modo mater erit.
<ov. her. 20.219>	Sed tamen ut quaerat quis sim qualisque, videto.
<ov. her. 20.220>	Inveniet vobis consuluisse deam.
<ov. her. 20.221>	Insula, Coryciis quondam celeberrima nymphis,
<ov. her. 20.222>	Cingitur Aegaeo, nomine Cea, mari.
<ov. her. 20.223>	Illa mihi patria est; nec, si generosa probatis
<ov. her. 20.224>	Nomina, despectis arguor ortus avis.
<ov. her. 20.225>	Sunt et opes nobis, sunt et sine crimine mores;
<ov. her. 20.226>	Amplius utque nihil, me tibi iungit Amor.
<ov. her. 20.227>	Appeteres talem vel non iurata maritum;
<ov. her. 20.228>	Iuratae vel non talis habendus eram.
<ov. her. 20.229>	Haec tibi me in somnis iaculatrix scribere Phoebe;
<ov. her. 20.230>	Haec tibi me vigilem scribere iussit Amor;
<ov. her. 20.231>	E quibus alterius mihi iam nocuere sagittae,
<ov. her. 20.232>	Alterius noceant ne tibi tela, cave!
<ov. her. 20.233>	Iuncta salus nostra est --- miserere meique tuique;
<ov. her. 20.234>	Quid dubitas unam ferre duobus opem?
<ov. her. 20.235>	Quod si contigerit, cum iam data signa sonabunt,
<ov. her. 20.236>	Tinctaque votivo sanguine Delos erit, 
<ov. her. 20.237>	Aurea ponetur mali felicis imago,
<ov. her. 20.238>	Causaque versiculis scripta duobus erit:
<ov. her. 20.239>	Effigie pomi testatur Acontius huius
<ov. her. 20.240>	Quae fuerint in eo scripta fuisse rata.
<ov. her. 20.241>	Longior infirmum ne lasset epistula corpus
<ov. her. 20.242>	Clausaque consueto sit sibi fine: vale!

<ov. her. 21.1>	 Littera pervenit tua, quo consuevit, Aconti,
<ov. her. 21.2>	Et paene est oculis insidiate meis. 
<ov. her. 21.3>	Pertimui, scriptumque tuum sine murmure legi,
<ov. her. 21.4>	Iuraret ne quos inscia lingua deos.
<ov. her. 21.5>	Et, puto, captasses iterum, nisi, ut ipse fateris,
<ov. her. 21.6>	Promissam scires me satis esse semel.
<ov. her. 21.5>	Nec lectura fui, sed, si tibi dura fuissem,
<ov. her. 21.6>	Aucta foret saevae forsitan ira deae.
<ov. her. 21.7>	Omnia cum faciam, cum dem pia tura Dianae,
<ov. her. 21.8>	Illa tamen iusta plus tibi parte favet,
<ov. her. 21.9>	Utque cupis credi, memori te vindicat ira;
<ov. her. 21.10>	Talis in Hippolyto vix fuit illa suo.
<ov. her. 21.11>	At melius virgo favisset virginis annis,
<ov. her. 21.12>	Quos vereor paucos ne velit esse mihi.
<ov. her. 21.13>	Languor enim causis non apparentibus haeret;
<ov. her. 21.14>	Adiuvor et nulla fessa medentis ope.
<ov. her. 21.15>	Quam tibi nunc gracilem vix haec rescribere quamque
<ov. her. 21.16>	Pallida vix cubito membra levare putas? 
<ov. her. 21.17>	Nunc timor accedit, ne quis nisi conscia nutrix
<ov. her. 21.18>	Colloquii nobis sentiat esse vices.
<ov. her. 21.19>	Ante fores sedet haec quid agamque rogantibus intus,
<ov. her. 21.20>	Ut possim tuto scribere, 'dormit,' ait.
<ov. her. 21.21>	Mox, ubi, secreti longi causa optima, somnus
<ov. her. 21.22>	Credibilis tarda desinit esse mora,
<ov. her. 21.23>	Iamque venire videt quos non admittere durum est,
<ov. her. 21.24>	Excreat et dicta dat mihi signa nota.
<ov. her. 21.25>	Sicut erant, properans verba inperfecta relinquo,
<ov. her. 21.26>	Et tegitur trepido littera coepta sinu.
<ov. her. 21.27>	Inde meos digitos iterum repetita fatigat;
<ov. her. 21.28>	Quantus sis nobis adspicis ipse labor.
<ov. her. 21.29>	Quo peream si dignus eras, ut vera loquamur;
<ov. her. 21.30>	Sed melior iusto quamque mereris ego.
<ov. her. 21.31>	Ergo te propter totiens incerta salutis
<ov. her. 21.32>	Commentis poenas doque dedique tuis?
<ov. her. 21.33>	Haec nobis formae te laudatore superbae
<ov. her. 21.34>	Contingit merces? et placuisse nocet?
<ov. her. 21.35>	Si tibi deformis, quod mallem, visa fuissem,
<ov. her. 21.36>	Culpatum nulla corpus egeret ope;
<ov. her. 21.37>	Nunc laudata gemo, nunc me certamine vestro
<ov. her. 21.38>	Perditis, et proprio vulneror ipsa bono.
<ov. her. 21.39>	Dum neque tu cedis, nec se putat ille secundum,
<ov. her. 21.40>	Tu votis obstas illius, ille tuis.
<ov. her. 21.41>	Ipsa velut navis iactor quam certus in altum
<ov. her. 21.42>	Propellit Boreas, aestus et unda refert, 
<ov. her. 21.43>	Cumque dies caris optata parentibus instat,
<ov. her. 21.44>	Inmodicus pariter corporis ardor adest --- 
<ov. her. 21.45>	Ei mihi, coniugii tempus crudelis ad ipsum
<ov. her. 21.46>	Persephone nostras pulsat acerba fores!
<ov. her. 21.47>	Iam pudet, et timeo, quamvis mihi conscia non sim,
<ov. her. 21.48>	Offensos videar ne meruisse deos.
<ov. her. 21.49>	Accidere haec aliquis casu contendit, at alter
<ov. her. 21.50>	Acceptum superis hunc negat esse virum;
<ov. her. 21.51>	Neve nihil credas in te quoque dicere famam,
<ov. her. 21.52>	Facta veneficiis pars putat ista tuis.
<ov. her. 21.53>	Causa latet, mala nostra patent; vos pace movetis
<ov. her. 21.54>	Aspera submota proelia, plector ego!
<ov. her. 21.55>	Dic age nunc, solitoque tibi ne decipe more:
<ov. her. 21.56>	Quid facies odio, sic ubi amore noces?
<ov. her. 21.57>	Si laedis, quod amas, hostem sapienter amabis --- 
<ov. her. 21.58>	Me, precor, ut serves, perdere, dire, velis!
<ov. her. 21.59>	Aut tibi iam nulla est speratae cura puellae,
<ov. her. 21.60>	Quam ferus indigna tabe perire sinis,
<ov. her. 21.61>	Aut, dea si frustra pro me tibi saeva rogatur,
<ov. her. 21.62>	Qua mihi te iactes, gratia nulla tua est.
<ov. her. 21.63>	Elige, quid fingas: non vis placare Dianam --- 
<ov. her. 21.64>	Inmemor es nostri; non potes --- illa tui est!
<ov. her. 21.65>	Vel numquam mallem vel non mihi tempore in illo
<ov. her. 21.66>	Esset in Aegaeis cognita Delos aquis!
<ov. her. 21.67>	Tunc mea difficili deducta est aequore navis,
<ov. her. 21.68>	Et fuit ad coeptas hora sinistra vias.
<ov. her. 21.69>	Quo pede processi! quo me pede limine movi!
<ov. her. 21.70>	Picta citae tetigi quo pede texta ratis! 
<ov. her. 21.71>	Bis tamen adverso redierunt carbasa vento --- 
<ov. her. 21.72>	Mentior, a demens! ille secundus erat!
<ov. her. 21.73>	Ille secundus erat qui me referebat euntem,
<ov. her. 21.74>	Quique parum felix inpediebat iter.
<ov. her. 21.75>	Atque utinam constans contra mea vela fuisset --- 
<ov. her. 21.76>	Sed stultum est venti de levitate queri.
<ov. her. 21.77>	Mota loci fama properabam visere Delon
<ov. her. 21.78>	Et facere ignava puppe videbar iter.
<ov. her. 21.79>	Quam saepe ut tardis feci convicia remis,
<ov. her. 21.80>	Questaque sum vento lintea parca dari!
<ov. her. 21.81>	Et iam transieram Myconon, iam Tenon et Andron,
<ov. her. 21.82>	Inque meis oculis candida Delos erat;
<ov. her. 21.83>	Quam procul ut vidi, 'quid me fugis, insula,' dixi,
<ov. her. 21.84>	'Laberis in magno numquid, ut ante, mari?'
<ov. her. 21.85>	Institeram terrae, cum iam prope luce peracta
<ov. her. 21.86>	Demere purpureis sol iuga vellet equis.
<ov. her. 21.87>	Quos idem solitos postquam revocavit ad ortus,
<ov. her. 21.88>	Comuntur nostrae matre iubente comae.
<ov. her. 21.89>	Ipsa dedit gemmas digitis et crinibus aurum,
<ov. her. 21.90>	Et vestes umeris induit ipsa meis.
<ov. her. 21.91>	Protinus egressae superis, quibus insula sacra est,
<ov. her. 21.92>	Flava salutatis tura merumque damus;
<ov. her. 21.93>	Dumque parens aras votivo sanguine tingit,
<ov. her. 21.94>	Sectaque fumosis ingerit exta focis,
<ov. her. 21.95>	Sedula me nutrix altas quoque ducit in aedes,
<ov. her. 21.96>	Erramusque vago per loca sacra pede.
<ov. her. 21.97>	Et modo porticibus spatior modo munera regum
<ov. her. 21.98>	Miror et in cunctis stantia signa locis; 
<ov. her. 21.99>	Miror et innumeris structam de cornibus aram,
<ov. her. 21.100>	Et de qua pariens arbore nixa dea est,
<ov. her. 21.101>	Et quae praeterea --- neque enim meminive libetve
<ov. her. 21.102>	Quidquid ibi vidi dicere --- Delos habet.
<ov. her. 21.103>	Forsitan haec spectans a te spectabar, Aconti,
<ov. her. 21.104>	Visaque simplicitas est mea posse capi.
<ov. her. 21.105>	In templum redeo gradibus sublime Dianae --- 
<ov. her. 21.106>	Tutior hoc ecquis debuit esse locus?
<ov. her. 21.107>	Mittitur ante pedes malum cum carmine tali --- 
<ov. her. 21.108>	Ei mihi, iuravi nunc quoque paene tibi!
<ov. her. 21.109>	Sustulit hoc nutrix mirataque 'perlege!' dixit.
<ov. her. 21.110>	Insidias legi, magne poeta, tuas!
<ov. her. 21.111>	Nomine coniugii dicto confusa pudore,
<ov. her. 21.112>	Sensi me totis erubuisse genis,
<ov. her. 21.113>	Luminaque in gremio veluti defixa tenebam --- 
<ov. her. 21.114>	Lumina propositi facta ministra tui.
<ov. her. 21.115>	Inprobe, quid gaudes? aut quae tibi gloria parta est?
<ov. her. 21.116>	Quidve vir elusa virgine laudis habes?
<ov. her. 21.117>	Non ego constiteram sumpta peltata securi,
<ov. her. 21.118>	Qualis in Iliaco Penthesilea solo;
<ov. her. 21.119>	Nullus Amazonio caelatus balteus auro,
<ov. her. 21.120>	Sicut ab Hippolyte, praeda relata tibi est.
<ov. her. 21.121>	Verba quid exultas tua si mihi verba dederunt,
<ov. her. 21.122>	Sumque parum prudens capta puella dolis?
<ov. her. 21.123>	Cydippen pomum, pomum Schoeneida cepit;
<ov. her. 21.124>	Tu nunc Hippomenes scilicet alter eris! 
<ov. her. 21.125>	At fuerat melius, si te puer iste tenebat,
<ov. her. 21.126>	Quem tu nescio quas dicis habere faces,
<ov. her. 21.127>	More bonis solito spem non corrumpere fraude;
<ov. her. 21.128>	Exoranda tibi, non capienda fui!
<ov. her. 21.129>	Cur, me cum peteres, ea non profitenda putabas,
<ov. her. 21.130>	Propter quae nobis ipse petendus eras?
<ov. her. 21.131>	Cogere cur potius quam persuadere volebas,
<ov. her. 21.132>	Si poteram audita condicione capi?
<ov. her. 21.133>	Quid tibi nunc prodest iurandi formula iuris
<ov. her. 21.134>	Linguaque praesentem testificata deam?
<ov. her. 21.135>	Quae iurat, mens est. sed nil iuravimus illa;
<ov. her. 21.136>	Illa fidem dictis addere sola potest.
<ov. her. 21.137>	Consilium prudensque animi sententia iurat,
<ov. her. 21.138>	Et nisi iudicii vincula nulla valent.
<ov. her. 21.139>	Si tibi coniugium volui promittere nostrum,
<ov. her. 21.140>	Exige polliciti debita iura tori;
<ov. her. 21.141>	Sed si nil dedimus praeter sine pectore vocem,
<ov. her. 21.142>	Verba suis frustra viribus orba tenes.
<ov. her. 21.143>	Non ego iuravi --- legi iurantia verba;
<ov. her. 21.144>	Vir mihi non isto more legendus eras.
<ov. her. 21.145>	Decipe sic alias --- succedat epistula pomo!
<ov. her. 21.146>	Si valet hoc, magnas ditibus aufer opes;
<ov. her. 21.147>	Fac iurent reges sua se tibi regna daturos,
<ov. her. 21.148>	Sitque tuum toto quidquid in orbe placet!
<ov. her. 21.149>	Maior es hoc ipsa multum, mihi crede, Diana,
<ov. her. 21.150>	Si tua tam praesens littera numen habet.
<ov. her. 21.151>	Cum tamen haec dixi, cum me tibi firma negavi,
<ov. her. 21.152>	Cum bene promissi causa peracta mei est,
<ov. her. 21.153>	Confiteor, timeo saevae Latoidos iram
<ov. her. 21.154>	Et corpus laedi suspicor inde meum. 
<ov. her. 21.155>	Nam quare, quotiens socialia sacra parantur,
<ov. her. 21.156>	Nupturae totiens languida membra cadunt?
<ov. her. 21.157>	Ter mihi iam veniens positas Hymenaeus ad aras
<ov. her. 21.158>	Fugit, et a thalami limine terga dedit,
<ov. her. 21.159>	Vixque manu pigra totiens infusa resurgunt
<ov. her. 21.160>	Lumina, vix moto corripit igne faces.
<ov. her. 21.161>	Saepe coronatis stillant unguenta capillis
<ov. her. 21.162>	Et trahitur multo splendida palla croco.
<ov. her. 21.163>	Cum tetigit limen, lacrimas mortisque timorem
<ov. her. 21.164>	Cernit et a cultu multa remota suo,
<ov. her. 21.167>	Et pudet in tristi laetum consurgere turba,
<ov. her. 21.168>	Quique erat in palla, transit in ora rubor.
<ov. her. 21.165>	Proicit ipse sua deductas fronte coronas,
<ov. her. 21.166>	Spissaque de nitidis tergit amoma comis;
<ov. her. 21.167>	At mihi, vae miserae! torrentur febribus artus
<ov. her. 21.170>	Et gravius iusto pallia pondus habent,
<ov. her. 21.171>	Nostraque plorantes video super ora parentes,
<ov. her. 21.172>	Et face pro thalami fax mihi mortis adest.
<ov. her. 21.173>	Parce laboranti, picta dea laeta pharetra,
<ov. her. 21.174>	Daque salutiferam iam mihi fratris opem.
<ov. her. 21.175>	Turpe tibi est, illum causas depellere leti,
<ov. her. 21.176>	Te contra titulum mortis habere meae.
<ov. her. 21.177>	Numquid, in umbroso cum velles fonte lavari,
<ov. her. 21.178>	Inprudens vultus ad tua labra tuli,
<ov. her. 21.179>	Praeteriive tuas de tot caelestibus aras,
<ov. her. 21.180>	Ave mea spreta est vestra parente parens? 
<ov. her. 21.181>	Nil ego peccavi, nisi quod periuria legi
<ov. her. 21.182>	Inque parum fausto carmine docta fui.
<ov. her. 21.183>	Tu quoque pro nobis, si non mentiris amorem,
<ov. her. 21.184>	Tura feras; prosint, quae nocuere, manus!
<ov. her. 21.185>	Cur, qui succenses quod adhuc tibi pacta puella
<ov. her. 21.186>	Non tua sit, fieri ne tua possit, agis?
<ov. her. 21.187>	Omnia de viva tibi sunt speranda; quid aufert
<ov. her. 21.188>	Saeva mihi vitam, spem tibi diva mei?
<ov. her. 21.189>	Nec tu credideris illum, cui destinor uxor,
<ov. her. 21.190>	Aegra superposita membra fovere manu.
<ov. her. 21.191>	Adsidet ille quidem, quantum permittitur, ipse
<ov. her. 21.192>	Sed meminit nostrum virginis esse torum.
<ov. her. 21.193>	Iam quoque nescio quid de me sensisse videtur;
<ov. her. 21.194>	Nam lacrimae causa saepe latente cadunt,
<ov. her. 21.195>	Et minus audacter blanditur et oscula rara
<ov. her. 21.196>	Applicat et timido me vocat ore suam.
<ov. her. 21.197>	Nec miror sensisse, notis cum prodar apertis;
<ov. her. 21.198>	In dextrum versor, cum venit ille, latus,
<ov. her. 21.199>	Nec loquor, et tecto simulatur lumine somnus,
<ov. her. 21.200>	Captantem tactus reicioque manum.
<ov. her. 21.201>	Ingemit et tacito suspirat pectore, meque
<ov. her. 21.202>	Offensam, quamvis non mereatur, habet.
<ov. her. 21.203>	Ei mihi, quod gaudes, et te iuvat ista voluntas!
<ov. her. 21.204>	Ei mihi, quod sensus sum tibi fassa meos!
<ov. her. 21.205>	At mihi siqua foret, tu nostra iustius ira,
<ov. her. 21.206>	Qui mihi tendebas retia, dignus eras.
<ov. her. 21.207>	Scribis, ut invalidum liceat tibi visere corpus.
<ov. her. 21.208>	Es procul a nobis, et tamen inde noces.
<ov. her. 21.209>	Mirabar quare tibi nomen Acontius esset;
<ov. her. 21.210>	Quod faciat longe vulnus, acumen habes. 
<ov. her. 21.211>	Certe ego convalui nondum de vulnere tali,
<ov. her. 21.212>	Ut iaculo scriptis eminus icta tuis.
<ov. her. 21.213>	Quid tamen huc venias? sane miserabile corpus,
<ov. her. 21.214>	Ingenii videas magna tropaea tui!
<ov. her. 21.215>	Concidimus macie; color est sine sanguine, qualem
<ov. her. 21.216>	In pomo refero mente fuisse tuo,
<ov. her. 21.217>	Candida nec mixto sublucent ora rubore.
<ov. her. 21.218>	Forma novi talis marmoris esse solet;
<ov. her. 21.219>	Argenti color est inter convivia talis,
<ov. her. 21.220>	Quod tactum gelidae frigore pallet aquae.
<ov. her. 21.221>	Si me nunc videas, visam prius esse negabis,
<ov. her. 21.222>	'Arte nec est,' dices, 'ista petita mea,'
<ov. her. 21.223>	Promissique fidem, ne sim tibi iuncta, remittes,
<ov. her. 21.224>	Et cupies illud non meminisse deam.
<ov. her. 21.225>	Forsitan et facies iurem ut contraria rursus,
<ov. her. 21.226>	Quaeque legam mittes altera verba mihi.
<ov. her. 21.227>	Sed tamen adsideas utinam, quod et ipse rogabas,
<ov. her. 21.228>	Et videas sponsae languida membra tuae!
<ov. her. 21.229>	Durius ut ferro iam sit tibi pectus, Aconti,
<ov. her. 21.230>	Tu veniam nostris vocibus ipse petas.
<ov. her. 21.231>	Ne tamen ignores ope qua revalescere possim,
<ov. her. 21.232>	Quaeritur a Delphis fata canente deo.
<ov. her. 21.233>	Is quoque nescio quam, nunc ut vaga fama susurrat,
<ov. her. 21.234>	Neclectam queritur teste sorore fidem.
<ov. her. 21.235>	Hoc deus, hoc vates, hoc edita carmina dicunt --- 
<ov. her. 21.236>	A! desunt voto numina nulla tuo!
<ov. her. 21.237>	Unde tibi favor hic? nisi si nova forte reperta est
<ov. her. 21.238>	Quae capiat magnos littera lecta deos. 
<ov. her. 21.239>	Teque tenente deos numen sequor ipsa deorum,
<ov. her. 21.240>	Doque libens victas in tua vota manus;
<ov. her. 21.241>	Fassaque sum matri deceptae foedera linguae
<ov. her. 21.242>	Lumina fixa tenens plena pudoris humo.
<ov. her. 21.243>	Cetera cura tua est; plus hoc quoque virgine factum,
<ov. her. 21.244>	Non timuit tecum quod mea charta loqui.
<ov. her. 21.245>	Iam satis invalidos calamo lassavimus artus,
<ov. her. 21.246>	Et manus officium longius aegra negat.
<ov. her. 21.247>	Quid, nisi, quod cupio me iam coniungere tecum,
<ov. her. 21.248>	Restat, ut adscribat littera nostra:  Vale? 

