<pl. trin.  1>	 Sequere hac me, gnata, ut munus fungaris tuom.
<pl. trin.  2>	 Sequor, sed finem fore quem dicam nescio.
<pl. trin.  3>	 Adest. em illae sunt aedes, i intro nunciam.---
<pl. trin.  4>	 nunc, ne quis erret vostrum, paucis in viam
<pl. trin.  5>	 deducam, si quidem operam dare promittitis.
<pl. trin.  6>	 nunc igitur primum quae ego sim et quae illaec siet,
<pl. trin.  7>	 huc quae abiit intro, dicam, si animum advortitis.
<pl. trin.  8>	 primum mihi Plautus nomen Luxuriae indidit;
<pl. trin.  9>	 tum hanc mihi gnatam esse voluit Inopiam.
<pl. trin.  10>	 sed ea huc quid introierit impulsu meo
<pl. trin.  11>	 accipite et date vocivas aures dum eloquor.
<pl. trin.  12>	 adulescens quidam est, qui in hisce habitat aedibus;
<pl. trin.  13>	 is rem paternam me adiutrice perdidit.
<pl. trin.  14>	 quoniam ei, qui me aleret, nil video esse relicui,
<pl. trin.  15>	 dedi ei meam gnatam, quicum aetatem exigat.
<pl. trin.  16>	 sed de argumento ne exspectetis fabulae:
<pl. trin.  17>	 senes qui huc venient, ei rem vobis aperient.
<pl. trin.  18>	 huic Graece nomen est Thensauro fabulae:
<pl. trin.  19>	 Philemo scripsit, Plautus vertit barbare,
<pl. trin.  20>	 nomen Trinummo fecit, nunc hoc vos rogat
<pl. trin.  21>	 ut liceat possidere hanc nomen fabulam.
<pl. trin.  22>	 tantum est. valete, adeste cum silentio.---
<pl. trin.  23>	 Amicum castigare ob meritam noxiam
<pl. trin.  24>	 immoene est facinus, verum in aetate utile
<pl. trin.  25>	 et conducibile. nam ego amicum hodie meum
<pl. trin.  26>	 concastigabo pro commerita noxia,
<pl. trin.  27>	 invitus, ni id me invitet ut faciam fides.
<pl. trin.  28>	 nam hic nimium morbus mores invasit bonos;
<pl. trin.  29>	 ita plerique omnes iam sunt intermortui.
<pl. trin.  30>	 sed dum illi aegrotant, interim mores mali
<pl. trin.  31>	 quasi herba inrigua succrevere uberrime:
<pl. trin.  32>	 eorum licet iam metere messem maxumam,
<pl. trin.  33>	 neque quicquam hic nunc est vile nisi mores mali.
<pl. trin.  34>	 nimioque hic pluris pauciorum gratiam
<pl. trin.  35>	 faciunt pars hominum quam id quod prosint pluribus.
<pl. trin.  36>	 ita vincunt illud conducibile gratiae,
<pl. trin.  37>	 quae in rebus multis opstant odiosaeque sunt
<pl. trin.  38>	 remoramque faciunt rei privatae et publicae.
<pl. trin.  39>	 Larem corona nostrum decorari volo.
<pl. trin.  40>	 uxor, venerare ut nobis haec habitatio
<pl. trin.  41>	 bona fausta felix fortunataque evenat---
<pl. trin.  42>	 teque ut quam primum possim videam emortuam.
<pl. trin.  43>	 Hic ille est, senecta aetate qui factust puer,
<pl. trin.  44>	 qui admisit in se culpam castigabilem.
<pl. trin.  45>	 adgrediar hominem. Quoia hic vox prope me sonat?
<pl. trin.  46>	 Tui benevolentis, si ita es ut ego te volo,
<pl. trin.  47>	 sin aliter es, inimici atque irati tibi.
<pl. trin.  48>	 O amice, salve, atque aequalis. ut vales,
<pl. trin.  49>	 Megaronides? Et tu edepol salve, Callicles.
<pl. trin.  50>	 Valen? valuistin? Valeo, et valui rectius.
<pl. trin.  51>	 Quid tua agit uxor? ut valet? Plus quam ego volo.
<pl. trin.  52>	 Bene hercle est illam tibi valere et vivere.
<pl. trin.  53>	 Credo hercle te gaudere, si quid mihi mali est.
<pl. trin.  54>	 Omnibus amicis quod mihi est cupio esse idem.
<pl. trin.  55>	 Eho tu, tua uxor quid agit? Immortalis est,
<pl. trin.  56>	 vivit victuraque est. Bene hercle nuntias,
<pl. trin.  57>	 deosque oro ut vitae tuae superstes suppetat.
<pl. trin.  58>	 Dum quidem hercle tecum nupta sit, sane velim.
<pl. trin.  59>	 Vin commutemus, tuam ego ducam et tu meam?
<pl. trin.  60>	 faxo haud tantillum dederis verborum mihi.
<pl. trin.  61>	 Namque enim tu, credo, me imprudentem obrepseris.
<pl. trin.  62>	 Ne tu hercle faxo haud nescias quam rem egeris.
<pl. trin.  63>	 Habeas ut : nota mala res optumast.
<pl. trin.  64>	 nam ego nunc si ignotam capiam, quid agam nesciam.
<pl. trin.  65>	 Edepol proinde ut diu vivitur, bene vivitur.
<pl. trin.  66>	 sed hoc animum advorte atque aufer ridicularia;
<pl. trin.  67>	 nam ego dedita opera huc ad te advenio. Quid venis?
<pl. trin.  68>	 Malis te ut verbis multis multum obiurigem.
<pl. trin.  69>	 Men? Numquis est hic alius praeter me atque te?
<pl. trin.  70>	 Nemost. Quid tu igitur rogitas, tene obiurigem?
<pl. trin.  71>	 nisi tu me mihimet censes dicturum male.
<pl. trin.  72>	 nam si in te aegrotant artes antiquae tuae,
<pl. trin.  72a>	 [sin immutare vis ingenium moribus]
<pl. trin.  73>	 [aut si demutant mores ingenium tuom
<pl. trin.  74>	 neque eos antiquos servas, ast captas novos]
<pl. trin.  75>	 omnibus amicis morbum tu incuties gravem,
<pl. trin.  76>	 ut te videre audireque aegroti sient.
<pl. trin.  77>	 Qui in mentem venit tibi istaec dicta dicere?
<pl. trin.  78>	 Quia omnis bonos bonasque adcurare addecet,
<pl. trin.  79>	 suspicionem et culpam ut ab se segregent.
<pl. trin.  80>	 Non potest utrumque fieri. Quapropter? Rogas?
<pl. trin.  81>	 ne admittam culpam, ego meo sum promus pectori:
<pl. trin.  82>	 suspicio est in pectore alieno sita.
<pl. trin.  83>	 nam nunc ego si te surrupuisse suspicer
<pl. trin.  84>	 Iovi coronam de capite ex Capitolio,
<pl. trin.  85>	 qui in columine astat summo: si id non feceris
<pl. trin.  86>	 atque id tamen mihi lubeat suspicarier,
<pl. trin.  87>	 qui tu id prohibere me potes ne suspicer?
<pl. trin.  88>	 sed istuc negoti cupio scire quid siet.
<pl. trin.  89>	 Haben tu amicum aut familiarem quempiam,
<pl. trin.  90>	 quoi pectus sapiat? Edepol haud dicam dolo:
<pl. trin.  91>	 sunt quos scio esse amicos, sunt quos suspicor,
<pl. trin.  92>	 sunt quorum ingenia atque animos nequeo noscere,
<pl. trin.  93>	 ad amici partem an ad inimici pervenant;
<pl. trin.  94>	 sed tu ex amicis mi es certis certissimus.
<pl. trin.  95>	 si quid scis me fecisse inscite aut improbe,
<pl. trin.  96>	 si id me non accusas, tute ipse obiurgandus es. Scio;
<pl. trin.  97>	 et, si alia huc causa ad te adveni, aequom postulas.
<pl. trin.  98>	 Expecto si quid dicas. Primumdum omnium,
<pl. trin.  99>	 male dictitatur tibi volgo in sermonibus:
<pl. trin.  100>	 turpilucricupidum te vocant cives tui;
<pl. trin.  101>	 tum autem sunt alii, qui te volturium vocant:
<pl. trin.  102>	 hostisne an civis comedis, parvi pendere.
<pl. trin.  103>	 haec cum audio in te dici, discrucior miser.
<pl. trin.  104>	 Est atque non est mi in manu, Megaronides:
<pl. trin.  105>	 quin dicant, non est; merito ut ne dicant, id est.
<pl. trin.  106>	 Fuitne hic tibi amicus Charmides? Est et fuit.
<pl. trin.  107>	 id ita esse ut credas, rem tibi auctorem dabo.
<pl. trin.  108>	 nam postquam hic eius rem confregit filius
<pl. trin.  109>	 videtque ipse ad paupertatem protractum esse se
<pl. trin.  110>	 suamque filiam esse adultam virginem,
<pl. trin.  111>	 simul eius matrem suamque uxorem mortuam,
<pl. trin.  112>	 quoniam hinc iturust ipsus in Seleuciam,
<pl. trin.  113>	 mihi conmendavit virginem gnatam suam
<pl. trin.  114>	 et rem suam omnem et illum corruptum filium.
<pl. trin.  115>	 haec, si mihi inimicus esset, credo haud crederet.
<pl. trin.  116>	 Quid tu, adulescentem, quem esse corruptum vides,
<pl. trin.  117>	 qui tuae mandatus est fide et fiduciae,
<pl. trin.  118>	 quin eum restituis, quin ad frugem conrigis?
<pl. trin.  119>	 ei rei operam dare te fuerat aliquanto aequius,
<pl. trin.  120>	 si qui probiorem facere posses, non uti
<pl. trin.  121>	 in eandem tute accederes infamiam
<pl. trin.  122>	 malumque ut eius cum tuo misceres malo.
<pl. trin.  123>	 Quid feci? Quod homo nequam. Non istuc meumst.
<pl. trin.  124>	 Emistin de adulescente has aedes (quid taces?)
<pl. trin.  125>	 ubi nunc tute habitas? Emi atque argentum dedi,
<pl. trin.  126>	 minas quadraginta, adulescenti ipsi in manum.
<pl. trin.  127>	 Dedistin argentum? Factum, neque facti piget.
<pl. trin.  128>	 Edepol fide adulescentem mandatum malae.
<pl. trin.  129>	 dedistine hoc facto ei gladium, qui se occideret?
<pl. trin.  130>	 quid secus est aut quid interest dare te in manus
<pl. trin.  131>	 argentum amanti homini adulescenti, animi impoti,
<pl. trin.  132>	 qui exaedificaret suam incohatam ignaviam?
<pl. trin.  133>	 Non ego illi argentum redderem? Non redderes,
<pl. trin.  134>	 neque de illo quicquam neque emeres neque venderes,
<pl. trin.  135>	 nec qui deterior esset faceres copiam.
<pl. trin.  136>	 inconciliastin eum qui mandatust tibi,
<pl. trin.  137>	 ille qui mandavit, eum exturbasti ex aedibus?
<pl. trin.  138>	 edepol mandatum pulchre et curatum probe;
<pl. trin.  139>	 crede huic tutelam: suam melius rem gesserit.
<pl. trin.  140>	 Subigis maledictis me tuis, Megaronides,
<pl. trin.  141>	 novo modo adeo, ut quod meae concreditumst
<pl. trin.  142>	 taciturnitati clam, fide et fiduciae,
<pl. trin.  143>	 ne enuntiarem quoiquam neu facerem palam,
<pl. trin.  144>	 ut mihi necesse sit iam id tibi concredere.
<pl. trin.  145>	 Mihi quod credideris sumes ubi posiveris.
<pl. trin.  146>	 Circumspicedum te, ne quis adsit arbiter
<pl. trin.  147>	 nobis, et quaeso identidem circumspice.
<pl. trin.  148>	 Ausculto si quid dicas. Si taceas, loquar.
<pl. trin.  149>	 quoniam hinc est profecturus peregre Charmides,
<pl. trin.  150>	 thensaurum demonstravit mihi in hisce aedibus,
<pl. trin.  151>	 hic in conclavi quodam---sed circumspice.
<pl. trin.  152>	 Nemost. Nummorum Philippeum ad tria milia.
<pl. trin.  153>	 id solus solum per amicitiam et per fidem
<pl. trin.  154>	 flens me obsecravit suo ne gnato crederem
<pl. trin.  155>	 neu quoiquam unde ad eum id posset permanascere.
<pl. trin.  156>	 nunc si ille huc salvos revenit, reddam suom sibi;
<pl. trin.  157>	 si quid eo fuerit, certe illius filiae,
<pl. trin.  158>	 quae mihi mandatast, habeo dotem unde dem,
<pl. trin.  159>	 ut eam in se dignam condicionem conlocem.
<pl. trin.  160>	 Pro di immortales, verbis paucis quam cito
<pl. trin.  161>	 alium fecisti me, alius ad te veneram.
<pl. trin.  162>	 sed ut occepisti, perge porro proloqui.
<pl. trin.  163>	 Quid tibi ego dicam, qui illius sapientiam
<pl. trin.  164>	 et meam fidelitatem et celata omnia
<pl. trin.  165>	 paene ille ignavos funditus pessum dedit.
<pl. trin.  166>	 Quidum? Quia, ruri dum sum ego unos sex dies,
<pl. trin.  167>	 me apsente atque insciente, inconsultu meo,
<pl. trin.  168>	 aedis venalis hasce inscripsit litteris.
<pl. trin.  169>	 Adesurivit magis et inhiavit acrius
<pl. trin.  170>	 lupus, observavit dum dormitarent canes:
<pl. trin.  171>	 gregem universum voluit totum avortere.
<pl. trin.  172>	 Fecisset edepol, ni haec praesensisset canes.
<pl. trin.  173>	 sed nunc rogare ego vicissim te volo:
<pl. trin.  174>	 quid fuit officium meum me facere? face sciam;
<pl. trin.  175>	 utrum indicare me ei thensaurum aequom fuit,
<pl. trin.  176>	 adversum quam eius me opsecravisset pater,
<pl. trin.  177>	 an ego alium dominum paterer fieri hisce aedibus?
<pl. trin.  178>	 qui emisset, eius essetne ea pecunia?
<pl. trin.  179>	 emi egomet potius aedis, argentum dedi
<pl. trin.  180>	 thensauri causa, ut salvom amico traderem.
<pl. trin.  181>	 neque adeo hasce emi mihi nec usurae meae:
<pl. trin.  182>	 illi redemi rusum, a me argentum dedi.
<pl. trin.  183>	 haec sunt: si recte seu pervorse facta sunt,
<pl. trin.  184>	 ego me fecisse confiteor, Megaronides.
<pl. trin.  185>	 em mea malefacta, em meam avaritiam tibi;
<pl. trin.  186>	 hascine propter res maledicas famas ferunt.
<pl. trin.  187>	 παῦσαι, vicisti castigatorem tuom:
<pl. trin.  188>	 occlusti linguam, nihil est quod respondeam.
<pl. trin.  189>	 Nunc ego te quaeso ut me opera et consilio iuves
<pl. trin.  190>	 communicesque hanc mecum meam provinciam.
<pl. trin.  191>	 Polliceor operam. Ergo ubi eris paulo post? Domi.
<pl. trin.  192>	 Numquid vis? Cures tuam fidem. Fiet sedulo.
<pl. trin.  193>	 Sed quid ais? Quid vis? Vbi nunc adulescens habet?
<pl. trin.  194>	 Posticulum hoc recepit, quom aedis vendidit.
<pl. trin.  195>	 Istuc volebam scire. i sane nunciam.
<pl. trin.  196>	 sed quid ais? quid nunc virgo? nempe apud te est? Itast,
<pl. trin.  197>	 iuxtaque eam curo cum mea. Recte facis.
<pl. trin.  198>	 Numquid, prius quam abeo, me ?--- Vale.
<pl. trin.  199>	 nihil est profecto stultius neque stolidius
<pl. trin.  200>	 neque mendaciloquius neque argutum magis,
<pl. trin.  201>	 neque confidentiloquius neque peiurius,
<pl. trin.  202>	 quam urbani assidui cives, quos scurras vocant.
<pl. trin.  203>	 atque egomet me adeo cum illis una ibidem traho,
<pl. trin.  204>	 qui illorum verbis falsis acceptor fui,
<pl. trin.  205>	 qui omnia se simulant scire neque quicquam sciunt.
<pl. trin.  206>	 quod quisque in animo habet aut habiturust sciunt,
<pl. trin.  207>	 sciunt id quod in aurem rex reginae dixerit,
<pl. trin.  208>	 sciunt quod Iuno fabulatast cum Iove;
<pl. trin.  209>	 quae neque futura neque sunt, tamen illi sciunt.
<pl. trin.  210>	 falson an vero laudent, culpent quem velint,
<pl. trin.  211>	 non flocci faciunt, dum illud quod lubeat sciant.
<pl. trin.  212>	 omnes mortales hunc aiebant Calliclem
<pl. trin.  213>	 indignum civitate hac esse et vivere,
<pl. trin.  214>	 bonis qui hunc adulescentem evortisset suis.
<pl. trin.  215>	 ego de eorum verbis famigeratorum insciens
<pl. trin.  216>	 prosilui amicum castigatum innoxium.
<pl. trin.  217>	 quod si exquiratur usque ab stirpe auctoritas,
<pl. trin.  218>	 unde quidquid auditum dicant, nisi id appareat,
<pl. trin.  219>	 famigeratori res sit cum damno et malo,
<pl. trin.  220>	 hoc ita si fiat, publico fiat bono,
<pl. trin.  221>	 pauci sint faxim qui sciant quod nesciunt,
<pl. trin.  222>	 occlusioremque habeant stultiloquentiam.---
<pl. trin.  223>	 Multas res simitu in meo corde vorso,
<pl. trin.  224>	 multum in cogitando dolorem indipiscor:
<pl. trin.  225>	 egomet me coquo et macero et defetigo,
<pl. trin.  226>	 magister mihi exercitor animus nunc est.
<pl. trin.  227>	 sed hoc non liquet neque satis cogitatumst,
<pl. trin.  228>	 utram potius harum mihi artem expetessam,
<pl. trin.  229>	 utram aetati agundae arbitrer firmiorem:
<pl. trin.  230>	 amorin med an rei opsequi potius par sit,
<pl. trin.  231>	 utra in parte plus sit voluptatis vitae
<pl. trin.  232>	 ad aetatem agundam.
<pl. trin.  233>	 de hac re mihi satis hau liquet; nisi hoc sic faciam, opinor,
<pl. trin.  234>	 ut utramque rem simul exputem, iudex sim reusque ad eam rem.
<pl. trin.  235>	 ita faciam, ita placet; omnium primum
<pl. trin.  236>	 Amoris artis eloquar quem ad modum expediant.
<pl. trin.  237>	 numquam Amor quemquam nisi cupidum hominem
<pl. trin.  238>	 postulat se in plagas conicere:
<pl. trin.  238a>	 eos cupit, eos consectatur;
<pl. trin.  239>	 subdole [blanditur] ab re consulit,
<pl. trin.  239a>	 blandiloquentulus, harpago, mendax,
<pl. trin.  240>	 cuppes, avarus, elegans, despoliator,
<pl. trin.  240a>	 latebricolarum hominum corruptor,
<pl. trin.  241>	 [blandus] inops celatum indagator.
<pl. trin.  241a>	 nam qui amat quod amat quom extemplo
<pl. trin.  242>	 saviis sagittatis perculsust,
<pl. trin.  243>	 ilico res foras labitur, liquitur.
<pl. trin.  244>	 da mihi hoc, mel meum, si me amas, si audes.
<pl. trin.  245>	 ibi ille cuculus: ocelle mi, fiat:
<pl. trin.  246>	 et istuc et si amplius vis dari, dabitur.
<pl. trin.  247>	 ibi illa pendentem ferit: iam amplius orat;
<pl. trin.  248>	 non satis id est mali, ni amplius etiam,
<pl. trin.  249>	 quod ecbibit, quod comest, quod facit sumpti.
<pl. trin.  250>	 nox datur: ducitur familia tota,
<pl. trin.  251>	 vestiplica, unctor, auri custos, flabelliferae, sandaligerulae,
<pl. trin.  252>	 cantrices, cistellatrices, nuntii, renuntii,
<pl. trin.  253>	 raptores panis et peni;
<pl. trin.  254>	 fit ipse, dum illis comis est, inops amator.
<pl. trin.  255>	 haec ego quom ago cum meo animo et recolo,
<pl. trin.  256>	 ubi qui eget, quam preti sit parvi:
<pl. trin.  257>	 apage te, Amor, non places nil te utor;
<pl. trin.  258>	 quamquam illud est dulce, esse et bibere,
<pl. trin.  259>	 Amor amara dat tamen, satis quod aegre sit:
<pl. trin.  260>	 fugit forum, fugitat suos cognatos,
<pl. trin.  261>	 fugat ipsus se ab suo contutu,
<pl. trin.  262>	 neque eum sibi amicum volunt dici.
<pl. trin.  263>	 mille modis, Amor, ,
<pl. trin.  264>	 procul atque ,
<pl. trin.  265>	 nam qui in amorem praecipitavit,
<pl. trin.  266>	 peius perit quasi saxo saliat:
<pl. trin.  267>	 apage te, Amor, tuas res tibi habeto,
<pl. trin.  268>	 Amor, mihi amicus ne fuas umquam;
<pl. trin.  269>	 sunt tamen quos miseros maleque habeas,
<pl. trin.  270>	 quos tibi obnoxios fecisti.
<pl. trin.  271>	 certumst ad frugem adplicare animum,
<pl. trin.  272>	 quamquam ibi labos grandis capitur.
<pl. trin.  273>	 boni sibi haec expetunt, rem, fidem, honorem,
<pl. trin.  274>	 gloriam et gratiam: hoc probis pretiumst.
<pl. trin.  275>	 eo mihi magis lubet cum probis potius
<pl. trin.  275a>	 quam cum improbis vivere vanidicis.
<pl. trin.  276>	 Quo illic homo foras se penetravit ex
<pl. trin.  277>	 aedibus? Pater, adsum, impera quidvis,
<pl. trin.  278>	 neque tibi ero in mora neque latebrose
<pl. trin.  279>	 me abs tuo conspectu occultabo.
<pl. trin.  280>	 Feceris par tuis ceteris factis,
<pl. trin.  281>	 patrem tuom si percoles per pietatem.
<pl. trin.  282>	 nolo ego cum improbis te viris, gnate mi,
<pl. trin.  283>	 neque in via, neque in foro necullum sermonem exsequi
<pl. trin.  284>	 novi ego hoc saeculum moribus quibus siet:
<pl. trin.  285>	 malus bonum malum esse volt, ut sit sui similis;
<pl. trin.  286>	 turbant, miscent mores mali: rapax avarus invidus
<pl. trin.  287>	 sacrum profanum, publicum privatum habent, hiulca gens.
<pl. trin.  288>	 haec ego doleo, haec sunt quae me excruciant, haec dies
<pl. trin.  289>	 noctesque tibi canto ut caveas.
<pl. trin.  290>	 quod manu non queunt tangere tantum fas habent quo manus abstineant,
<pl. trin.  291>	 cetera: rape trahe, fuge late---lacrumas
<pl. trin.  292>	 haec mihi quom video eliciunt,
<pl. trin.  293>	 quia ego ad hoc genus hominum duravi.
<pl. trin.  294>	 quin prius me ad plures penetravi?
<pl. trin.  295>	 nam hi mores maiorum laudant, eosdem lutitant quos conlaudant.
<pl. trin.  296>	 hisce ego de artibus gratiam facio, ne colas neve imbuas ingenium.
<pl. trin.  297>	 meo modo et moribus vivito antiquis,
<pl. trin.  298>	 quae ego tibi praecipio, ea facito.
<pl. trin.  299>	 nihil ego istos moror faeceos mores, turbidos, quibus boni dedecorant se.
<pl. trin.  300>	 haec tibi si mea imperia capesses, multa bona in pectore consident.
<pl. trin.  301>	 Semper ego usque ad hanc aetatem ab ineunte adulescentia
<pl. trin.  302>	 tuis servivi servitutem imperiis [et] praeceptis, pater.
<pl. trin.  303>	 pro ingenio ego me liberum esse ratus sum, pro imperio tuo
<pl. trin.  304>	 meum animum tibi servitutem servire aequom censui.
<pl. trin.  305>	 Qui homo cum animo inde ab ineunte aetate depugnat suo,
<pl. trin.  306>	 utrum itane esse mavelit ut eum animus aequom censeat,
<pl. trin.  307>	 an ita potius ut parentes eum esse et cognati velint:
<pl. trin.  308>	 si animus hominem pepulit, actumst: animo servit, non sibi;
<pl. trin.  309>	 si ipse animum pepulit, dum vivit victor victorum cluet.
<pl. trin.  310>	 tu si animum vicisti potius quam animus te, est quod gaudeas.
<pl. trin.  311>	 nimio satiust, ut opust te ita esse, quam ut animo lubet:
<pl. trin.  312>	 qui animum vincunt, quam quos animus, semper probiores cluent.
<pl. trin.  313>	 Istaec ego mi semper habui aetati integumentum meae;
<pl. trin.  314>	 ne penetrarem me usquam ubi esset damni conciliabulum
<pl. trin.  315>	 neu noctu irem obambulatum neu suom adimerem alteri
<pl. trin.  316>	 neu tibi aegritudinem, pater, parerem, parsi sedulo:
<pl. trin.  317>	 sarta tecta tua praecepta usque habui mea modestia.
<pl. trin.  318>	 Quid exprobras? bene quod fecisti tibi fecisti, non mihi;
<pl. trin.  319>	 mihi quidem aetas actast ferme: tua istuc refert maxime.
<pl. trin.  320>	 is probus est quem paenitet quam probus sit et frugi bonae;
<pl. trin.  321>	 qui ipsus sibi satis placet, nec probus est nec frugi bonae:
<pl. trin.  322>	 [qui ipsus se contemnit, in eost indoles industriae.]
<pl. trin.  323>	 bene facta bene factis aliis pertegito, ne perpluant.
<pl. trin.  324>	 Ob eam rem haec, pater, autumavi, quia res quaedamst quam volo
<pl. trin.  325>	 ego me abs te exorare. Quid id est? dare iam veniam gestio.
<pl. trin.  326>	 Adulescenti hinc genere summo, amico atque aequali meo,
<pl. trin.  327>	 minus qui caute et cogitate suam rem tractavit, pater,
<pl. trin.  328>	 bene volo ego illi facere, si tu non nevis. Nempe de tuo?
<pl. trin.  329>	 De meo: nam quod tuomst meumst, omne meumst autem tuom.
<pl. trin.  330>	 Quid is? egetne? Eget. Habuitne rem? Habuit. Qui eam perdidit?
<pl. trin.  331>	 publicisne adfinis fuit an maritumis negotiis?
<pl. trin.  332>	 mercaturan, an venales habuit ubi rem perdidit?
<pl. trin.  333>	 Nihil istorum. Quid igitur? Per comitatem edepol, pater;
<pl. trin.  334>	 praeterea aliquantum animi causa in deliciis disperdidit.
<pl. trin.  335>	 Edepol hominem praemandatum ferme familiariter,
<pl. trin.  336>	 qui quidem nusquam per virtutem rem confregit, atque eget;
<pl. trin.  337>	 nil moror eum tibi esse amicum cum eius modi virtutibus.
<pl. trin.  338>	 Quia sine omni malitiast, tolerare eius egestatem volo.
<pl. trin.  339>	 De mendico male meretur qui ei dat quod edit aut bibat;
<pl. trin.  340>	 nam et illud quod dat perdit et illi prodit vitam ad miseriam.
<pl. trin.  341>	 non eo haec dico, quin quae tu vis ego velim et faciam lubens:
<pl. trin.  342>	 sed ego hoc verbum quom illi quoidam dico, praemonstro tibi,
<pl. trin.  343>	 ut ita te aliorum miserescat, ne tis alios misereat.
<pl. trin.  344>	 Deserere illum et deiuvare in rebus advorsis pudet.
<pl. trin.  345>	 Pol pudere quam pigere praestat, totidem litteris.
<pl. trin.  346>	 Edepol, deum virtute dicam, pater, et maiorum et tua
<pl. trin.  347>	 multa bona bene parta habemus, bene si amico feceris
<pl. trin.  348>	 ne pigeat fecisse, ut potius pudeat si non feceris.
<pl. trin.  349>	 De magnis divitiis si quid demas, plus fit an minus?
<pl. trin.  350>	 Minus, pater; sed civi immuni scin quid cantari solet?
<pl. trin.  351>	 quod habes ne habeas et illuc quod non habes habeas, malum,
<pl. trin.  352>	 quandoquidem nec tibi bene esse pote pati neque alteri.
<pl. trin.  353>	 Scio equidem istuc ita solere fieri; verum, gnate mi,
<pl. trin.  354>	 is est immunis, cui nihil est qui munus fungatur suom.
<pl. trin.  355>	 Deum virtute habemus et qui nosmet utamur, pater,
<pl. trin.  356>	 et aliis qui comitati simus benevolentibus.
<pl. trin.  357>	 Non edepol tibi pernegare possum quicquam quod velis.
<pl. trin.  358>	 cui egestatem tolerari vis? eloquere audacter patri.
<pl. trin.  359>	 Lesbonico huic adulescenti, Charmidai filio,
<pl. trin.  360>	 qui illic habitat. Quin comedit quod fuit, quod non fuit?
<pl. trin.  361>	 Ne opprobra, pater; multa eveniunt homini quae volt, quae nevolt.
<pl. trin.  362>	 Mentire edepol, gnate, atque id nunc facis haud consuetudine.
<pl. trin.  363>	 nam sapiens quidem pol ipsus fingit fortunam sibi:
<pl. trin.  364>	 eo non multa quae nevolt eveniunt, nisi fictor malust.
<pl. trin.  365>	 Multa illi opera opust ficturae, qui se fictorem probum
<pl. trin.  366>	 vitae agundae esse expetit: sed hic admodum adulescentulust.
<pl. trin.  367>	 Non aetate, verum ingenio apiscitur sapientia;
<pl. trin.  368>	 sapienti aetas condimentum, sapiens aetati cibust.
<pl. trin.  369>	 agedum eloquere, quid dare illi nunc vis? Nil quicquam, pater;
<pl. trin.  370>	 tu modo ne me prohibeas accipere, si quid det mihi.
<pl. trin.  371>	 An eo egestatem ei tolerabis, si quid ab illo acceperis?
<pl. trin.  372>	 Eo, pater. Pol ego istam volo me rationem edoceas. Licet.
<pl. trin.  373>	 scin tu illum quo genere natus sit? Scio, adprime probo.
<pl. trin.  374>	 Soror illi est adulta virgo grandis: eam cupio, pater,
<pl. trin.  375>	 ducere uxorem sine dote. Sine dote uxorem? Ita;
<pl. trin.  376>	 tua re salva hoc pacto ab illo summam inibis gratiam,
<pl. trin.  377>	 neque commodius ullo pacto ei poteris auxiliarier.
<pl. trin.  378>	 Egone indotatam te uxorem ut patiar? Patiundumst, pater;
<pl. trin.  379>	 et eo pacto addideris nostrae lepidam famam familiae.
<pl. trin.  380>	 Multa ego possum docta dicta et quamvis facunde loqui,
<pl. trin.  381>	 historiam veterem atque antiquam haec mea senectus sustinet;
<pl. trin.  382>	 verum ego quando te et amicitiam et gratiam in nostram domum
<pl. trin.  383>	 video adlicere, etsi adversatus tibi fui, istac iudico:
<pl. trin.  384>	 tibi permitto; posce, duce. Di te servassint mihi.
<pl. trin.  385>	 sed adde ad istam gratiam unum. Quid id est autem unum? Eloquar.
<pl. trin.  386>	 tute ad eum adeas, tute concilies, tute poscas. Eccere.
<pl. trin.  387>	 Nimio citius transiges: firmum omne erit quod tu egeris.
<pl. trin.  388>	 gravius tuom erit unum verbum ad eam rem quam centum mea.
<pl. trin.  389>	 Ecce autem in benignitate hoc repperi, negotium.
<pl. trin.  390>	 dabitur opera. Lepidus vivis. haec sunt aedes, hic habet;
<pl. trin.  391>	 Lesbonico est nomen. age, rem cura. ego te opperiar domi.---
<pl. trin.  392>	 Non optuma haec sunt, neque ut ego aequom censeo;
<pl. trin.  393>	 verum meliora sunt quam quae deterruma.
<pl. trin.  394>	 sed hoc me unum consolatur atque animum meum,
<pl. trin.  395>	 quia qui nihil aliud nisi quod sibi soli placet
<pl. trin.  396>	 consulit advorsum filium, nugas agit:
<pl. trin.  397>	 miser ex animo fit, factius nihilo facit.
<pl. trin.  398>	 suae senectuti is acriorem hiemem parat,
<pl. trin.  399>	 quom illam importunam tempestatem conciet.
<pl. trin.  400>	 sed aperiuntur aedes quo ibam: commodum
<pl. trin.  401>	 ipse exit Lesbonicus cum servo foras.
<pl. trin.  402>	 Minus quindecim dies sunt, quom pro hisce aedibus
<pl. trin.  403>	 minas quadraginta accepisti a Callicle.
<pl. trin.  404>	 estne hoc quod dico, Stasime? Quom considero,
<pl. trin.  405>	 meminisse videor fieri. Quid factumst eo?
<pl. trin.  406>	 Comessum, expotum; exussum: elotum in balineis,
<pl. trin.  407>	 piscator, pistor apstulit, lanii, coqui,
<pl. trin.  408>	 holitores, myropolae, aucupes: confit cito;
<pl. trin.  409>	 non hercle minus divorse distrahitur cito,
<pl. trin.  410>	 quam si tu obicias formicis papaverem.
<pl. trin.  411>	 Minus hercle in istis rebus sumptumst sex minis.
<pl. trin.  412>	 Quid quod dedisti scortis? Ibidem una traho.
<pl. trin.  413>	 Quid quod ego defrudavi? Em, istaec ratio maxumast.
<pl. trin.  414>	 Non tibi illud apparere, si sumas, potest;
<pl. trin.  415>	 nisi tu immortale rere esse argentum tibi.
<pl. trin.  416>	 Sero atque stulte, prius quod cautum oportuit,
<pl. trin.  417>	 postquam comedit rem, post rationem putat.
<pl. trin.  418>	 Nequaquam argenti ratio comparet tamen.
<pl. trin.  419>	 Ratio quidem hercle apparet: argentum οἴχεται.
<pl. trin.  420>	 minas quadraginta accepisti a Callicle,
<pl. trin.  421>	 et ille aedis mancipio abs te accepit? Admodum.
<pl. trin.  422>	 Pol opino adfinis noster aedis vendidit;
<pl. trin.  423>	 pater quom peregre veniet, in portast locus,
<pl. trin.  424>	 nisi forte in ventrem filio conrepserit.
<pl. trin.  425>	 Trapezitae mille drachumarum Olympico,
<pl. trin.  426>	 quas de ratione dehibuisti, redditae?
<pl. trin.  427>	 Nempe quas spopondi. Immo quas dependi inquito
<pl. trin.  427a>	 [qua sponsione pronuper tu exactus es]
<pl. trin.  428>	 pro illo adulescente, quem tu esse aibas divitem.
<pl. trin.  429>	 Factum. Vt quidem illud perierit. Factum id quoque est.
<pl. trin.  430>	 nam nunc eum vidi miserum et me eius miseritumst.
<pl. trin.  431>	 Miseret te aliorum, tui nec miseret nec pudet.
<pl. trin.  432>	 Tempust adeundi. Estne hic Philto qui advenit?
<pl. trin.  433>	 is herclest ipsus. Edepol ne ego istum velim
<pl. trin.  434>	 meum fieri servom cum suo peculio.
<pl. trin.  435>	 Erum atque servom plurumum Philto iubet
<pl. trin.  436>	 salvere, Lesbonicum et Stasimum. Di duint
<pl. trin.  437>	 tibi, Philto, quaequomque optes. quid agit filius?
<pl. trin.  438>	 Bene volt tibi. Edepol mutuom mecum facit.
<pl. trin.  439>	 Nequam illud verbumst bene volt, nisi qui bene facit.
<pl. trin.  440>	 ego quoque volo esse liber: nequiquam volo;
<pl. trin.  441>	 hic postulet frugi esse: nugas postulet.
<pl. trin.  442>	 Meus gnatus me ad te misit, inter te atque nos
<pl. trin.  443>	 adfinitatem ut conciliarem et gratiam.
<pl. trin.  444>	 tuam volt sororem ducere uxorem; et mihi
<pl. trin.  445>	 sententia eademst et volo. Hau nosco tuom:
<pl. trin.  446>	 bonis tuis rebus meas res inrides malas.
<pl. trin.  447>	 Homo ego sum, homo tu es: ita me amabit Iuppiter,
<pl. trin.  448>	 neque te derisum advenio neque dignum puto.
<pl. trin.  449>	 verum hoc quod dixi: meus me oravit filius,
<pl. trin.  450>	 ut tuam sororem poscerem uxorem sibi.
<pl. trin.  451>	 Mearum me rerum novisse aequomst ordinem.
<pl. trin.  452>	 cum vostra nostra non est aequa factio.
<pl. trin.  453>	 adfinitatem vobis aliam quaerite.
<pl. trin.  454>	 Satin tu es sanus mentis aut animi tui,
<pl. trin.  455>	 qui condicionem hanc repudies? nam illum tibi
<pl. trin.  456>	 ferentarium esse amicum inventum intellego.
<pl. trin.  457>	 Abin hinc dierecte? Si hercle ire occipiam, votes.
<pl. trin.  458>	 Nisi quid me aliud vis, Philto, respondi tibi.
<pl. trin.  459>	 Benigniorem, Lesbonice, te mihi,
<pl. trin.  460>	 quam nunc experior esse, confido fore;
<pl. trin.  461>	 nam et stulte facere et stulte fabularier,
<pl. trin.  462>	 utrumque, Lesbonice, in aetate hau bonumst.
<pl. trin.  463>	 Verum hercle hic dicit. Oculum ego ecfodiam tibi,
<pl. trin.  464>	 si verbum addideris. Hercle qui dicam tamen;
<pl. trin.  465>	 nam si sic non licebit, luscus dixero.
<pl. trin.  466>	 Ita tu nunc dicis, non esse aequiperabiles
<pl. trin.  467>	 vostras cum nostris factiones atque opes?
<pl. trin.  468>	 Dico. Quid? nunc si in aedem ad cenam veneris
<pl. trin.  469>	 atque ibi opulentus tibi par forte obvenerit
<pl. trin.  470>	 (adposita cena sit, popularem quam vocant),
<pl. trin.  471>	 si illi congestae sint epulae a cluentibus:
<pl. trin.  472>	 si quid tibi placeat quod illi congestum siet,
<pl. trin.  473>	 edisne an incenatus cum opulento accubes?
<pl. trin.  474>	 Edim, nisi si ille votet. At pol ego etsi votet
<pl. trin.  475>	 edim, atque ambabus malis expletis vorem,
<pl. trin.  476>	 et quod illi placeat praeripiam potissimum,
<pl. trin.  477>	 neque illi concedam quicquam de vita mea.
<pl. trin.  478>	 verecundari neminem apud mensam decet,
<pl. trin.  479>	 nam ibi de divinis atque humanis cernitur.
<pl. trin.  480>	 Rem fabulare. Non tibi dicam dolo:
<pl. trin.  481>	 decedam ego illi de via, de semita,
<pl. trin.  482>	 de honore populi; verum quod ad ventrem attinet,
<pl. trin.  483>	 non hercle hoc longe, nisi me pugnis vicerit.
<pl. trin.  484>	 cena hac annona est sine sacris hereditas.
<pl. trin.  485>	 Semper tu hoc facito, Lesbonice, cogites,
<pl. trin.  486>	 id optumum esse, tute uti sis optumus;
<pl. trin.  487>	 si id nequeas, saltem ut optumis sis proxumus.
<pl. trin.  488>	 nunc condicionem hanc, quam ego fero et quam abs te peto,
<pl. trin.  489>	 dare atque accipere, Lesbonice, te volo.
<pl. trin.  490>	 di divites sunt, deos decent opulentiae
<pl. trin.  491>	 et factiones, verum nos homunculi,
<pl. trin.  492>	 satillum animai qui quom extemplo emisimus,
<pl. trin.  493>	 aequo mendicus atque ille opulentissimus
<pl. trin.  494>	 censetur censu ad Acheruntem mortuos.
<pl. trin.  495>	 Mirum quin tu illo tecum divitias feras.
<pl. trin.  496>	 ubi mortuos sis, ita sis ut nomen cluet.
<pl. trin.  497>	 Nunc ut scias hic factiones atque opes
<pl. trin.  498>	 non esse neque nos tuam neglegere gratiam,
<pl. trin.  499>	 sine dote posco tuam sororem filio.
<pl. trin.  500>	 quae res bene vortat---habeon pactam? quid taces?
<pl. trin.  501>	 Pro di immortales, condicionem quoius modi.
<pl. trin.  502>	 Quin fabulare di bene vortant, spondeo?
<pl. trin.  503>	 Eheu ubi usus nil erat dicto, spondeo
<pl. trin.  504>	 dicebat; nunc hic, quom opus est, non quit dicere.
<pl. trin.  505>	 Quom adfinitate vostra me arbitramini
<pl. trin.  506>	 dignum, habeo vobis, Philto, magnam gratiam.
<pl. trin.  507>	 sed si haec res graviter cecidit stultitia mea,
<pl. trin.  508>	 Philto, est ager sub urbe hic nobis: eum dabo
<pl. trin.  509>	 dotem sorori; nam is de divitiis meis
<pl. trin.  510>	 solus superfit praeter vitam relicuos.
<pl. trin.  511>	 Profecto dotem nil moror. Certumst dare.
<pl. trin.  512>	 Nostramne, ere, vis nutricem, quae nos educat,
<pl. trin.  513>	 abalienare a nobis? cave sis feceris.
<pl. trin.  514>	 quid edemus nosmet postea? Etiam tu taces?
<pl. trin.  515>	 tibi ego rationem reddam? Plane periimus,
<pl. trin.  516>	 nisi quid ego comminiscor. Philto, te volo.
<pl. trin.  517>	 Si quid vis, Stasime. Huc concede aliquantum. Licet.
<pl. trin.  518>	 Arcano tibi ego hoc dico, ne ille ex te sciat
<pl. trin.  519>	 neve alius quisquam. Crede audacter quidlubet.
<pl. trin.  520>	 Per deos atque homines dico, ne tu illunc agrum
<pl. trin.  521>	 tuom siris umquam fieri neque gnati tui.
<pl. trin.  522>	 ei rei argumenta dicam. Audire edepol lubet.
<pl. trin.  523>	 Primum omnium olim terra cum proscinditur,
<pl. trin.  524>	 in quinto quoque sulco moriuntur boves.
<pl. trin.  525>	 Apage, Acheruntis ostium in vostrost agro.
<pl. trin.  526>	 Tum vinum prius quam coctumst pendet putidum.
<pl. trin.  527>	 Consuadet homini, credo. etsi scelestus est,
<pl. trin.  528>	 at mi infidelis non est. Audi cetera.
<pl. trin.  529>	 post id, frumenti quom alibi messis maximast,
<pl. trin.  530>	 tribus tantis illi minus redit quam opseveris.
<pl. trin.  531>	 Em istic oportet opseri mores malos,
<pl. trin.  532>	 si in opserendo possint interfieri.
<pl. trin.  533>	 Neque umquam quisquamst, quoius ille ager fuit,
<pl. trin.  534>	 quin pessume ei res vorterit: quoium fuit,
<pl. trin.  535>	 alii exulatum abierunt, alii emortui,
<pl. trin.  536>	 alii se suspendere. em nunc hic quoius est,
<pl. trin.  537>	 ut ad incitas redactust. Apage a me istum agrum.
<pl. trin.  538>	 Magis apage dicas, si omnia ex me audiveris.
<pl. trin.  539>	 nam fulguritae sunt alternae arbores;
<pl. trin.  540>	 sues moriuntur angina acerrume;
<pl. trin.  541>	 oves scabrae sunt, tam glabrae, em, quam haec est manus.
<pl. trin.  542>	 tum autem Surorum, genus quod patientissumumst
<pl. trin.  543>	 hominum, nemo extat qui ibi sex menses vixerit:
<pl. trin.  544>	 ita cuncti solstitiali morbo decidunt.
<pl. trin.  545>	 Credo ego istuc, Stasime, ita esse; sed Campans genus
<pl. trin.  546>	 multo Surorum iam antidit patientia.
<pl. trin.  547>	 sed istest ager profecto, ut te audivi loqui,
<pl. trin.  548>	 malos in quem omnes publice mitti decet,
<pl. trin.  549>	 sicut fortunatorum memorant insulas,
<pl. trin.  550>	 quo cuncti qui aetatem egerint caste suam
<pl. trin.  551>	 conveniant; contra istoc detrudi maleficos
<pl. trin.  552>	 aequom videtur, qui quidem istius sit modi.
<pl. trin.  553>	 Hospitium est calamitatis: quid verbis opust?
<pl. trin.  554>	 quamvis malam rem quaeras, illic reperias.
<pl. trin.  555>	 At tu hercle et illi et alibi. Cave sis dixeris
<pl. trin.  556>	 me tibi dixisse hoc. Dixisti arcano satis.
<pl. trin.  557>	 Quin hic quidem cupit illum ab se abalienarier,
<pl. trin.  558>	 si quem reperire possit cui os sublinat.
<pl. trin.  559>	 Meus quidem hercle numquam fiet. Si sapies quidem.
<pl. trin.  560>	 lepide hercle de agro ego hunc senem deterrui;
<pl. trin.  561>	 nam qui vivamus nihil est, si illum amiserit.
<pl. trin.  562>	 Redeo ad te, Lesbonice. Dic sodes mihi,
<pl. trin.  563>	 quid hic est locutus tecum? Quid censes? homost:
<pl. trin.  564>	 volt fieri liber, verum quod det non habet.
<pl. trin.  565>	 Et ego esse locuples, verum nequiquam volo.
<pl. trin.  566>	 Licitumst, si velles; nunc, quom nihil est, non licet.
<pl. trin.  567>	 Quid tecum, Stasime? De istoc quod dixti modo:
<pl. trin.  568>	 si ante voluisses, esses; nunc sero cupis.
<pl. trin.  569>	 De dote mecum convenire nil potest:
<pl. trin.  570>	 quid tibi lubet tute agito cum nato meo.
<pl. trin.  571>	 nunc tuam sororem filio posco meo.
<pl. trin.  572>	 quae res bene vortat. quid nunc? etiam consulis?
<pl. trin.  573>	 Quid istic? quando ita vis: di bene vortant. spondeo.
<pl. trin.  574>	 Numquam edepol quoiquam tam expectatus filius
<pl. trin.  575>	 natus quam illuc est spondeo natum mihi.
<pl. trin.  576>	 di fortunabunt vostra consilia. Ita volo.
<pl. trin.  577>	 Sed, Stasime, abi huc ad meam sororem ad Calliclem,
<pl. trin.  578>	 dic hoc negoti quo modo actumst. Ibitur.
<pl. trin.  579>	 Et gratulator meae sorori. Scilicet.
<pl. trin.  580>	 I hac, Lesbonice, mecum, ut coram nuptiis
<pl. trin.  581>	 dies constituatur; eadem haec confirmabimus.---
<pl. trin.  582>	 [Tu istuc cura quod iussi. ego iam hic ero.---]
<pl. trin.  583>	 dic Callicli, me ut convenat. Quin tu i modo.
<pl. trin.  584>	 De dote ut videat quid opus sit facto. I modo.
<pl. trin.  585>	 Nam certumst sine dote haud dare. Quin tu i modo.
<pl. trin.  586>	 Neque enim illi damno umquam esse patiar Abi modo.
<pl. trin.  587>	 Meam neglegentiam. I modo. Nullo modo
<pl. trin.  588>	 aequom videtur quin quod peccarim I modo.
<pl. trin.  589>	 Potissimum mi id obsit. I modo. O pater,
<pl. trin.  590>	 enumquam aspiciam te?--- I modo, i modo, i modo.
<pl. trin.  591>	 tandem impetravi abiret. di vestram fidem,
<pl. trin.  592>	 edepol re gesta pessume gestam probe,
<pl. trin.  593>	 si quidem ager nobis salvos est; etsi admodum
<pl. trin.  594>	 in ambiguo est etiam nunc quid ea re fuat.
<pl. trin.  595>	 sed id si alienatur, actumst de collo meo,
<pl. trin.  596>	 gestandust peregre clupeus, galea, sarcina:
<pl. trin.  597>	 effugiet ex urbe, ubi erunt factae nuptiae,
<pl. trin.  598>	 ibit istac, aliquo, in maximam malam crucem,
<pl. trin.  599>	 latrocinatum, aut in Asiam aut in Ciliciam.
<pl. trin.  600>	 ibo huc quo mi imperatumst, etsi odi hanc domum,
<pl. trin.  601>	 postquam exturbavit hic nos ex nostris aedibus.---
<pl. trin.  602>	 Quo modo tu istuc, Stasime, dixti? Nostrum erilem filium
<pl. trin.  603>	 Lesbonicum suam sororem despondisse. em hoc modo.
<pl. trin.  604>	 Cui homini despondit? Lysiteli Philtonis filio,
<pl. trin.  605>	 sine dote. Sine dote ille illam in tantas divitias dabit?
<pl. trin.  606>	 non credibile dicis. At tu edepol nullus creduas.
<pl. trin.  607>	 si hoc non credis, ego credidero--- Quid? Me nihili pendere.
<pl. trin.  608>	 Quam dudum istuc aut ubi actumst? Ilico hic ante ostium,
<pl. trin.  609>	 tam modo, inquit Praenestinus. Tanton in re perdita,
<pl. trin.  610>	 quam in re salva Lesbonicus factus est frugalior?
<pl. trin.  611>	 Atque equidem ipsus ultro venit Philto oratum filio.
<pl. trin.  612>	 Flagitium quidem hercle fiet, nisi dos dabitur virgini.
<pl. trin.  613>	 postremo edepol ego istam rem ad me attinere intellego.
<pl. trin.  614>	 ibo ad meum castigatorem atque ab eo consilium petam.---
<pl. trin.  615>	 Propemodum quid illic festinet sentio et subolet mihi:
<pl. trin.  616>	 ut agro evortat Lesbonicum, quando evortit aedibus.
<pl. trin.  617>	 o ere Charmides, quam apsenti hic tua res distrahitur tibi!
<pl. trin.  618>	 utinam te rediisse salvom videam, ut inimicos tuos
<pl. trin.  619>	 ulciscare, ut mihi, ut erga te fui et sum, referas gratiam.
<pl. trin.  620>	 nimium difficilest reperiri amicum ita ut nomen cluet,
<pl. trin.  621>	 quoi tuam quom rem credideris, sine omni cura dormias.
<pl. trin.  622>	 sed generum nostrum ire eccillum video cum adfini suo.
<pl. trin.  623>	 nescio quid non satis inter eos convenit: celeri gradu
<pl. trin.  624>	 eunt uterque, ille reprehendit hunc priorem pallio.
<pl. trin.  625>	 haud ineuscheme astiterunt. huc aliquantum apscessero:
<pl. trin.  626>	 est lubido orationem audire duorum adfinium.
<pl. trin.  627>	 Sta ilico, noli avorsari neque te occultassis mihi.
<pl. trin.  628>	 Potin ut me ire quo profectus sum sinas? Si in rem tuam,
<pl. trin.  629>	 Lesbonice, esse videatur, gloriae aut famae, sinam.
<pl. trin.  630>	 Quod est facillumum, facis. Quid id est? Amico iniuriam.
<pl. trin.  631>	 Neque meumst neque facere didici. Indoctus quam docte facis.
<pl. trin.  632>	 quid faceres, si quis docuisset te, ut sic odio esses mihi?
<pl. trin.  633>	 [qui] bene cum simulas facere mihi te, male facis, male consulis.
<pl. trin.  634>	 Egone? Tune. Quid male facio? Quod ego nolo, id cum facis.
<pl. trin.  635>	 Tuae rei bene consulere cupio. Tu [mihi] es melior quam egomet mihi?
<pl. trin.  636>	 sat sapio, satis in rem quae sint meam ego conspicio mihi.
<pl. trin.  637>	 An id est sapere, ut qui beneficium a benevolente repudies?
<pl. trin.  638>	 Nullum beneficium esse duco id quod quoi facias non placet.
<pl. trin.  639>	 scio ego et sentio ipse quid agam, neque mens officio migrat,
<pl. trin.  640>	 nec tuis depellar dictis quin rumori serviam.
<pl. trin.  641>	 Quid ais? nam retineri nequeo quin dicam ea quae promeres:
<pl. trin.  642>	 itan tandem hanc maiores famam tradiderunt tibi tui,
<pl. trin.  643>	 ut virtute eorum anteparta per flagitium perderes?
<pl. trin.  644>	 atque honori posterorum tuorum ut vindex fieres,
<pl. trin.  645>	 tibi paterque avosque facilem fecit et planam viam
<pl. trin.  646>	 ad quaerundum honorem: tu fecisti ut difficilis foret,
<pl. trin.  647>	 culpa maxume et desidia tuisque stultis moribus.
<pl. trin.  648>	 praeoptavisti, amorem tuom uti virtuti praeponeres.
<pl. trin.  649>	 nunc te hoc pacto credis posse optegere errata? aha, non itast:
<pl. trin.  650>	 cape sis virtutem animo et corde expelle desidiam tuo:
<pl. trin.  651>	 in foro operam amicis da, ne in lecto amicae, ut solitus es.
<pl. trin.  652>	 atque ego istum agrum tibi relinqui ob eam rem enixe expeto,
<pl. trin.  653>	 ut tibi sit qui te corrigere possis, ne omnino inopiam
<pl. trin.  654>	 cives obiectare possint tibi, quos tu inimicos habes.
<pl. trin.  655>	 Omnia ego istaec quae tu dixti scio, vel exsignavero,
<pl. trin.  656>	 ut rem patriam et gloriam maiorum foedarim meum:
<pl. trin.  657>	 scibam ut esse me deceret, facere non quibam miser;
<pl. trin.  658>	 ita vi Veneris vinctus, otio captus in fraudem incidi.
<pl. trin.  659>	 et tibi nunc, proinde ut merere, summas habeo gratias.
<pl. trin.  660>	 At operam perire meam sic et te haec dicta corde spernere 
<pl. trin.  661>	 perpeti nequeo, simul me piget parum pudere te;
<pl. trin.  662>	 et postremo, nisi mi auscultas atque hoc ut dico facis,
<pl. trin.  663>	 tute pone te latebis facile, ne inveniat te Honor,
<pl. trin.  664>	 in occulto iacebis cum te maxume clarum voles.
<pl. trin.  665>	 pernovi equidem, Lesbonice, ingenium tuom ingenuom admodum;
<pl. trin.  666>	 scio te sponte non tuapte errasse, sed amorem tibi
<pl. trin.  667>	 pectus opscurasse; atque ipse Amoris teneo omnis vias.
<pl. trin.  668>	 ita est amor, ballista ut iacitur: nihil sic celere est neque volat;
<pl. trin.  669>	 atque is mores hominum moros et morosos efficit:
<pl. trin.  670>	 minus placet magis quod suadetur, quod dissuadetur placet;
<pl. trin.  671>	 quom inopiast, cupias, quando eius copiast, tum non velis;
<pl. trin.  672>	 [ille qui aspellit is compellit, ille qui consuadet vetat.]
<pl. trin.  673>	 insanum [et] malumst in hospitium devorti ad Cupidinem.
<pl. trin.  674>	 sed te moneo hoc etiam atque etiam, ut reputes quid facere expetas.
<pl. trin.  675>	 si istuc, ut conare, facis indicium tuom incendes genus;
<pl. trin.  676>	 tum igitur tibi aquae erit cupido, genus qui restinguas tuom,
<pl. trin.  677>	 atque si eris nactus, proinde ut corde amantes sunt cati---
<pl. trin.  678>	 ne scintillam quidem relinques, genus qui congliscat tuom.
<pl. trin.  679>	 Facilest inventu: datur ignis, tametsi ab inimico petas.
<pl. trin.  680>	 sed tu obiurgans me a peccatis rapis deteriorem in viam.
<pl. trin.  681>	 meam [vis] sororem tibi dem suades sine dote. aha, non convenit
<pl. trin.  682>	 me, qui abusus sum tantam rem patriam, porro in ditiis
<pl. trin.  683>	 esse agrumque habere, egere illam autem, ut me merito oderit.
<pl. trin.  684>	 numquam erit alienis gravis qui suis se concinnat levem.
<pl. trin.  685>	 sicut dixi, faciam: nolo te iactari diutius.
<pl. trin.  686>	 Tanto meliust te sororis causa egestatem exsequi
<pl. trin.  687>	 atque eum agrum me habere, quam te, tua qui toleres moenia?
<pl. trin.  688>	 Nolo ego mihi te tam prospicere, qui meam egestatem leves,
<pl. trin.  689>	 sed ut inops infamis ne sim, ne mi hanc famam differant,
<pl. trin.  690>	 me germanam meam sororem in concubinatum tibi,
<pl. trin.  691>	 si sine dote dem, dedisse magis quam in matrimonium.
<pl. trin.  692>	 quis me improbior perhibeatur esse? haec famigeratio
<pl. trin.  693>	 te honestet, me conlutulentet, si sine dote duxeris:
<pl. trin.  694>	 tibi sit emolumentum honoris, mihi quod obiectent siet.
<pl. trin.  695>	 Quid? te dictatorem censes fore, si aps te agrum acceperim?
<pl. trin.  696>	 Neque volo neque postulo neque censeo, verum tamen
<pl. trin.  697>	 is est honos homini pudico, meminisse officium suom.
<pl. trin.  698>	 Scio equidem te animatus ut sis; video, subolet, sentio:
<pl. trin.  699>	 id agis, ut, ubi adfinitatem inter nos nostram adstrinxeris
<pl. trin.  700>	 atque eum agrum dederis nec quicquam hic tibi sit qui vitam colas,
<pl. trin.  701>	 effugias ex urbe inanis; profugus patriam deseres,
<pl. trin.  702>	 cognatos, adfinitatem, amicos factis nuptiis:
<pl. trin.  703>	 mea opera hinc proterritum te meaque avaritia autument.
<pl. trin.  704>	 id me commissurum ut patiar fieri, ne animum induxeris.
<pl. trin.  705>	 Non enim possum quin exclamem euge. euge, Lysiteles, πάλιν.
<pl. trin.  706>	 facile palmam habes: hic victust, vicit tua comoedia.
<pl. trin.  707>	 hic agit magis ex argumento et versus melioris facit.
<pl. trin.  708>	 etiam ob stultitiam tuam te curis multabo mina.
<pl. trin.  709>	 Quid tibi interpellatio aut in consilium huc accessio est?
<pl. trin.  710>	 Eodem pacto, quo huc accessi, apscessero. I hac mecum domum,
<pl. trin.  711>	 Lysiteles, ibi de istis rebus plura fabulabimur.
<pl. trin.  712>	 Nil ego in occulto agere soleo. meus ut animust, eloquar:
<pl. trin.  713>	 si mihi tua soror, ut ego aequom censeo, ita nuptum datur,
<pl. trin.  714>	 sine dote, neque tu hinc , quod meum erit id erit tuom;
<pl. trin.  715>	 sin aliter animatus es, bene quod agas eveniat tibi,
<pl. trin.  716>	 ego amicus numquam tibi ero alio pacto. sic sententia est.---
<pl. trin.  717>	 Abiit [hercle] ille quidem. ecquid audis, Lysiteles? ego te volo.
<pl. trin.  718>	 hic quoque hinc abiit. Stasime, restas solus. quid ego nunc agam,
<pl. trin.  719>	 nisi uti sarcinam constringam et clupeum ad dorsum accommodem,
<pl. trin.  720>	 fulmentas iubeam suppingi soccis? non sisti potest.
<pl. trin.  721>	 video caculam militarem me futurum haud longius:
<pl. trin.  722>	 ad aliquem regem in saginam erus sese coniciet meus;
<pl. trin.  723>	 credo ad summos bellatores acrem fugitorem fore
<pl. trin.  724>	 et capturum spolia ibi illum qui [meo] ero adversus venerit.
<pl. trin.  725>	 egomet autem quom extemplo arcum [mihi] et pharetram et sagittas sumpsero,
<pl. trin.  726>	 cassidem in caput, dormibo placide in tabernaculo.
<pl. trin.  727>	 ad forum ibo: nudius sextus quoi talentum mutuom
<pl. trin.  728>	 dedi, reposcam, ut habeam, mecum quod feram, viaticum.---
<pl. trin.  729>	 Vt mihi rem narras, Callicles, nullo modo
<pl. trin.  730>	 potest fieri prosus quin dos detur virgini.
<pl. trin.  731>	 Namque hercle honeste fieri ferme non potest,
<pl. trin.  732>	 ut eam perpetiar ire in matrimonium
<pl. trin.  733>	 sine dote, quom eius rem penes me habeam domi.
<pl. trin.  734>	 Parata dos domist; nisi expectare vis,
<pl. trin.  735>	 ut eam sine dote frater nuptum conlocet.
<pl. trin.  736>	 post adeas tute Philtonem et dotem dare
<pl. trin.  737>	 te ei dicas, facere id eius ob amicitiam patris.
<pl. trin.  738>	 verum hoc ego vereor, ne istaec pollicitatio
<pl. trin.  739>	 te in crimen populo ponat atque infamiam;
<pl. trin.  740>	 non temere dicant te benignum virgini:
<pl. trin.  741>	 datam tibi dotem, ei quam dares, eius a patre,
<pl. trin.  742>	 ex ea largiri te illi, neque ita ut sit data
<pl. trin.  743>	 columem te sistere illi, et detraxe autument.
<pl. trin.  744>	 nunc si opperiri vis adventum Charmidi,
<pl. trin.  745>	 perlongumst: huic ducendi interea abscesserit
<pl. trin.  746>	 lubido; atque ea condicio huic vel primaria est.
<pl. trin.  747>	 Nam hercle omnia istaec veniunt in mentem mihi.
<pl. trin.  748>	 vide si hoc utibile magis atque in rem deputas,
<pl. trin.  749>	 ut adeam Lesbonicum, edoceam ut res se habet.
<pl. trin.  750>	 sed ut ego nunc adulescenti thensaurum indicem
<pl. trin.  751>	 indomito, pleno amoris ac lasciviae?
<pl. trin.  752>	 minime, minime hercle vero. nam certo scio,
<pl. trin.  753>	 locum quoque illum omnem, ubi situst, comederit;
<pl. trin.  754>	 quem fodere metuo, sonitum ne ille exaudiat
<pl. trin.  755>	 neu rem ipsam indaget, dotem dare si dixerim.
<pl. trin.  756>	 Quo pacto ergo igitur clam dos depromi potest?
<pl. trin.  757>	 Dum occasio ei rei reperiatur, interim
<pl. trin.  758>	 ab amico alicunde mutuom argentum rogem.
<pl. trin.  759>	 Potin est ab amico alicunde exorari? Potest.
<pl. trin.  760>	 Gerrae. ne tu illud verbum actutum inveneris:
<pl. trin.  761>	 mihi quidem hercle non est quod dem mutuom.
<pl. trin.  762>	 Malim hercle ut verum dicas, quam ut des mutuom.
<pl. trin.  763>	 Sed vide consilium, si placet. Quid consilist?
<pl. trin.  764>	 Scitum, ut ego opinor, consilium inveni. Quid est?
<pl. trin.  765>	 Homo conducatur aliquis iam, quantum potest,
<pl. trin.  766>	 [quasi sit peregrinus. Quid is scit facere postea?]
<pl. trin.  768>	 ignota facie, quae hic non visitata sit;
<pl. trin.  769>	 mendacilocum aliquem [ Quid is scit facere postea?]
<pl. trin.  770>	 falsidicum, confidentem. Quid tum postea?
<pl. trin.  767>	 Is homo exornetur graphice in peregrinum modum;
<pl. trin.  771>	 quasi ad adulescentem a patre ex Seleucia
<pl. trin.  772>	 veniat, salutem ei nuntiet verbis patris:
<pl. trin.  773>	 illum bene gerere rem et valere et vivere,
<pl. trin.  774>	 et eum rediturum actutum; ferat epistulas
<pl. trin.  775>	 duas, eas nos consignemus, quasi sint a patre:
<pl. trin.  776>	 det alteram illi, alteram dicat tibi
<pl. trin.  777>	 dare sese velle. Perge porro dicere.
<pl. trin.  778>	 Seque aurum ferre virgini dotem a patre
<pl. trin.  779>	 dicat patremque id iussisse aurum tibi dare.
<pl. trin.  780>	 tenes iam? Propemodo, atque ausculto perlubens.
<pl. trin.  781>	 Tum tu igitur demum adulescenti aurum dabis,
<pl. trin.  782>	 ubi erit locata virgo in matrimonium.
<pl. trin.  783>	 Scite hercle sane. Hoc, ubi thensaurum effoderis,
<pl. trin.  784>	 suspicionem ab adulescente amoveris:
<pl. trin.  785>	 censebit aurum esse a patre allatum tibi,
<pl. trin.  786>	 tu de thensauro sumes. Satis scite et probe;
<pl. trin.  787>	 quamquam hoc me aetatis sycophantari pudet.
<pl. trin.  788>	 sed epistulas quando opsignatas adferet,
<pl. trin.  788a>	 [sed quom opsignatas attulerit epistulas]
<pl. trin.  789>	 nonne arbitraris eum adulescentem anuli
<pl. trin.  790>	 paterni signum novisse? Etiam tu taces?
<pl. trin.  791>	 sescentae ad eam rem causae possunt conligi:
<pl. trin.  792>	 illum quem habuit perdidit, alium post fecit novom.
<pl. trin.  793>	 iam si opsignatas non feret, dici hoc potest,
<pl. trin.  794>	 apud portitorem eas resignatas sibi
<pl. trin.  795>	 inspectasque esse. in huius modi negotio
<pl. trin.  796>	 diem sermone terere segnities merast:
<pl. trin.  797>	 quam vis sermones possunt longi texier.
<pl. trin.  798>	 abi ad thensaurum iam confestim clanculum,
<pl. trin.  799>	 servos ancillas amove. atque audin? Quid est?
<pl. trin.  800>	 Vxorem quoque eampse hanc rem uti celes face,
<pl. trin.  801>	 nam pol tacere numquam quicquamst quod queat.
<pl. trin.  802>	 quid nunc stas? quin tu hinc amoves et te moves?
<pl. trin.  803>	 aperi, deprome inde auri ad hanc rem quod sat est,
<pl. trin.  804>	 continuo operito denuo; sed clanculum,
<pl. trin.  805>	 sicut praecepi; cunctos exturba aedibus.
<pl. trin.  806>	 Ita faciam. At enim nimis longo sermone utimur,
<pl. trin.  807>	 diem conficimus quod iam properatost opus.
<pl. trin.  808>	 nihil est de signo quod vereare; me vide:
<pl. trin.  809>	 lepida est illa causa, ut commemoravi, dicere
<pl. trin.  810>	 apud portitores esse inspectas. denique
<pl. trin.  811>	 diei tempus non vides? quid illum putas,
<pl. trin.  812>	 natura illa atque ingenio? iam dudum ebriust.
<pl. trin.  813>	 quidvis probare poterit; tum, quod maxumumst,
<pl. trin.  814>	 adferre, non petere hinc se dicet. Iam sat est.
<pl. trin.  815>	 Ego sycophantam iam conduco de foro
<pl. trin.  816>	 epistulasque iam consignabo duas,
<pl. trin.  817>	 eumque huc ad adulescentem meditatum probe
<pl. trin.  818>	 mittam. Eo ego igitur intro ad officium meum.
<pl. trin.  819>	 tu istuc age.--- Actum reddam nugacissume.---
<pl. trin.  820>	 Salsipotenti et mulsipotenti Iovis fratri et Nerei Neptuno
<pl. trin.  821>	 laetus lubens laudes ago et grates gratiasque habeo et fluctibus salsis,
<pl. trin.  822>	 quos penes mei fuit saepe potestas, bonis meis quid foret et meae vitae,
<pl. trin.  823>	 quom suis med ex locis in patriam suavissumam reducem faciunt.
<pl. trin.  824>	 atque ego, Neptune, tibi ante alios deos gratias ago atque habeo summas;
<pl. trin.  825>	 nam te omnes saevomque severumque atque avidis moribus commemorant,
<pl. trin.  826>	 spurcificum, immanem, intolerandum, vesanum: contra opera expertus,
<pl. trin.  827>	 nam pol placido te et clementi meo usque modo, ut volui, usus sum in alto.
<pl. trin.  828>	 atque hanc tuam gloriam iam ante auribus acceperam, et nobilest apud homines,
<pl. trin.  829>	 pauperibus te parcere solitum, dites damnare atque domare.
<pl. trin.  830>	 abi, laudo, scis ordine, ut aequomst, tractare homines; hoc dis dignumst.
<pl. trin.  831>	 [semper mendicis modesti sint.]
<pl. trin.  832>	 fidus fuisti: infidum esse iterant; nam apsque foret te, sat scio in alto
<pl. trin.  833>	 distraxissent disque tulissent satellites tui me miserum foede
<pl. trin.  834>	 bonaque omnia mea item una mecum passim caeruleos per campos:
<pl. trin.  835>	 ita iam quasi canes, haud secus, circum stabant navem turbines venti,
<pl. trin.  836>	 imbres fluctusque atque procellae infensae frangere malum,
<pl. trin.  837>	 ruere antemnas, scindere vela, ni tua pax propitia foret praesto.
<pl. trin.  838>	 apage a me sis, dehinc iam certumst otio dare me; satis partum habeo
<pl. trin.  839>	 quibus aerumnis deluctavi, filio dum divitias quaero.
<pl. trin.  840>	 sed quis hic est, qui in plateam ingreditur
<pl. trin.  841>	 cum novo ornatu specieque simul?
<pl. trin.  842>	 pol quamquam domi cupio, opperiar,
<pl. trin.  842a>	 quam hic rem agat animum advortam.
<pl. trin.  843>	 Huic ego die nomen Trinummo faciam: nam ego operam meam
<pl. trin.  844>	 tribus nummis hodie locavi ad artis nugatorias.
<pl. trin.  845>	 advenio ex Seleucia, Macedonia, Asia atque Arabia,
<pl. trin.  846>	 quas ego neque oculis nec pedibus umquam usurpavi meis.
<pl. trin.  847>	 viden egestas quid negoti dat homini misero mali,
<pl. trin.  848>	 quin ego nunc subigor trium nummum causa ut hasce epistulas
<pl. trin.  849>	 dicam ab eo homine me accepisse, quem ego qui sit homo nescio
<pl. trin.  850>	 neque novi, neque natus necne is fuerit, id solide scio.
<pl. trin.  851>	 Pol hic quidem fungino generest: capite se totum tegit.
<pl. trin.  852>	 Hilurica facies videtur hominis, eo ornatu advenit.
<pl. trin.  853>	 Ille qui me conduxit, ubi conduxit, abduxit domum,
<pl. trin.  854>	 quae voluit mihi dixit, docuit et praemonstravit prius,
<pl. trin.  855>	 quo modo quicque agerem; nunc adeo si quid ego addidero amplius,
<pl. trin.  856>	 eo conductor melius de me nugas conciliaverit.
<pl. trin.  857>	 ut ille me exornavit, ita sum ornatus; argentum hoc facit.
<pl. trin.  858>	 ipse ornamenta a chorago haec sumpsit suo periculo.
<pl. trin.  859>	 nunc ego si potero ornamentis hominem circumducere,
<pl. trin.  860>	 dabo operam, ut me esse ipsum plane sycophantam sentiat.
<pl. trin.  861>	 Quam magis specto, minus placet mi haec hominis facies. mira sunt,
<pl. trin.  862>	 ni illic homost aut dormitator aut sector zonarius.
<pl. trin.  863>	 loca contemplat, circumspectat sese atque aedis noscitat.
<pl. trin.  864>	 credo edepol, quo mox furatum veniat speculatur loca.
<pl. trin.  865>	 magis lubidost opservare quid agat: ei rei operam dabo.
<pl. trin.  866>	 Has regiones demonstravit mi ille conductor meus;
<pl. trin.  867>	 apud illas aedis sistendae mihi sunt sycophantiae.
<pl. trin.  868>	 fores pultabo. Ad nostras aedis hic quidem habet rectam viam.
<pl. trin.  869>	 hercle opinor mi advenienti hac noctu agitandumst vigilias.
<pl. trin.  870>	 Aperite hoc, aperite. heus, ecquis his foribus tutelam gerit?
<pl. trin.  871>	 Quid, adulescens, quaeris? quid vis? quid istas pultas? Heus senex,
<pl. trin.  872>	 census cum sum, iuratori recte rationem dedi.
<pl. trin.  872a>	 * * *
<pl. trin.  873>	 Lesbonicum hic adulescentem quaero in his regionibus
<pl. trin.  874>	 ubi habitet, et item alterum ad istanc capitis albitudinem:
<pl. trin.  875>	 Calliclem aiebat vocari qui has dedit mi epistulas.
<pl. trin.  876>	 Meum gnatum hic quidem Lesbonicum quaerit et amicum meum,
<pl. trin.  877>	 cui ego liberosque bonaque commendavi, Calliclem.
<pl. trin.  878>	 Fac me, si scis, certiorem, hisce homines ubi habitent, pater.
<pl. trin.  879>	 Quid eos quaeris? aut quis es? aut unde es? aut unde advenis?
<pl. trin.  880>	 Multa simul rogitas, nescio quid expediam potissimum.
<pl. trin.  881>	 si unum quidquid singillatim et placide percontabere,
<pl. trin.  882>	 et meum nomen et mea facta et itinera ego faxo scias.
<pl. trin.  883>	 Faciam ita ut vis. agedum nomen tuom primum memora mihi.
<pl. trin.  884>	 Magnum facinus incipissis petere. Quid ita? Quia, pater,
<pl. trin.  885>	 si ante lucem ire occipias a meo primo nomine,
<pl. trin.  886>	 concubium sit noctis prius quam ad postremum perveneris.
<pl. trin.  887>	 Opus factost viatico ad tuom nomen, ut tu praedicas.
<pl. trin.  888>	 Est minusculum alterum, quasi vixillum vinarium.
<pl. trin.  889>	 Quid est tibi nomen, adulescens? Pax, id est nomen mihi.
<pl. trin.  890>	 hoc cotidianumst. Edepol nomen nugatorium,
<pl. trin.  891>	 quasi dicas, si quid crediderim tibi, pax---periisse ilico.
<pl. trin.  892>	 hic homo solide sycophantast. quid ais tu, adulescens? Quid est?
<pl. trin.  893>	 Eloquere, isti tibi quid homines debent, quos tu quaeritas?
<pl. trin.  894>	 Pater istius adulescentis dedit has duas mi epistulas,
<pl. trin.  895>	 Lesbonici. is mi est amicus. Teneo hunc manifestarium.
<pl. trin.  896>	 me sibi epistulas dedisse dicit. ludam hominem probe.
<pl. trin.  897>	 Ita ut occepi, si animum advortas, dicam. Dabo operam tibi.
<pl. trin.  898>	 Hanc me iussit Lesbonico suo gnato dare epistulam,
<pl. trin.  899>	 et item hanc alteram suo amico Callicli iussit dare.
<pl. trin.  900>	 Mihi quoque edepol, quom hic nugatur, contra nugari lubet.
<pl. trin.  901>	 [ubi ipse erat? Bene rem gerebat. Ergo ubi? In Seleucia.
<pl. trin.  902>	 ] Ab ipson istas accepisti? E manibus dedit mi ipse in manus.
<pl. trin.  903>	 Qua facie est homo? Sesquipede quiddamst quam tu longior.
<pl. trin.  904>	 Haeret haec res, siquidem ego apsens sum quam praesens longior.
<pl. trin.  905>	 novistin hominem? Ridicule rogitas, quicum una cibum
<pl. trin.  906>	 capere soleo. Quid est ei nomen? Quod edepol homini probo.
<pl. trin.  907>	 Lubet audire. Illi edepol---illi---illi---vae misero mihi.
<pl. trin.  908>	 Quid est negoti? Devoravi nomen imprudens modo.
<pl. trin.  909>	 Non placet qui amicos intra dentes conclusos habet.
<pl. trin.  910>	 Atque etiam modo vorsabatur mi in labris primoribus.
<pl. trin.  911>	 Temperi huic hodie anteveni. Teneor manifesto miser.
<pl. trin.  912>	 Iam nomen? Deum hercle me atque hominum pudet.
<pl. trin.  913>	 Vide modo ut hominem noveris. Tam quam me. fieri istuc solet,
<pl. trin.  914>	 quod in manu teneas atque oculis videas, id desideres.
<pl. trin.  915>	 litteris recomminiscar. C est principium nomini.
<pl. trin.  916>	 Callias? Non est. Callippus? Non est. Callidemides?
<pl. trin.  917>	 Non est. Callinicus? Non est. Callimarchus? Nil agis.
<pl. trin.  918>	 neque adeo edepol flocci facio, quando egomet memini mihi.
<pl. trin.  919>	 At enim multi Lesbonici sunt hic: nisi nomen patris
<pl. trin.  920>	 dices, non monstrare istos possum homines quos tu quaeritas.
<pl. trin.  921>	 quod ad exemplum est? coniectura si reperire possumus.
<pl. trin.  922>	 Ad hoc exemplum est--- An Chares? an Charmides? Enim Charmides.
<pl. trin.  923>	 em istic erit. qui istum di perdant. dixi ego iam dudum tibi:
<pl. trin.  923a>	 * * *
<pl. trin.  924>	 Te potius bene dicere aequomst homini amico, quam male.
<pl. trin.  925>	 Satin inter labra atque dentes latuit vir minimi preti?
<pl. trin.  926>	 Ne male loquere apsenti amico. Quid ergo ille ignavissumus
<pl. trin.  927>	 mihi latitabat? Si appellasses, respondisset, nomine.
<pl. trin.  928>	 sed ipse ubi est? Pol illum reliqui ad Rhadamantem in Cecropia insula.
<pl. trin.  929>	 Quis homo est me insipientior, qui ipse, egomet ubi sim, quaeritem?
<pl. trin.  930>	 sed nil disconducit huic rei. quid ais? quid hoc quod te rogo?
<pl. trin.  931>	 quos locos adiisti? Nimium mirimodis mirabiles.
<pl. trin.  932>	 Lubet audire, nisi molestumst. Quin discupio dicere.
<pl. trin.  933>	 omnium primum in Pontum advecti ad Arabiam terram sumus.
<pl. trin.  934>	 Eho an etiam Arabiast in Ponto? Est: non illa ubi tus gignitur,
<pl. trin.  935>	 sed ubi apsinthium fit atque cunila gallinacea.
<pl. trin.  936>	 Nimium graphicum hunc nugatorem. sed ego sum insipientior,
<pl. trin.  937>	 qui egomet unde redeam hunc rogitem, quae ego sciam atque hic nesciat;
<pl. trin.  938>	 nisi quia lubet experiri, quo evasurust denique.
<pl. trin.  939>	 sed quid ais? quo inde isti porro? Si animum advortes, eloquar.
<pl. trin.  940>	 ad caput amnis, quod de caelo exoritur sub solio Iovis.
<pl. trin.  941>	 Sub solio Iovis? Ita dico. E caelo? Atque e medio quidem.
<pl. trin.  942>	 Eho an etiam in caelum escendisti? Immo horiola advecti sumus,
<pl. trin.  943>	 usque aqua advorsa per amnem. Eho an tu etiam vidisti Iovem?
<pl. trin.  944>	 Alii di isse ad villam aiebant servis depromptum cibum.
<pl. trin.  945>	 deinde porro--- Deinde porro nolo quicquam praedices.
<pl. trin.  946>	 Sed--- Abeo hercle, si es molestus. nam pudicum neminem,
<pl. trin.  947>	 Pax, referre oportet, qui aps terra ad caelum pervenerit.
<pl. trin.  948>	 Faciam ita ut te velle video. sed monstra hosce homines mihi,
<pl. trin.  949>	 quos ego quaero, quibus me oportet has deferre epistulas.
<pl. trin.  950>	 Quid ais? tu nunc si forte eumpse Charmidem conspexeris,
<pl. trin.  951>	 illum quem tibi istas dedisse commemoras epistulas,
<pl. trin.  952>	 norisne hominem? Ne tu me edepol arbitrare beluam,
<pl. trin.  953>	 qui quidem non novisse possim quicum aetatem exegerim.
<pl. trin.  954>	 an ille tam esset stultus, qui mihi mille nummum crederet
<pl. trin.  955>	 Philippum, quod me aurum deferre iussit ad gnatum suom
<pl. trin.  956>	 atque ad amicum Calliclem, quoi rem aibat mandasse hic suam?
<pl. trin.  957>	 mihi concrederet, nisi me ille et ego illum nossem approbe?
<pl. trin.  958>	 Enim vero ego nunc sycophantae huic sycophantari volo,
<pl. trin.  959>	 si hunc possum illo mille nummum Philippum circumducere,
<pl. trin.  960>	 quod sibi me dedisse dixit, quem ego qui sit homo nescio
<pl. trin.  961>	 neque oculis ante hunc diem umquam vidi. eine aurum crederem,
<pl. trin.  962>	 quoi, si capitis res sit, nummum numquam credam plumbeum?
<pl. trin.  963>	 adgrediundust hic homo mi astu. heus, Pax, te tribus verbis volo.
<pl. trin.  964>	 Vel trecentis. Haben tu id aurum quod accepisti a Charmide?
<pl. trin.  965>	 Atque etiam Philippum, numeratum illius in mensa manu,
<pl. trin.  966>	 mille nummum. Nempe ab ipso id accepisti Charmide?
<pl. trin.  967>	 Mirum quin ab avo eius aut proavo acciperem, qui sunt mortui.
<pl. trin.  968>	 Adulescens, cedo dum istuc aurum mi. Quod ego aurum dem tibi?
<pl. trin.  969>	 Quod a me te accepisse . Aps te accepisse? Ita loquor.
<pl. trin.  970>	 Quis tu homo es? Qui mille nummum tibi dedi ego sum Charmides.
<pl. trin.  971>	 Neque edepol tu is es neque hodie is umquam eris, auro huic quidem.
<pl. trin.  972>	 abi sis, nugator: nugari nugatori postulas.
<pl. trin.  973>	 Charmides ego sum. Nequiquam hercle es, nam nihil auri fero.
<pl. trin.  974>	 nimis argute obrepsisti in eapse occasiuncula:
<pl. trin.  975>	 postquam ego me aurum ferre dixi, post tu Charmides;
<pl. trin.  976>	 prius tu non eras, quam auri feci mentionem. nihil agis;
<pl. trin.  977>	 proin tu te, itidem ut charmidatus es, rursum recharmida.
<pl. trin.  978>	 Quis ego sum igitur, siquidem is non sum qui sum? Quid id ad me attinet?
<pl. trin.  979>	 dum ille ne sis quem ego esse nolo, sis mea causa qui lubet.
<pl. trin.  980>	 prius non is eras qui eras: nunc is qui tum non eras.
<pl. trin.  981>	 Age si quid agis. Quid ego agam? Aurum redde. Dormitas, senex.
<pl. trin.  982>	 Charmidem dedisse aurum tibi. Scriptum quidem.
<pl. trin.  983>	 Properas an non properas ire actutum ab his regionibus,
<pl. trin.  984>	 dormitator, prius quam ego hic te iubeo mulcari male?
<pl. trin.  985>	 Quam ob rem? Quia illum quem ementitus es, ego sum ipsus Charmides,
<pl. trin.  986>	 quem tibi epistulas dedisse aiebas. Eho, quaeso, an tu is es?
<pl. trin.  987>	 Is enim vero sum. Ain tu tandem? is ipsusne es? Aio. Ipsus es?
<pl. trin.  988>	 Ipsus, inquam, Charmides sum. Ergo ipsusne es? Ipsissimus.
<pl. trin.  989>	 abin hinc ab oculis? Enim vero serio, quoniam advenis---
<pl. trin.  990>	 vapulabis meo arbitratu et novorum aedilium.
<pl. trin.  991>	 At etiam maledicis? Immo, salvos quandoquidem advenis---
<pl. trin.  992>	 di te perdant, si te flocci facio an periisses prius.
<pl. trin.  993>	 ego ob hanc operam argentum accepi, te macto infortunio:
<pl. trin.  994>	 ceterum qui sis, qui non sis, floccum non interduim.
<pl. trin.  995>	 ibo, ad illum renuntiabo qui mihi tris nummos dedit,
<pl. trin.  996>	 ut sciat se perdidisse. ego abeo. male vive et vale.
<pl. trin.  997>	 qui te di omnes advenientem peregre perdant, Charmides.---
<pl. trin.  998>	 Postquam illic hinc abiit, post loquendi libere
<pl. trin.  999>	 videtur tempus venisse atque occasio.
<pl. trin.  1000>	 iam dudum meum ille pectus pnngit aculeus,
<pl. trin.  1001>	 quid illi negoti fuerit ante aedis meas.
<pl. trin.  1002>	 nam epistula illa mihi concenturiat metum
<pl. trin.  1003>	 in corde et illud mille nummum quam rem agat.
<pl. trin.  1004>	 numquam edepol temere tinnit tintinnabulum:
<pl. trin.  1005>	 nisi qui illud tractat aut movet, mutumst, tacet.
<pl. trin.  1006>	 sed quis hic est, qui huc in plateam cursuram incipit?
<pl. trin.  1007>	 lubet observare quid agat: huc concessero.
<pl. trin.  1008>	 Stasime, fac te propere celerem, recipe te ad dominum domum,
<pl. trin.  1009>	 ne subito metus exoriatur scapulis stultitia tua.
<pl. trin.  1010>	 adde gradum, adpropera. iam dudum factumst, cum abiisti domo.
<pl. trin.  1011>	 cave sis tibi, ne bubuli in te cottabi crebri crepent,
<pl. trin.  1012>	 si aberis ab eri quaestione. ne destiteris currere.
<pl. trin.  1013>	 ecce hominem te, Stasime, nihili: satin in thermipolio
<pl. trin.  1014>	 condalium es oblitus, postquam thermopotasti gutturem?
<pl. trin.  1015>	 recipe te et recurre petere re recenti. Huic, quisquis est,
<pl. trin.  1016>	 gurguliost exercitor: is hunc hominem cursuram docet.
<pl. trin.  1017>	 Quid, homo nihili, non pudet te? tribusne te poteriis
<pl. trin.  1018>	 memoriam esse oblitum? an vero, quia cum frugi hominibus
<pl. trin.  1019>	 ibi bibisti, qui ab alieno facile cohiberent manus?
<pl. trin.  1020>	 Truthus fuit, Cerconicus, Crinnus, Cercobulus, Collabus,
<pl. trin.  1021>	 oculicrepidae cruricrepidae, ferriteri mastigiae:
<pl. trin.  1022>	 inter eosne homines condalium te redipisci postulas?
<pl. trin.  1023>	 quorum eorum unus surrupuit currenti cursori solum.
<pl. trin.  1024>	 Ita me di ament, graphicum furem. Quid ego quod periit petam?
<pl. trin.  1025>	 nisi etiam laborem ad damnum apponam epithecam insuper.
<pl. trin.  1026>	 quin tu quod periit periisse ducis? cape vorsoriam,
<pl. trin.  1027>	 recipe te ad erum. Non fugitivost hic homo, commeminit domi.
<pl. trin.  1028>	 Vtinam veteres hominum mores, veteres parsimoniae
<pl. trin.  1029>	 potius in maiore honore hic essent quam mores mali.
<pl. trin.  1030>	 Di immortales, basilica hic quidem facinora inceptat loqui.
<pl. trin.  1031>	 vetera quaerit, vetera amare hunc more maiorum scias.
<pl. trin.  1032>	 Nam nunc mores nihili faciunt quod licet, nisi quod lubet:
<pl. trin.  1033>	 ambitio iam more sanctast, liberast a legibus;
<pl. trin.  1034>	 scuta iacere fugereque hostis more habent licentiam:
<pl. trin.  1035>	 petere honorem pro flagitio more fit. Morem improbum.
<pl. trin.  1036>	 Strenuiores praeterire more fit. Nequam quidem.
<pl. trin.  1037>	 Mores leges perduxerunt iam in potestatem suam,
<pl. trin.  1038>	 magisque is sunt obnoxiosae quam parentes liberis.
<pl. trin.  1039>	 eae miserae etiam ad parietem sunt fixae clavis ferreis,
<pl. trin.  1040>	 ubi malos mores adfigi nimio fuerat aequius.
<pl. trin.  1041>	 Lubet adire atque appellare hunc; verum ausculto perlubens
<pl. trin.  1042>	 et metuo, si compellabo, ne aliam rem occipiat loqui.
<pl. trin.  1043>	 Neque istis quicquam lege sanctumst: leges mori serviunt,
<pl. trin.  1044>	 mores autem rapere properant qua sacrum qua publicum.
<pl. trin.  1045>	 Hercle istis malam rem magnam moribus dignumst dari.
<pl. trin.  1046>	 Nonne hoc publice animum advorti? nam id genus hominum omnibus
<pl. trin.  1047>	 univorsis est advorsum atque omni populo male facit:
<pl. trin.  1048>	 male fidem servando illis quoque abrogant etiam fidem,
<pl. trin.  1049>	 qui nil meriti; quippe eorum ex ingenio ingenium horum probant.
<pl. trin.  1050>	 hoc qui in mentem venerit mihi? re ipsa modo commonitus sum.
<pl. trin.  1051>	 si quoi mutuom quid dederis, fit pro proprio perditum:
<pl. trin.  1052>	 quom repetas, inimicum amicum beneficio invenias tuo.
<pl. trin.  1053>	 si mage exigere occupias, duarum rerum exoritur optio:
<pl. trin.  1054>	 vel illud quod credideris perdas, vel illum amicum amiseris.
<pl. trin.  1055>	 Meus est hic quidem Stasimus servos. Nam ego talentum mutuom
<pl. trin.  1056>	 quoi dederam, talento inimicum mi emi, amicum vendidi.
<pl. trin.  1057>	 sed ego sum insipientior, qui rebus curem publicis
<pl. trin.  1058>	 potius quam, id quod proxumumst, meo tergo tutelam geram.
<pl. trin.  1059>	 eo domum. Heus tu, asta ilico. audi. Heus tu, non sto. Te volo.
<pl. trin.  1060>	 Quid si ego me te velle nolo? Aha nimium, Stasime, saeviter.
<pl. trin.  1061>	 Emere meliust cui imperes. Pol ego emi atque argentum dedi;
<pl. trin.  1062>	 sed si non dicto audiens est, quid ago? Da magnum malum.
<pl. trin.  1063>	 Bene mones, ita facere certumst. Nisi quidem es obnoxius.
<pl. trin.  1064>	 Si bonus es, obnoxius sum; sin secus es, faciam ut iubes.
<pl. trin.  1065>	 Quid id ad me attinet, bonisne servis tu utare an malis?
<pl. trin.  1066>	 Quia boni malique in ea re pars tibi est. Partem alteram
<pl. trin.  1067>	 tibi permitto; illam alteram apud me, quod bonist, apponito.
<pl. trin.  1068>	 Si eris meritus, fiet. respice huc ad me. ego sum Charmides.
<pl. trin.  1069>	 Hem quis est qui mentionem homo hominis fecit optumi?
<pl. trin.  1070>	 Ipsus homo optumus. Mare terra caelum, di vestram fidem,
<pl. trin.  1071>	 satin ego oculis plane video? estne ipsus an non est? is est,
<pl. trin.  1072>	 certe is est, is est profecto. o mi ere exoptatissime,
<pl. trin.  1073>	 salve. Salve, Stasime. Salvom te--- Scio et credo tibi.
<pl. trin.  1074>	 sed omitto alia, hoc mihi responde: liberi quid agunt mei,
<pl. trin.  1075>	 quos reliqui hic filium atque filiam? Vivont, valent.
<pl. trin.  1076>	 Nempe uterque? Vterque. Di me salvom et servatum volunt.
<pl. trin.  1077>	 cetera intus otiose percontabor quae volo.
<pl. trin.  1078>	 eamus intro, sequere. Quo tu te agis? Quonam nisi domum?
<pl. trin.  1079>	 Hicine nos habitare censes? Vbinam ego alibi censeam?
<pl. trin.  1080>	 Iam--- Quid iam? Non sunt nostrae aedis istae. Quid ego ex te audio?
<pl. trin.  1081>	 Vendidit tuos natus aedis. Perii. Praesentariis
<pl. trin.  1082>	 argenti minis numeratis--- Quot? Quadraginta. Occidi.
<pl. trin.  1083>	 quis eas emit? Callicles, cui tuam rem commendaveras;
<pl. trin.  1084>	 is habitatum huc commigravit nosque exturbavit foras.
<pl. trin.  1085>	 Vbi nunc filius meus habitat? Hic in hoc posticulo.
<pl. trin.  1086>	 Male disperii. Credidi aegre tibi id, ubi audisses, fore.
<pl. trin.  1087>	 Ego miserrumis periclis sum per maria maxuma
<pl. trin.  1088>	 vectus, capitali periclo per praedones plurimos
<pl. trin.  1089>	 me servavi, salvos redii: nunc hic disperii miser,
<pl. trin.  1090>	 propter eosdem quorum causa fui hac aetate exercitus.
<pl. trin.  1091>	 adimit animam mi aegritudo. Stasime, tene me. Visne aquam
<pl. trin.  1092>	 tibi petam? Res quom animam agebat, tum esse offusam oportuit.
<pl. trin.  1093>	 Quid hoc hic clamoris audio ante aedis meas?
<pl. trin.  1094>	 O Callicles, o Callicles, o Callicles,
<pl. trin.  1095>	 qualine amico mea commendavi bona?
<pl. trin.  1096>	 Probo et fideli et fido et cum magna fide.
<pl. trin.  1097>	 et salve et salvom te advenisse gaudeo.
<pl. trin.  1098>	 Credo, omnia istaec si ita sunt ut praedicas.
<pl. trin.  1099>	 sed quis iste est tuos ornatus? Ego dicam tibi.
<pl. trin.  1100>	 thensaurum effodiebam intus, dotem, filiae
<pl. trin.  1101>	 tuae quae daretur. sed intus narrabo tibi
<pl. trin.  1102>	 et hoc et alia. sequere. Stasime. Hem. Strenue
<pl. trin.  1103>	 curre in Piraeum, atque unum curriculum face.
<pl. trin.  1104>	 videbis iam illic navem qua advecti sumus.
<pl. trin.  1105>	 iubeto Sangarionem quae imperaverim
<pl. trin.  1106>	 curare ut efferantur, et tu ito simul.
<pl. trin.  1107>	 solutumst portitori iam portorium:
<pl. trin.  1108>	 nihil est morae. i, i, ambula, actutum redi.
<pl. trin.  1109>	 Illic sum atque hic sum. Sequere tu hac me intro.--- Sequor.---
<pl. trin.  1110>	 Hic meo ero amicus solus firmus restitit,
<pl. trin.  1111>	 neque demutavit animum de firma fide,
<pl. trin.  1112>	 quamquam labores multos
<pl. trin.  1113>	 sed hic unus, ut ego suspicor, servat fidem.
<pl. trin.  1114>	 ob rem laborem eum ego cepisse censeo.---
<pl. trin.  1115>	 Hic homost omnium hominum praecipuos,
<pl. trin.  1116>	 voluptatibus gaudiisque antepotens:
<pl. trin.  1117>	 ita commoda quae cupio eveniunt,
<pl. trin.  1118>	 quod ago adsequitur, subest, subsequitur,
<pl. trin.  1119>	 ita gaudiis gaudium suppeditat.
<pl. trin.  1120>	 modo me Stasimus Lesbonici servos convenit domi;
<pl. trin.  1121>	 is mihi dixit, suom erum peregre huc advenisse Charmidem.
<pl. trin.  1122>	 nunc mi is propere conveniundust, ut quae cum eius filio
<pl. trin.  1123>	 egi, ei rei fundus pater sit potior. eo quantum potest.
<pl. trin.  1124>	 sed fores hae sonitu suo mihi moram obiciunt incommode.
<pl. trin.  1125>	 Neque fuit neque erit neque esse quemquam hominem in terra arbitror,
<pl. trin.  1126>	 quoi fides fidelitasque amicum erga aequiperet tuam;
<pl. trin.  1127>	 nam exaedificavisset me ex his aedibus, apsque te foret.
<pl. trin.  1128>	 Si quid amicum erga bene feci aut consului fideliter,
<pl. trin.  1129>	 non videor meruisse laudem, culpa caruisse arbitror.
<pl. trin.  1130>	 [nam beneficium, homini proprium quod datur, prosumpserit,
<pl. trin.  1131>	 quod datum utendumst, id repetundi copiast quando velit.]
<pl. trin.  1132>	 Est ita ut tu dicis. sed ego hoc nequeo mirari satis,
<pl. trin.  1133>	 eum sororem despondisse suam in tam fortem familiam.
<pl. trin.  1134>	 Lysiteli quidem Philtonis filio. Enim me nominat.
<pl. trin.  1135>	 Familiam optumam occupavit. Quid ego cesso hos conloqui?
<pl. trin.  1136>	 sed maneam etiam opinor, namque hoc commodum orditur loqui.
<pl. trin.  1137>	 Vah. Quid est? Oblitus intus dudum tibi sum dicere:
<pl. trin.  1138>	 modo mi advenienti nugator quidam occessit obviam,
<pl. trin.  1139>	 nimis pergraphicus sycophanta; is mille nummum se aureum
<pl. trin.  1140>	 meo datu tibi ferre et gnato Lesbonico aibat meo;
<pl. trin.  1141>	 quem ego nec qui esset noram, neque eum ante usquam conspexi prius.
<pl. trin.  1142>	 sed quid rides? Meo adlegatu venit, quasi qui aurum mihi
<pl. trin.  1143>	 ferret aps te, quod darem tuae gnatae dotem, ut filius
<pl. trin.  1144>	 tuos, quando illi a me darem, esse allatum id aps te crederet
<pl. trin.  1145>	 neu qui rem ipsam posset intellegere, [et] thensaurum tuom
<pl. trin.  1146>	 me esse penes, atque eum [a] me lege populi patrium posceret.
<pl. trin.  1147>	 Scite edepol. Megaronides communis hoc meus et tuos
<pl. trin.  1148>	 benevolens commentust. Quin conlaudo consilium et probo.
<pl. trin.  1149>	 Quid ego ineptus, dum sermonem vereor interrumpere,
<pl. trin.  1150>	 solus sto nec quod conatus sum agere ago? hominis conloquar.
<pl. trin.  1151>	 Quis hic est, qui huc ad nos incedit? Charmidem socerum suom
<pl. trin.  1152>	 Lysiteles salutat. Di dent tibi, Lysiteles, quae velis.
<pl. trin.  1153>	 Non ego sum salute dignus? Immo salve, Callicles;
<pl. trin.  1154>	 hunc priorem aequomst me habere: tunica propior palliost.
<pl. trin.  1155>	 Deos volo consilia vostra vobis recte vortere.
<pl. trin.  1156>	 Filiam meam tibi desponsam esse audio. Nisi tu nevis.
<pl. trin.  1157>	 Immo haud nolo. Sponden ergo tuam gnatam uxorem mihi?
<pl. trin.  1158>	 Spondeo, et mille auri Philippum dotis. Dotem nil moror.
<pl. trin.  1159>	 Si illa tibi placet, placenda dos quoque est quam dat tibi.
<pl. trin.  1160>	 postremo quod vis non duces, nisi illud quod non vis feres.
<pl. trin.  1161>	 Ius hic orat. Impetrabit te advocato atque arbitro.
<pl. trin.  1162>	 istac lege filiam tuam sponden mi uxorem dari?
<pl. trin.  1163>	 Spondeo. Et ego spondeo idem hoc. Oh salvete, adfines mei.
<pl. trin.  1164>	 Atque edepol sunt res, quas propter tibi tamen suscensui.
<pl. trin.  1165>	 Quid ego feci? Meum corrumpi quia filium.
<pl. trin.  1166>	 Si id mea voluntate factumst, est quod mihi suscenseas.
<pl. trin.  1167>	 sed sine me hoc aps te impetrare quod volo. Quid id est? Scies.
<pl. trin.  1168>	 si quid stulte fecit, ut ea missa facias omnia.
<pl. trin.  1169>	 quid quassas caput? Cruciatur cor mi, et metuo. Quidnam id est?
<pl. trin.  1170>	 Quom ille itast ut esse nolo, id crucior; metuo, si tibi
<pl. trin.  1171>	 denegem quod me oras, ne te leviorem erga me putes.
<pl. trin.  1172>	 non gravabor. faciam ita ut vis. Probus es. eo, ut illum evocem.
<pl. trin.  1173>	 Miserumst, male promerita, ut merita sunt, si ulcisci non licet.
<pl. trin.  1174>	 Aperite hoc, aperite propere et Lesbonicum, si domist,
<pl. trin.  1175>	 [foras] evocate: ita subitost propere quod eum conventum volo.
<pl. trin.  1176>	 Quis homo tam tumultuoso sonitu me excivit [subito] foras?
<pl. trin.  1177>	 Benevolens tuos atque amicus. Satine salve? dic mihi.
<pl. trin.  1178>	 Recte. tuom patrem rediisse salvom peregre gaudeo.
<pl. trin.  1179>	 Quis id ait? Ego. Tun vidisti? Et tute item videas licet.
<pl. trin.  1180>	 O pater, pater mi, salve. Salve multum, gnate mi.
<pl. trin.  1181>	 Si quid tibi, pater, laboris--- Nihil evenit, ne time:
<pl. trin.  1182>	 bene re gesta salvos redeo---si tu modo frugi esse vis.
<pl. trin.  1183>	 haec tibi pactast Callicli huius filia. Ego ducam, pater,
<pl. trin.  1184>	 et eam et si quam aliam iubebis. Quamquam tibi suscensui,
<pl. trin.  1185>	 miseria una uni quidem hominist adfatim. Immo huic parumst,
<pl. trin.  1186>	 nam si pro peccatis centum ducat uxores, parumst.
<pl. trin.  1187>	 At iam posthac temperabo. Dicis, si facies modo.
<pl. trin.  1188>	 Numquid causaest quin uxorem cras domum ducam? [optimumst.] Licet.
<pl. trin.  1189>	 tu in perendinum paratus sis ut ducas. Plaudite.
