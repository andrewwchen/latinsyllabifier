<augur. chrys. 0.1> Auriferam parvis animi pro viribus artem
<augur. chrys. 0.2> Quaesitam nobis et longo tempore partam,
<augur. chrys. 0.3> Ut rerum involucris tantarum evolvere moles
<augur. chrys. 0.4> Se potuit, claro perhibentes carmine nuper
<augur. chrys. 0.5> Lusimus, et Musis hanc commendavimus almis,
<augur. chrys. 0.6> Quod nulli ex omni numero fecere priores.
<augur. chrys. 0.7> Cumque operi autorem, cuius sub nomine tutum
<augur. chrys. 0.8> Pergeret, optarem (foret et res praeside digna
<augur. chrys. 0.9> Ipsa ex se magno, variaque hinc mente tenerer
<augur. chrys. 0.10> Cui merito cuncta haec et non ingrata dicarem),
<augur. chrys. 0.11> Interea nobis tute velut aethere ab alto
<augur. chrys. 0.12> Missus ades mundi fessis succurrere rebus:
<augur. chrys. 0.13> Qui belli scelerumque faces, incendia tanta
<augur. chrys. 0.14> Extinguas, placidamque piis sperare quietem
<augur. chrys. 0.15> Des populis, solidamque per aurea saecula pacem.
<augur. chrys. 0.16> Cuive etiam, si parva licet componere magnis,
<augur. chrys. 0.17> Ad sanctos haec nostra pedes ars aurea tendat,
<augur. chrys. 0.18> Ut quo te fidei sacrae nunc coetus honore
<augur. chrys. 0.19> Prosequitur cunctus, hoc te veneretur, et omni
<augur. chrys. 0.20> Ipsa tuum pro me cultu sic numen adoret.
<augur. chrys. 0.21> Hanc igitur, si non immensa negocia prorsus
<augur. chrys. 0.22> Impediunt, permitte, precor, se prodere tantum,
<augur. chrys. 0.23> Quo tibi, detracto veluti velamina virgo
<augur. chrys. 0.24> Nobilis ingenuo vultum perfusa ruborem,
<augur. chrys. 0.25> Occultum incipiat semel ostentare decorem.
<augur. chrys. 0.26> Haec etenim prima quanquam se fronti legenti
<augur. chrys. 0.27> Non adeo ostendat, paulum tamen ipsa reclusis
<augur. chrys. 0.28> Detecta arcanis, mira et gratissima pandit.
<augur. chrys. 0.29> Quam si forte legens, interdum nomina divum
<augur. chrys. 0.30> Offendes, quos vana olim coluisse vetustas
<augur. chrys. 0.31> Dicitur; extemplo haud renuas, sacra optima quanquam
<augur. chrys. 0.32> Exerces, veramque fidem; cultumque tueris.
<augur. chrys. 0.33> Illa etenim tanquam priscis consueta vocari
<augur. chrys. 0.34> Vatibus, enixe quos tunc imitabar, adivi
<augur. chrys. 0.35> Supplex, et paribus curis in vota vocavi.
<augur. chrys. 0.36> Materies etiam solitum conquirere Solis
<augur. chrys. 0.37> Et Lunae auxilium, necnon Vulcania velle
<augur. chrys. 0.38> Arma videbatur, quorum implorare favorem
<augur. chrys. 0.39> Fas erat: et mihi iam per te licuisse, sit id nunc
<augur. chrys. 0.40> Concessum, et venia dignum peccasse fatenti.
<augur. chrys. 0.41> Mox tamen hinc aliud quaesitum ad carmina numen,
<augur. chrys. 0.42> Et precibus solum cunctis quandoque vocatum
<augur. chrys. 0.43> Forte aderit, praesens fuerit si gratia caelo,
<augur. chrys. 0.44> Tanta mihi. Magnum multo seu carmine Mosen,
<augur. chrys. 0.45> Seu quem flagranti vectum super aethera curru
<augur. chrys. 0.46> Mirati videre patres, oculisque sequuti
<augur. chrys. 0.47> Aera per purum, caeli discindier oras,
<augur. chrys. 0.48> Astrorumque globos intro aspexere micantis.
<augur. chrys. 0.49> Seu qui voce palam porrectoque indice prodit
<augur. chrys. 0.50> Venisse auxilio iam tum mortalibus agnum,
<augur. chrys. 0.51> Ipse canam, vatem quamprimum matris in alvo
<augur. chrys. 0.52> Exultantem, et adhuc puerum ad deserta ferentem
<augur. chrys. 0.53> Antra pedes, puri mox et Iordanis ad undam
<augur. chrys. 0.54> Dignatum caput illius contingere lympha,
<augur. chrys. 0.55> Qui proprio antiquam nobis sic sanguine labem
<augur. chrys. 0.56> Abluit, ut scelerum maculas absterserit omnis.
<augur. chrys. 0.57> Nomine cuius item tibi quondam et moribus aucto
<augur. chrys. 0.58> Defuit haud unquam favor, ac caelestis abunde
<augur. chrys. 0.59> Gratia, qua tantum meritis conscendere culmen
<augur. chrys. 0.60> Posses, et iustas mundi regere unus habenas;
<augur. chrys. 0.61> Magnanimos aequans propria virtutes Leones,
<augur. chrys. 0.62> Pontificum decus egregium iam saepe repertos
<augur. chrys. 0.63> Esse, nec Italiae sub iniquo tempore, et usquam
<augur. chrys. 0.64> Christicolis ullo prorsum in discrimine deesse.
<augur. chrys. 0.65> Haec sed erunt mihi cum dicendi facta potestas
<augur. chrys. 0.66> Iam fuerit, dabiturque loqui, quae iusseris ipse
<augur. chrys. 0.67> Sancte pater, cuius nobis stant omnia nutu.
<augur. chrys. 0.68> Interea certis hominum vis ulla ne possit
<augur. chrys. 0.69> Indiciis aurum facere, et mutare metalla
<augur. chrys. 0.70> Percipias primum. Dehinc quae secreta laboret
<augur. chrys. 0.71> Ars id perficere, et naturam aequari potenti
<augur. chrys. 0.72> Ingenio, inspicias. Demum qui rite sequatur
<augur. chrys. 0.73> Hinc modus assiduis doctisque laboribus artem
<augur. chrys. 0.74> Pervideas, et quo tandem experientia ducat.
<augur. chrys. 0.75> Omnia quae gnaro passim tibi certa patebunt,
<augur. chrys. 0.76> Si quo haec inter se nexu, quove ordine constant,
<augur. chrys. 0.77> Ipse acie, qua cuncta soles discernere, mentis
<augur. chrys. 0.78> Inspectans, parvum non dedignabere munus
<augur. chrys. 0.79> Quod tibi non parva offerri super arte laboro.
<augur. chrys. 1.1> Humana experiens naturaeque aemula virtus
<augur. chrys. 1.2> Aurum num vere faceret, qua fideret arte,
<augur. chrys. 1.3> Quisve modus foret: est animus quaerentibus ultro
<augur. chrys. 1.4> Dicere, quaque palam vestigia nulla priorum
<augur. chrys. 1.5> Apparent, proferre pedem. Vos numina gressum
<augur. chrys. 1.6> Dirigite, est hominum quibus experientia curae.
<augur. chrys. 1.7> Tuque adeo in primis, auro cui plurima tellus
<augur. chrys. 1.8> Spargitur, et vasto venas sub corpore condit
<augur. chrys. 1.9> Siderei succo plenas meliore metalli,
<augur. chrys. 1.10> Phoebe ades. Et tecum accelerans non passibus aequis
<augur. chrys. 1.11> Alma soror, gravis argento cui saepe fatiscit
<augur. chrys. 1.12> Orbis item, summaque ostentat brachia terra
<augur. chrys. 1.13> Candoris grato aetherei fucata colore.
<augur. chrys. 1.14> Tu quoque nec coeptis Cylleni audacibus usquam
<augur. chrys. 1.15> Defueris. Tibi nam puro de fonte perennis
<augur. chrys. 1.16> Rivulus argentum, vulgo quod vivere dicunt,
<augur. chrys. 1.17> Sufficit, et tantis praestat primordia rebus.
<augur. chrys. 1.18> Denique tu pater ignipotens, quem fervida flammis
<augur. chrys. 1.19> Antra iuvant, tentisque expressae follibus aurae,
<augur. chrys. 1.20> Fornacesque incudesque et liquefacta caminis
<augur. chrys. 1.21> Massa aeris ducti aurique electrique recocti
<augur. chrys. 1.22> Invictum exercent semper: tu maxime praesis
<augur. chrys. 1.23> Artifici vatique simul tua facta canenti.
<augur. chrys. 1.24> Nil sine te solers ars incohat: eia age sanctum
<augur. chrys. 1.25> Coniugis ut tecum pergat descendere numen
<augur. chrys. 1.26> Effice, quam penes est generandi plena potestas.
<augur. chrys. 1.27> Haec mihi ne cursu naturae avertar, et usquam
<augur. chrys. 1.28> Declinem, ostendet quot constent cuncta, quibusque
<augur. chrys. 1.29> Principiis, quaeve hinc ineunda est semita, quantus
<augur. chrys. 1.30> Sit modus: ut certam capiant humorque calorque
<augur. chrys. 1.31> Temperiem, cuius suavi perfusa vigore
<augur. chrys. 1.32> Omnia, perpetuo foetus in saecla propagant.
<augur. chrys. 1.33> Tu molli e gremio surgens uxoris amatae,
<augur. chrys. 1.34> Arte pari prorsus genitalem imitaberis ignem.
<augur. chrys. 1.35> Per te sublimi pendent in vase metalla:
<augur. chrys. 1.36> Per te eadem triti specie sub pulveris imo
<augur. chrys. 1.37> Fundo haerent: eadem per te calefacta liquescunt.
<augur. chrys. 1.38> Tu mihi, tu lentum solus pater alme calorem
<augur. chrys. 1.39> Intendes, et cum tempus dabis, ipse remittes.
<augur. chrys. 1.40> Tu princeps operis tanti, tu carminis esto
<augur. chrys. 1.41> Principium, fervens dulcis mihi spiritus oris
<augur. chrys. 1.42> Extet, eatque virum per te Vulcane per ora
<augur. chrys. 1.43> Nec tu non faveas tantis aequissima votis
<augur. chrys. 1.44> Prisci perpetuum saecli decus heroine,f
<augur. chrys. 1.45> Quam circum exultant laudata ad flumina Nymphae
<augur. chrys. 1.46> Minciades, Phoebique chorus comitatur euntem,
<augur. chrys. 1.47> Aut fovet Andino recubantem in gramine Manto
<augur. chrys. 1.48> Laeta trium nodo neptem complexa sororum:
<augur. chrys. 1.49> Sic mihi iam gradibus crescent incepta secundis,
<augur. chrys. 1.50> Nec rerum series illis, aut copia deerit,
<augur. chrys. 1.51> Et sua scribendis accedet gratia rebus.
<augur. chrys. 1.52> Immensum primo caeli quodcunque sub orbe
<augur. chrys. 1.53> Seu simplex fertur corpus, seu corpore constat
<augur. chrys. 1.54> Multiplici, tendit sobolem proferre, diuque,
<augur. chrys. 1.55> Quaque potest, augeri genus, speciemque tueri.
<augur. chrys. 1.56> Namque ubi materiem sparsus comprehenderit ignis
<augur. chrys. 1.57> Victor agit flammis, donec convertat in ignem.
<augur. chrys. 1.58> Inficit humectatque liquor, nec deficit usquam
<augur. chrys. 1.59> Quin in se quicquid tetigit (ni maior ibidem
<augur. chrys. 1.60> Vis obstet) vertat, tenuesque effundat in undas.
<augur. chrys. 1.61> Sic aer, sic terra sibi conferre laborat
<augur. chrys. 1.62> Undique, sic longo cuncta in se tempore transfert.
<augur. chrys. 1.63> At quae compositis constat, quaecunque feruntur
<augur. chrys. 1.64> Vivere; de propriis vel semina stirpibus edunt:
<augur. chrys. 1.65> Ut foecunda Ceres, ut germen fertile Bacchi;
<augur. chrys. 1.66> Vel sibi consimiles natos animantia gignunt,
<augur. chrys. 1.67> Ut bellator equus, bos ut bene iunctus aratro,
<augur. chrys. 1.68> Utque hominum proles mira et caelestis origo.
<augur. chrys. 1.69> Haec inter variant, quae nec primordia rerum
<augur. chrys. 1.70> Extant, quaeque frui vitali sorte negantur:
<augur. chrys. 1.71> Ut media quaecunque sedent tellure metalla,
<augur. chrys. 1.72> Quique latent miro grati fulgore lapilli.
<augur. chrys. 1.73> Nullo namque genus sobolemve augere putantur
<augur. chrys. 1.74> Semine, sed cunctos aevi torpere per annos.
<augur. chrys. 1.75> Verum haec ipsa etiam secreto vivere quivis
<augur. chrys. 1.76> Sentiat, et vita divino munere fungi,
<augur. chrys. 1.77> Haec et oriri eadem si contemplabitur, et si
<augur. chrys. 1.78> Augeri ex sese, penitusque increscere cernet,
<augur. chrys. 1.79> Ut mox e variis patefactis nosse licebit.
<augur. chrys. 1.80> Quod si non sobolem educunt, non caetera vertunt
<augur. chrys. 1.81> In semet, causa est, quod multa spiritus illic
<augur. chrys. 1.82> Materie abstrusus, vitam qui porrigit omnem,
<augur. chrys. 1.83> Explicat aegre ex se vires, ni vivida promat
<augur. chrys. 1.84> Has hominum virtus densa sub mole latentis.
<augur. chrys. 1.85> Hoc etenim quicquid diffunditur undique caeli
<augur. chrys. 1.86> Aeraque et terras et lati marmoris aequor
<augur. chrys. 1.87> Intus agi referunt anima, qua vivere mundi
<augur. chrys. 1.88> Cuncta putant, ipsumque hac mundum ducere vitam.
<augur. chrys. 1.89> Ast animae quoniam nil non est corporis expers,
<augur. chrys. 1.90> Mundus, at et mundi partes quoque corpore constant:
<augur. chrys. 1.91> Spiritus haec inter medius fit, quem neque corpus,
<augur. chrys. 1.92> Aut animam dicas, sed eum, qui solus utroque
<augur. chrys. 1.93> Participans in idem simul haec extrema reducat.
<augur. chrys. 1.94> Hic igitur maria, ac terras, atque aera et ignem
<augur. chrys. 1.95> Vivereque, augerique, atque in se cuncta referre
<augur. chrys. 1.96> Semper avet; semper stirpes, animantia semper
<augur. chrys. 1.97> Gignere, perpetuamque sequi per saecla prolem.
<augur. chrys. 1.98> Denique sic etiam fulvo detentus in auro
<augur. chrys. 1.99> Ipse manum cupit artificis, qui vincula solvat,
<augur. chrys. 1.100> Et qui se propria reddat virtute potentem.
<augur. chrys. 1.101> Quod siquis properans hunc artis viribus unquam
<augur. chrys. 1.102> Explicet, atque diu tepido post incoquat igni,
<augur. chrys. 1.103> Continuo aspicet, visu mirabile, vitam
<augur. chrys. 1.104> Auro impertiri longo cum seminis usu:
<augur. chrys. 1.105> Nec deerit, quin ex auro sibi procreet aurum.
<augur. chrys. 1.106> Quod cum ita constiterit, durate et credite dictis
<augur. chrys. 1.107> Intenti artifices, et res sperate secundas.
<augur. chrys. 1.108> Iam patet his, ut non tantum sub montibus aurum
<augur. chrys. 1.109> Natura efficiat, sed ut id quoque prodeat arte:
<augur. chrys. 1.110> Quoque modo id fieri possit, quandoque docebo.
<augur. chrys. 1.111> Interea, ne quid nobis quaerentibus obstet,
<augur. chrys. 1.112> Quominus his adhibere fidem sit forte necesse,
<augur. chrys. 1.113> Quae contra soleant dici, nunc omnia solvam.
<augur. chrys. 1.114> Mox eadem validis grata experientia signis
<augur. chrys. 1.115> Impetet, et gravium sententia prisca virorum,
<augur. chrys. 1.116> Delebit, referens quae iam videre parentes
<augur. chrys. 1.117> Ipsi oculis, manibusque simul tetigere beati.
<augur. chrys. 1.118> Atque hinc incipiens cuncta haec ex ordine pandam.
<augur. chrys. 1.119> Nil mirandum aeque, quam si quod longa peregit
<augur. chrys. 1.120> Annorum series genitali semine coeptum,
<augur. chrys. 1.121> Audeat illud momento idem protinus horae
<augur. chrys. 1.122> Ars facere, ac proprio naturam vincere cursu,
<augur. chrys. 1.123> Quem tenuit tanto in spatio per grandia terrae
<augur. chrys. 1.124> Viscera, summa eadem servans vestigia ab ima
<augur. chrys. 1.125> Sede, per anfractus tantos, ac caeca per antra.
<augur. chrys. 1.126> Nec his minus mirum siquis primordia possit
<augur. chrys. 1.127> Scire, quibus constet puri genus omne metalli,
<augur. chrys. 1.128> Atque ea componens, aurum dum conficit arte,
<augur. chrys. 1.129> Mensura exaequet, necnon et pondere libret:
<augur. chrys. 1.130> Metitur quibus haec natura, et ponderat unis.
<augur. chrys. 1.131> Quid locus? An quisquam poterit fornace calorem
<augur. chrys. 1.132> Aequare? Exiguis qui circumducta caminis
<augur. chrys. 1.133> Nunc loca terrarum perfertur, nunc petit altam
<augur. chrys. 1.134> Tellurem, mox et supraque infraque refertur
<augur. chrys. 1.135> Unus, et inserto distendit cuncta tepore.
<augur. chrys. 1.136> Quis potis est unquam tanta omniparentis apisci
<augur. chrys. 1.137> Munera naturae? Quae vis mortalibus unquam
<augur. chrys. 1.138> Tanta fuit? Non ipsi etiam, qui numina caelo
<augur. chrys. 1.139> Deiicere in terras conati, vellere ab imis
<augur. chrys. 1.140> Iam potuere suis montes radicibus altos,
<augur. chrys. 1.141> Invitae auderent sacra in penetralia terrae
<augur. chrys. 1.142> Tendere, scrutarique piae secreta parentis.
<augur. chrys. 1.143> Adde, quod in varias mutari corpora formas
<augur. chrys. 1.144> Natura haud patitur: neque enim velocis equi bos
<augur. chrys. 1.145> Induerit speciem piger, aut Parnasia laurus
<augur. chrys. 1.146> In se Chaoniam poterit convertere quercum.
<augur. chrys. 1.147> Nec magis aes puro se commutaverit auro,
<augur. chrys. 1.148> Quam si quodque etiam queat a quocunque creari.
<augur. chrys. 1.149> Haec sunt quae a caelo missam divinitus artem
<augur. chrys. 1.150> Conantur frustra indiciis tenuare pusillis.
<augur. chrys. 1.151> At neque scire opus est (quamquam haec sit noscere pulchrum)
<augur. chrys. 1.152> Quae quibus extiterint gignendis ultima rebus
<augur. chrys. 1.153> Principia, aut quali fuerint ea lance recepta
<augur. chrys. 1.154> In numerum et pondus. Neque enim si farrea tractes
<augur. chrys. 1.155> Semina, constituant quae far primordia quaeras;
<augur. chrys. 1.156> Quave ea conveniant mensura et pondere farri.
<augur. chrys. 1.157> Farra sed ipsa putri mandabis conditae terrae, et
<augur. chrys. 1.158> Virtutem latitantem intus seseque moventem
<augur. chrys. 1.159> Irritans tantum, naturae caetera linques.
<augur. chrys. 1.160> Nec longinqua adeo spatiosi temporis aetas
<augur. chrys. 1.161> Convenit huic operi, vires quod promit ab auro:
<augur. chrys. 1.162> Ac non principiis e primis conficit aurum.
<augur. chrys. 1.163> Quis si nobilius quoddam, quod praestet et ipsi
<augur. chrys. 1.164> Auro, contendant proprio molimine summi
<augur. chrys. 1.165> Perficere artifices? Apte cui nomen elixir
<augur. chrys. 1.166> Experti fecere Arabes, verique dedere
<augur. chrys. 1.167> Indicium: id quoniam in melius quodcunque metallum
<augur. chrys. 1.168> Ducit, et infectum mira depurat ab arte.
<augur. chrys. 1.169> Sic neque spectandus nobis locus ille, calorque,
<augur. chrys. 1.170> Quo calet inclusum semen genitale metalli,
<augur. chrys. 1.171> Quique diu fertur specubus tellure sub alta,
<augur. chrys. 1.172> Ast alio prorsum ducendi tramite gressus
<augur. chrys. 1.173> Naturae pariter secessus inter et artis,
<augur. chrys. 1.174> Qua simul ad metam prospectans utraque ducit.
<augur. chrys. 1.175> Denique nec speciem verti tunc arte putaris,
<augur. chrys. 1.176> Aere, vel argento duci si videris aurum;
<augur. chrys. 1.177> Sed privum hoc privo fieri ex aere atque argento
<augur. chrys. 1.178> Aurum credideris, veluti si farris in agro
<augur. chrys. 1.179> Infelix lolium et steriles nascantur avenae:
<augur. chrys. 1.180> Aut si forte boum videas per viscera toto
<augur. chrys. 1.181> Stridere spes utero et ruptis effervere costis:
<augur. chrys. 1.182> Aut ut plura sinu molli simul ova puellae
<augur. chrys. 1.183> Rite fovent, multus tenero sub pectore bombyx
<augur. chrys. 1.184> Palpitat, et lecta nutritus fronde virentis
<augur. chrys. 1.185> Dehinc mori, tenui texto se velleris orbe
<augur. chrys. 1.186> Implicat, ac tandem pedibus munitus et alis
<augur. chrys. 1.187> Papilio de verme pedes volitansque recedit.
<augur. chrys. 1.188> Quid si cuncta etiam uni subdita formae,
<augur. chrys. 1.189> Quae specie vulgo perhibent differre metalla?
<augur. chrys. 1.190> E quibus extiterit quodcunque impurius, atque
<augur. chrys. 1.191> Sordibus infectum terrestribus, exuet omnem
<augur. chrys. 1.192> Arte luem citius, purumque nitescet in aurum.
<augur. chrys. 1.193> Atque ideo haud nescire opus est, quibus abdita terris,
<augur. chrys. 1.194> Et quibus e causis sunt, et quot sorte metalla,
<augur. chrys. 1.195> Qua varie primo fuerint distincta sub ortu.
<augur. chrys. 1.196> Sed quis in arcanos terrae descendat hiatus?
<augur. chrys. 1.197> Quisve referre pedem possit loca tetra remensus?
<augur. chrys. 1.198> Veridicove queat fari quae viderit ore?
<augur. chrys. 1.199> Vos Musae, quas nosse decens et dicere par est
<augur. chrys. 1.200> Omnia, vos divae nulli memorata priorum
<augur. chrys. 1.201> Dicite: sic vobis ipse aurea vasa sacerdos
<augur. chrys. 1.202> Prima feram, aeternum sic aurea carmina durent.
<augur. chrys. 1.203> Lynceus, ut fama est, visu praelatus acuto
<augur. chrys. 1.204> Omnibus, e summo Siculi qui culmine montis
<augur. chrys. 1.205> Poenorum in portus oculo contendere posset,
<augur. chrys. 1.206> Et numerare etiam versantis littore puppes.
<augur. chrys. 1.207> Hic simul oppositas moles, simul edita saxa
<augur. chrys. 1.208> Inserta montes acie penetrabat ad imos,
<augur. chrys. 1.209> Altaque secretae spectabat viscera terrae,
<augur. chrys. 1.210> Aera per purum veluti, vitreasve per undas
<augur. chrys. 1.211> Aut liquido quondam crystallo missa videmus
<augur. chrys. 1.212> Spectra, quibus rerum nobis respondet imago.
<augur. chrys. 1.213> O quoties patrii residens sub rupe Pachyni
<augur. chrys. 1.214> Trinacriamque omnem supra speculatus et infra
<augur. chrys. 1.215> Aetnei causas ignis motusque videbat!
<augur. chrys. 1.216> Qui simulac tanta vi se procul omnia sensit
<augur. chrys. 1.217> Cernere, non ultra cunctandi certus, et alte
<augur. chrys. 1.218> Providus, externas animum convertit ad oras.
<augur. chrys. 1.219> Ergo ratem certa plenus spe magna videndi
<augur. chrys. 1.220> Conscendit, pelagique deos in vota salutat.
<augur. chrys. 1.221> Sicanio verum portu vix solverat, ecce
<augur. chrys. 1.222> Cum fera tempestas caelique marisque legentem
<augur. chrys. 1.223> Graiorum ob portus, Epiri vertit ad urbes.
<augur. chrys. 1.224> Hanc Arethusa illi Nymphas hortata marinas
<augur. chrys. 1.225> Immisit: Nymphisque etiam adnitentibus ipsis
<augur. chrys. 1.226> Et totum ex imo passim miscentibus aequor.
<augur. chrys. 1.227> Namque illas metus in thalamis ne forte videri
<augur. chrys. 1.228> Aequoreis possent invaserat aequus, et omnis
<augur. chrys. 1.229> Tum chorus obscura septum caligine caelum
<augur. chrys. 1.230> Texerat, ac noctem nautis obduxerat atram.
<augur. chrys. 1.231> Hinc ille aerii properans it proxima Pindi
<augur. chrys. 1.232> Culmina spectatum; nec longum tempus, et omnis
<augur. chrys. 1.233> Interius Rhodopes, Emi, Tomarique cavernas
<augur. chrys. 1.234> Fontibus irrigui centum procul inde videbat,
<augur. chrys. 1.235> Oraque cernebat terrae in penetralia centum.
<augur. chrys. 1.236> Quin Pindo exoriens aderat Achelous ab ipsis
<augur. chrys. 1.237> Sedibus ante oculos et ab imo viscere Lynceo,
<augur. chrys. 1.238> Altera qui longo retinet taurina recessu
<augur. chrys. 1.239> Cornua, seque alte exporgens immensa per antra
<augur. chrys. 1.240> Occulit Herculeae metuentem verbera clavae.
<augur. chrys. 1.241> Ille etiam lento praecelsa Ceraunia passu
<augur. chrys. 1.242> Circuit, et visu simul interiora petivit
<augur. chrys. 1.243> Omnia: mox Graiae variis in montibus orae
<augur. chrys. 1.244> Consedit, penitusque cavis rimatus inhaesit
<augur. chrys. 1.245> Obtutu specubus, mirandaque plurima primus
<augur. chrys. 1.246> Vidit, et haec eadem nobis memoranda reliquit.
<augur. chrys. 1.247> Quae dum aliis ad nos olim delata vicissim
<augur. chrys. 1.248> Prodimus, ante omnes haec intro prorsus ab illis
<augur. chrys. 1.249> Spectari cupimus, quibus alto in pectore Pallas
<augur. chrys. 1.250> Insidet, atque illic scitu pulcherrima versat.
<augur. chrys. 1.251> Principio locus et sedes decreta metallis
<augur. chrys. 1.252> Gignendis, terrae est imum atque immobile viscus
<augur. chrys. 1.253> Marmoreae in morem paterae sub montibus altis
<augur. chrys. 1.254> Excisum, velutique cavo sub fornice clausum,
<augur. chrys. 1.255> Quo solis radii penetrant, crebrique feruntur
<augur. chrys. 1.256> Siderei innumeris etiam fulgoribus ignes,
<augur. chrys. 1.257> Collectumque coquunt humorem, ac iugibus inde
<augur. chrys. 1.258> Saxa per et rimas loca cuncta vaporibus explent.
<augur. chrys. 1.259> Ast ubi continuum passus vapor ille calorem
<augur. chrys. 1.260> Consedit, nec iam secreta per antra volutus
<augur. chrys. 1.261> Amplius, immensos post tandem induruit annos.
<augur. chrys. 1.262> Haeret in expletis venis informe metallum.
<augur. chrys. 1.263> Namque liquor partes terrae dispersus in omnis,
<augur. chrys. 1.264> Et tenuis mixtus tenui, lentoque calore
<augur. chrys. 1.265> Compositus, quondam fugiens et pinguis et unctus
<augur. chrys. 1.266> Exiit e vasti fundo crateris ab imo,
<augur. chrys. 1.267> Sulphura ubi argento fervent immixta perenni,
<augur. chrys. 1.268> Argento fluere insigni, vitamque per aevum
<augur. chrys. 1.269> Ducere, queis primis gignuntur multa duobus.
<augur. chrys. 1.270> Hoc matris, patris illud enim vim continet: huius
<augur. chrys. 1.271> Suscipere, illius pars est praebere calorem.
<augur. chrys. 1.272> Hinc fulvi species auri pulcherrima fulget,
<augur. chrys. 1.273> Hinc nitet argenti candor, rubet aerea vena,
<augur. chrys. 1.274> Ferrea nigrescit sub apertum, plumbea pallet:
<augur. chrys. 1.275> Albicat at stanni facies imitata colorem
<augur. chrys. 1.276> Argenti, pondusque ferens, ni strideret, aequum.
<augur. chrys. 1.277> In primis igitur cupidis mortalibus aurum
<augur. chrys. 1.278> Quaeritur ingentis inter variosque labores,
<augur. chrys. 1.279> Perque laborantis manifesta pericula vitae.
<augur. chrys. 1.280> Namque ferunt Indos, regio qua vergit in Arcton,
<augur. chrys. 1.281> Tendere furatum cumulos, quos egerit auri
<augur. chrys. 1.282> Formicarum ingens manus. At non segniter illas
<augur. chrys. 1.283> Exire, ac contra stare, et fugientia passim
<augur. chrys. 1.284> Unguibus et rostris lacerare, et figere terga,
<augur. chrys. 1.285> Aufugiar quamvis celeri gens illa camelo.
<augur. chrys. 1.286> Nec minus aut scrobibus curae, vastisve ruinis
<augur. chrys. 1.287> Hesperii impendunt, si quando e montibus aurum
<augur. chrys. 1.288> Eruerint. Neque enim nunc quae ramenta ferantur
<augur. chrys. 1.289> Fulva Tago expediam; sed quae maioribus illi
<augur. chrys. 1.290> Substineant subiecta laboribus, atque periclis
<augur. chrys. 1.291> Innumeris, et quae vincant opera ipsa Gigantum.
<augur. chrys. 1.292> Nam steriles magno primum conamine montes
<augur. chrys. 1.293> Excidunt, penitusque petunt, qua nulla dabatur
<augur. chrys. 1.294> Semita, per cuneos accensis viscera lychnis.
<augur. chrys. 1.295> Atque imas nulla Phoebi sub luce cavernas
<augur. chrys. 1.296> Noctes atque dies penetrant, omnique recessu
<augur. chrys. 1.297> Explorant aditus, humerisque excissa vicissim
<augur. chrys. 1.298> Exportant, traduntque aliis longo ordine primi
<augur. chrys. 1.299> Per tenebras, donec lucem qui percipit unus
<augur. chrys. 1.300> Egerat extrema pondus cervice receptum.
<augur. chrys. 1.301> Ast illos praedura silex si forte moretur,
<augur. chrys. 1.302> Qualis iam Poeno rupes sese obtulit hosti,
<augur. chrys. 1.303> Dum ferus aerias in nos transcenderet alpes,
<augur. chrys. 1.304> Haec igni excoquitur tunc, et mollitur aceto.
<augur. chrys. 1.305> Voluitur at picea circum caligine fumus,
<augur. chrys. 1.306> Et miseris latitans compresso spiritus ore
<augur. chrys. 1.307> Obstruitur, vitamque opere sub fasce relinquunt.
<augur. chrys. 1.308> Atque ideo caedunt ingenti pondere ferri,
<augur. chrys. 1.309> Et vacuos summae reserant telluris hiatus,
<augur. chrys. 1.310> Qua vapor inclusus cuneis exhalet apertis.
<augur. chrys. 1.311> Nec mora, nec requies, quin multo fornice montem
<augur. chrys. 1.312> Substineant totum, cum iam maiore peracta
<augur. chrys. 1.313> Parte operis, caedunt extremae fornicis arcus,
<augur. chrys. 1.314> Et rima signa praebent, quam pervigil unus
<augur. chrys. 1.315> Aerio montis residens in culmine sentit.
<augur. chrys. 1.316> Hic ictu, aut clara revocari voce repente
<augur. chrys. 1.317> Cum famulis iubet artifices, ac devolat ipse
<augur. chrys. 1.318> Protinus, ingenti strepitu longoque fragore
<augur. chrys. 1.319> Mons cadit, humana nequeat qui mente referri
<augur. chrys. 1.320> Conceptus, quantumque obtusas occupet aures,
<augur. chrys. 1.321> Aut incredibili quam compleat omnia flatu.
<augur. chrys. 1.322> Illi naturae gaudent spectare ruinam
<augur. chrys. 1.323> Victores: neque adhuc illinc educitur aurum,
<augur. chrys. 1.324> Nec scivere etiam tunc, cum federe, vel ante
<augur. chrys. 1.325> Esse, sed una illos ad tanta pericula duxit
<augur. chrys. 1.326> Spes invicta omnis per casus, perque labores.
<augur. chrys. 1.327> Sed quid in his tantum morer? Aut quae mira supersunt
<augur. chrys. 1.328> Praeteream? Nihilo cum sint his forte minora?
<augur. chrys. 1.329> Quo tantam expurgent immisso fonte ruinam,
<augur. chrys. 1.330> Est deinceps aliud fessis studiumque labosque.
<augur. chrys. 1.331> Iamque igitur summo praecelsi e vertice montis,
<augur. chrys. 1.332> Qui reliquos longe superet, centesimus etsi
<augur. chrys. 1.333> Separet hunc lapis, huc immissa canalibus ampla
<augur. chrys. 1.334> Flumina deducunt tanto currentia tractu
<augur. chrys. 1.335> Desertas inter valles, perque invia saxa,
<augur. chrys. 1.336> Rupibus excisis, trabibusque inserta cavatis.
<augur. chrys. 1.337> Ergo omnis vario concursu protinus unda
<augur. chrys. 1.338> In mare colligitur vastum, quo deinde recluso
<augur. chrys. 1.339> Erumpit tanta vi torrens, omnia secum
<augur. chrys. 1.340> Ut trahat, ac latum terrae provolvat in aequor.
<augur. chrys. 1.341> Excipitur tendens variis hic denique fossis,
<augur. chrys. 1.342> Quas illi passimque cavant, sternuntque gradatim.
<augur. chrys. 1.343> Est ulex asperque frutex rorisque marini
<augur. chrys. 1.344> Persimilis, retinet crebris qui stirpibus aurum.
<augur. chrys. 1.345> Propterea includunt tabulis latera omnia, et ipsis
<augur. chrys. 1.346> Alte suspensis ita, per praerupta canali
<augur. chrys. 1.347> In pelagus tendunt uda e tellure lacunae:
<augur. chrys. 1.348> Quod superest, ramis innectitur ulicis aurum.
<augur. chrys. 1.349> Nec labor ille etiam tenuis, cum flumina tentant,
<augur. chrys. 1.350> Et gravibus dites crebris agitantur arenae;
<augur. chrys. 1.351> Aut operosum aeque quicquam quis proferat, ut cum
<augur. chrys. 1.352> Effossis alte puteis quaecunque latenti
<augur. chrys. 1.353> Eruerint penitus fundo, tunduntque lavantque,
<augur. chrys. 1.354> Uruntque, in tenuemque molunt diducta farinam?
<augur. chrys. 1.355> Hi quoque iam fuerant Italis quandoque labores
<augur. chrys. 1.356> Flumina per, puteove etiam, montisve ruinas,
<augur. chrys. 1.357> Itala dum patuit priscis exercita tellus.
<augur. chrys. 1.358> Cui post quippe pia lege interdicta pepercit
<augur. chrys. 1.359> Auri sacra fames: neque enim exhaurire metalla
<augur. chrys. 1.360> Italiae, parca et prudens est passa vetustas.
<augur. chrys. 1.361> Nec foret hac etiam regio foecundior ulla,
<augur. chrys. 1.362> Quaeve magis flueret venis nunc iugiter auri,
<augur. chrys. 1.363> Ipsa diu cum tot fuerit non hausta per annos,
<augur. chrys. 1.364> Si non mortales inter discordia, si non
<augur. chrys. 1.365> Mars eat hos inter vexans immania corda.
<augur. chrys. 1.366> Sed contra ditare orbem si regibus una
<augur. chrys. 1.367> Cura sit, et populis ditato fungier orbe,
<augur. chrys. 1.368> Pacis, opus, qua cuncta vigent inventa per artes
<augur. chrys. 1.369> Ingenuis apta animis; quas inter haberi
<augur. chrys. 1.370> Non imo dignata loco fortasse putanda est
<augur. chrys. 1.371> Ipsa haec, quae gravidae scrutatur viscera terrae,
<augur. chrys. 1.372> Dives ubi pateat latebris auraria caecis.
<augur. chrys. 1.373> Hac etenim reliquis preciosus arte metallum
<augur. chrys. 1.374> Eruitur, meritoque id cunctis nomine praestat:
<augur. chrys. 1.375> Seu color inspicitur gratus, quo sidera fulgent;
<augur. chrys. 1.376> Seu lentus facilisque tenor, quo cedit in omnis
<augur. chrys. 1.377> Partes; seu pondus rerum superabile nulli
<augur. chrys. 1.378> Penditur; aut uni quoniam nil deperit auro
<augur. chrys. 1.379> Igne, velut solum consumit nulla vetustas,
<augur. chrys. 1.380> Ac neque rubigo, aut aerugo conicit ulla.
<augur. chrys. 1.381> Cuncta adeo firmis illic compagibus haerent,
<augur. chrys. 1.382> Sulphur ubi ardoris posita pinguedine causam
<augur. chrys. 1.383> Perdidit, et fluidi, quo non velut ante, vaporet.
<augur. chrys. 1.384> Ac longo interea decoctum tempore, pura
<augur. chrys. 1.385> Mundicie, et clara perfusum luce nitescit.
<augur. chrys. 1.386> Atque ita temperiem summam radicitus humor,
<augur. chrys. 1.387> Et calor exaequant illi, pariterque colorem
<augur. chrys. 1.388> Perspicuumque ferunt. Argento nec minus ipsi
<augur. chrys. 1.389> Vivo etiam terrae partes miscentur in omnis
<augur. chrys. 1.390> Prorsus aquae partes nullo discrimine iunctae.
<augur. chrys. 1.391> Hinc calor argenti necnon et sulphuris una
<augur. chrys. 1.392> Perspicua inter se denset corpuscola parvo
<augur. chrys. 1.393> Multa loco, simul unde color pondusque resultat,
<augur. chrys. 1.394> Et longo constans illorum tempore nexus.
<augur. chrys. 1.395> His e principiis poteris dignoscere certo
<augur. chrys. 1.396> Ordine, quo distent inter se quaeque metalla.
<augur. chrys. 1.397> Sulphura si fuerint lutulenta, argentaque viva,
<augur. chrys. 1.398> Principio, inficient pariter quodcunque sub ipsis
<augur. chrys. 1.399> Gignetur, magis atque magis, quo non calor aequus
<augur. chrys. 1.400> Concoquet, aut iusto quo iam maiorve, minorve
<augur. chrys. 1.401> Durarit perstans multos coctura per annos.
<augur. chrys. 1.402> Hinc variae rerum formae, quae nomine quodam,
<augur. chrys. 1.403> Quod sint saepe simul, Graio dixere metalla.
<augur. chrys. 1.404> Singula seu propria speciem sortita seruntur,
<augur. chrys. 1.405> Et diversa aliis adeo distinctaque perstent:
<augur. chrys. 1.406> Seu cunctis unum natura semen inhaeret,
<augur. chrys. 1.407> Et genere haec uno sese specieque tuentur:
<augur. chrys. 1.408> Nec distant alio nisi quod felicius illud
<augur. chrys. 1.409> Exiit, hoc misere secum sordentia traxit
<augur. chrys. 1.410> Principia, atque eadem constans non exuit unquam.
<augur. chrys. 1.411> Utraque cum menti sedeat sententia summis
<augur. chrys. 1.412> Patronis, neque adhuc litem dissolvere iudex
<augur. chrys. 1.413> Quiverit incassum conatus, proxima veris
<augur. chrys. 1.414> Intuitus neque adhuc, tantum hic natura recessit,
<augur. chrys. 1.415> Abdidit et gravium sese in penetralia rerum.
<augur. chrys. 1.416> Hactenus obiectis tantae rationibus arti
<augur. chrys. 1.417> Responsum; laeto nunc experientia vultu
<augur. chrys. 1.418> Prodeat erroris expers, et nescia falli.
<augur. chrys. 1.419> Hanc quoque servitum perhibent venisse Prometheo
<augur. chrys. 1.420> Post famulas, quas ille polo deduxerat artes,
<augur. chrys. 1.421> Atque diu illum opera famulantis naviter usum.
<augur. chrys. 1.422> Verum ubi consenuit, tantum prudentibus illam
<augur. chrys. 1.423> Ipse viris fertur moriens liquisse volentem.
<augur. chrys. 1.424> Hos itaque haec certo docuit facilique periclo
<augur. chrys. 1.425> Nonnulla inter se immutari ex arte metalla;
<augur. chrys. 1.426> Nec tantum haec, verum fieri quandoque per artem
<augur. chrys. 1.427> Vere aurum, argentumve aliis exemtile rebus.
<augur. chrys. 1.428> Est lapis effossus Syriae pictoribus, auri
<augur. chrys. 1.429> Pigmentum vero quod et ipsi nomine dicunt.
<augur. chrys. 1.430> Frangitur attritus specularis more lapilli
<augur. chrys. 1.431> In summa ostentans auri tellure colorem.
<augur. chrys. 1.432> Hunc tu purgatum docte prius excoque multo
<augur. chrys. 1.433> Igne, per anfractus longos, qui ducitur usque
<augur. chrys. 1.434> Quo redeat flammis in se volventibus idem.
<augur. chrys. 1.435> Igne olim hoc Caii solertia principis aurum
<augur. chrys. 1.436> Fecerat, obryzon sapiens cui Graecia nomen
<augur. chrys. 1.437> Praebuit e rerum inserta virtute receptum:
<augur. chrys. 1.438> Seu multo quoniam purgatum redditur igni,
<augur. chrys. 1.439> Seu nulla quoniam maculatum sorde renidet.
<augur. chrys. 1.440> Nec pigmentum auri fuit amplius ipse, sed aurum,
<augur. chrys. 1.441> Qui lapis ante auri tantum simulaverat auram.
<augur. chrys. 1.442> At ne forte nimis videamur prisca referre,
<augur. chrys. 1.443> Carmine perpetuo nobis propiora canamus.
<augur. chrys. 1.444> Increscunt haerentque cadis simul undique crustae,
<augur. chrys. 1.445> Alba quibus longo senuerunt tempore vina.
<augur. chrys. 1.446> Has meus Euganeae gentis Schola tum decus imo
<augur. chrys. 1.447> Accipit erasas fundo, costisque vetusti
<augur. chrys. 1.448> Vasis, et includit purgato fictilis ollae
<augur. chrys. 1.449> In medio, atque luto testam circumlinit omnem,
<augur. chrys. 1.450> Obturatque illi rimas, atque obstruit ora.
<augur. chrys. 1.451> Hanc deinde ardenti iubet in fornace diurno
<augur. chrys. 1.452> Nocturnoque calore coqui, qua vitrea fervet
<augur. chrys. 1.453> Massa datur olim varias liquefacta figuras.
<augur. chrys. 1.454> Verum ubi iam satis est ea visa caloribus usta
<augur. chrys. 1.455> Perpetuis, illam demit frangitque repente,
<augur. chrys. 1.456> Moris ut est, spectatque simul num protinus albet;
<augur. chrys. 1.457> Et teritur veteris iam fex decocta Lyaei.
<augur. chrys. 1.458> Intera sed enim, cunctis mirabile visu,
<augur. chrys. 1.459> Scintillae, conspersa polo velut aurea signa,
<augur. chrys. 1.460> Innumerae argenti miro in candore videntur.
<augur. chrys. 1.461> Sed quid in alterius visis moror, inque relatis?
<augur. chrys. 1.462> Atque aliena premens nunc per vestigia tendo?
<augur. chrys. 1.463> Vidi ego qui tenues argenti rite tabellas
<augur. chrys. 1.464> Spargeret et lateris contriti pulvere, et una
<augur. chrys. 1.465> Huic virides aeris squamas niveasque perusti
<augur. chrys. 1.466> Contundi micas salis iniungique iuberet,
<augur. chrys. 1.467> Pulvereosque aliis grumos e rebus acervans,
<augur. chrys. 1.468> Quas vetat et ratio, necnon ars ipsa referri:
<augur. chrys. 1.469> Haec ne sordentis vulgi vilescat in usus,
<augur. chrys. 1.470> Illa ut non ulli quae sunt caelanda revelet.
<augur. chrys. 1.471> Mox ita compositis angusta in pyxide lamnis,
<augur. chrys. 1.472> Subiicere inclusas arcto sub fornice flammas,
<augur. chrys. 1.473> Quales crediderim torrere ad Tartara sontes,
<augur. chrys. 1.474> Aut ubi sulphureis diros premit Aetna sub antris.
<augur. chrys. 1.475> At postquam ardenti fuerant haec cuncta camino
<augur. chrys. 1.476> Tosta dies noctesque novem, tum demere massa
<augur. chrys. 1.477> Ferventem, deque ignis adhuc fervore rubentem
<augur. chrys. 1.478> Abluere algentis roranti aspergine lymphae.
<augur. chrys. 1.479> Quam simul in partis lima diduxerat acri
<augur. chrys. 1.480> Exiguas, phialae secreta in parte locabat
<augur. chrys. 1.481> Artificis mire ingenium. Nam desuper undam
<augur. chrys. 1.482> Fundebat, quae mox argento excernere aurum.
<augur. chrys. 1.483> Tum viridem sensim in laticem liquere videri
<augur. chrys. 1.484> Argenti vis illa prius compacta, sed imum
<augur. chrys. 1.485> Vas auri seiuncta gravis ramenta petebant.
<augur. chrys. 1.486> Tantus aquae vigor est, tanta illo in pulvere virtus!
<augur. chrys. 1.487> Nec forte apparet alibi concordia rerum
<augur. chrys. 1.488> Clarius, ut nectat quae vix iungenda videntur,
<augur. chrys. 1.489> Siquis particulas commixti pulveris omnes
<augur. chrys. 1.490> Computet, et varios illarum existimet usus:
<augur. chrys. 1.491> Quae tamen hoc unum concordi ex arte tulerunt.
<augur. chrys. 1.492> Nec minus, ut rebus proprias discordia vires
<augur. chrys. 1.493> Auferat, ut molli tenuari dura liquore
<augur. chrys. 1.494> Viderit, atque brevis consumi protinus horae
<augur. chrys. 1.495> Momento, et tenues effundi prorsus in undas.
<augur. chrys. 1.496> Lympharum vero species haud traditur una.
<augur. chrys. 1.497> Namque aliae quaecunque hominum tellure metalla
<augur. chrys. 1.498> Erutaque et durata manu si tangere crebris
<augur. chrys. 1.499> Contingat guttis, eadem, mirabile visu!,
<augur. chrys. 1.500> Aut minuunt in frustra, aut in tenuem ocyus undam
<augur. chrys. 1.501> Dispergunt, liquidoque docent assuescere fluctu.
<augur. chrys. 1.502> Sed tamen unum adeo vis haec non inficit aurum:
<augur. chrys. 1.503> Nam perstat simul incolume, et simul omnibus illinc
<augur. chrys. 1.504> Sordibus ablutum confestim purius exit.
<augur. chrys. 1.505> Est etiam lymphae illius, si credere dignum est,
<augur. chrys. 1.506> Mira quidem, et nobis non immemoranda potestas;
<augur. chrys. 1.507> Quae quodcunque semel purum et sine labe metallum
<augur. chrys. 1.508> Contigit, argenti tremula sub imagine vivi
<augur. chrys. 1.509> Cogit in alterius speciem formamque resolvi.
<augur. chrys. 1.510> Quid quae de veteri guttatim stillat Iaccho?
<augur. chrys. 1.511> Deinde fimo incoquitur putri, lentoque calore,
<augur. chrys. 1.512> Donec in aetherei splendori versa colorem,
<augur. chrys. 1.513> Accipit e summo caelestum corporum nomen:
<augur. chrys. 1.514> Hac quoque dura ferunt certo mollescere ductu
<augur. chrys. 1.515> Corpora, quae Phoebi vel quae dignata Dianae
<augur. chrys. 1.516> Nomine, mortales rebus praeponere cunctis
<augur. chrys. 1.517> Instituere, quibus pretii mensura pateret.
<augur. chrys. 1.518> Nec tamen, haec quamvis ita sint, immune putabis
<augur. chrys. 1.519> Esse aurum, certo quin ex humore fatiscat.
<augur. chrys. 1.520> Acris aquae hoc etiam dirae violentia rodit,
<augur. chrys. 1.521> Et terit, et liquidas tenuatim vertit in undas.
<augur. chrys. 1.522> Verum haec exiguam lucem tibi recta sequenti
<augur. chrys. 1.523> Praetulerint, veri qua cernere culmina possis;
<augur. chrys. 1.524> Quo te discutiens tenebras industria ducit.
<augur. chrys. 1.525> Sunt aliae ex aliis quaerendae fontibus undae,
<augur. chrys. 1.526> Iam quibus ex sese, nulla vi, leniter aurum
<augur. chrys. 1.527> Humescat, nullo alterius veniente liquoris
<augur. chrys. 1.528> Auxilio, exterius propria solvatur in unda.
<augur. chrys. 1.529> Hoc agite, hinc vobis summam perquirite laudem
<augur. chrys. 1.530> Divini artifices: haec namque potentia caelo
<augur. chrys. 1.531> Celestis descendit aquae, qua cuncta tuentur
<augur. chrys. 1.532> Robore se proprio, necnon producere foetus
<augur. chrys. 1.533> Ipsa sibi similes, et in aevum extendere possunt
<augur. chrys. 1.534> Progeniem, multos fragilem durare per annos.
<augur. chrys. 1.535> Nonne vides quanto secum natura tenore
<augur. chrys. 1.536> Consonet? Utque modum generandi comprobet unum
<augur. chrys. 1.537> Semper, et unius vi nitens seminis, uni
<augur. chrys. 1.538> Serviat una operi, quod et unum nacta quiescat?
<augur. chrys. 1.539> Nec Bacchi si tentet opus, cerealia miscet
<augur. chrys. 1.540> Semina, nec, Cereris si frumentaria quaerat,
<augur. chrys. 1.541> Pinguia Cecropiae tractat plantaria divae.
<augur. chrys. 1.542> Ordea cui cordi, demum serit ordea, nec tu
<augur. chrys. 1.543> Nunc aliunde pares auri primordia, in auro
<augur. chrys. 1.544> Semina sunt auri, quamvis abstrusa recedant
<augur. chrys. 1.545> Longius, et multo nobis quaerenda labore.
<augur. chrys. 1.546> Nec maris immensi reputes, aut nubis aquosae,
<augur. chrys. 1.547> Vel liquidi fontis similem, quam quaere lympham
<augur. chrys. 1.548> Instituis; neque enim, quod tu observare memento,
<augur. chrys. 1.549> Inficit illa, liquat aliquid, cum spargitur, aut id
<augur. chrys. 1.550> Humectat, propius cui venerit: arida namque
<augur. chrys. 1.551> Pulveris haec extra in speciem se prodit, at imis
<augur. chrys. 1.552> Uvida contusi liquet in penetralibus auri.
<augur. chrys. 1.553> His olim veteres intenti gnaviter undis
<augur. chrys. 1.554> In portum rexere ratem felicibus auris,
<augur. chrys. 1.555> Ignarosque viae mediis in fluctibus inter
<augur. chrys. 1.556> Obstantis scopulos frustra liquere natantis.
<augur. chrys. 1.557> Hinc multa expertum, necnon et multa docentem,
<augur. chrys. 1.558> Insula divino Balearis munere misit
<augur. chrys. 1.559> Alma virum, cuius miro velamine tectus
<augur. chrys. 1.560> Ipse liquor, quo cuncta madent, iam credere multos
<augur. chrys. 1.561> Impulit, ut Bacchi candens et limpidus humor
<augur. chrys. 1.562> Principia ablueret secretae protinus artis.
<augur. chrys. 1.563> At non ille quidem sentit, quae dicere prima
<augur. chrys. 1.564> Est facie visus, neque tunc stillantia vina
<augur. chrys. 1.565> Miscebat, cum iam praestanti lentus in urbe
<augur. chrys. 1.566> Insubrum ternos residens feliciter annos
<augur. chrys. 1.567> Fecit inexhaustum pondus praedivitis auri.
<augur. chrys. 1.568> Ac sociis, quos ipse sibi coniunxerat, aequus
<augur. chrys. 1.569> Divisit tenuem divini pulveris offam.
<augur. chrys. 1.570> Cuius in immensum quota pars traduceret aurum
<augur. chrys. 1.571> Iampridem quaecunque forent infecta metalla.
<augur. chrys. 1.572> Hinc quoque cultus Arabs vitreo de fonte liquorem
<augur. chrys. 1.573> Desertas inter valles, praeruptaque purum
<augur. chrys. 1.574> Saxa super ducit, nemorumque occultat in umbra
<augur. chrys. 1.575> Altorum, densis passim quae vepribus horrent.
<augur. chrys. 1.576> Ast alias tamen hic venas ostentat aperte,
<augur. chrys. 1.577> Uber ubi emanat semper nec inutilis humor:
<augur. chrys. 1.578> Et te dum variis immensa per avia rebus
<augur. chrys. 1.579> Detinet intentum, felices praeterit undas,
<augur. chrys. 1.580> Quas manibus quondam puris haurire solebat
<augur. chrys. 1.581> Ipse; nec admiscens aliud, longumque diuque
<augur. chrys. 1.582> Compositas parva leviter fornace coquebat,
<augur. chrys. 1.583> Unde opera arcanae naturae occulta reclusit
<augur. chrys. 1.584> Saepius, et grates diis immortalibus egit.
<augur. chrys. 1.585> Sic alii (quos experiendo maxima rerum
<augur. chrys. 1.586> Visere iam decuit summo quaesita labore),
<augur. chrys. 1.587> Angustum per iter recto de tramite numquam,
<augur. chrys. 1.588> Qua prius ingressi declinavere, nec ante
<augur. chrys. 1.589> Desinere optarunt, licuit quam tangere laetis
<augur. chrys. 1.590> Tandem exoptatum longo post tempore finem.
<augur. chrys. 1.591> Hoc opus, hanc primum tantam mortalibus artem
<augur. chrys. 1.592> Interpres rerum ostendit sanctissimus Hermes.
<augur. chrys. 1.593> Nec latuit tanto duxit quos munere dignos,
<augur. chrys. 1.594> Edoctos sed iam docuit, penitusque remotos
<augur. chrys. 1.595> Rebus ab his, tanquam non dignos, terruit omnis
<augur. chrys. 1.596> Ne peterent quae non unquam contingere possent.
<augur. chrys. 1.597> Iamque probos tamen accendens, ut quaerere vellent
<augur. chrys. 1.598> Quae sciret, veroque ipse deprehenderat usu,
<augur. chrys. 1.599> Admonuit paucis contentum pergere doctum
<augur. chrys. 1.600> Artificem, tamquam naturae rite sequentem
<augur. chrys. 1.601> Certa solo pressis stabili vestigia signis.
<augur. chrys. 1.602> Quinetiam humano docuit de corpore pelli
<augur. chrys. 1.603> Hac omnes valida morbos facilique medela,
<augur. chrys. 1.604> Servarique diu nitido cum flore iuventa,
<augur. chrys. 1.605> Et senium placidos produci grande per annos.
<augur. chrys. 1.606> Nec sanctam violare fidem, nec fallere quenquam
<augur. chrys. 1.607> Ille potens sacri patitur medicaminis usus.
<augur. chrys. 1.608> Hoc sed qui poterit diis adspirantibus uti,
<augur. chrys. 1.609> Et praestare etiam quoties defecerit, ille
<augur. chrys. 1.610> Plurima contemnens, et servantissimus aequi
<augur. chrys. 1.611> Hinc erit, et frugi, curasque eludet inanes:
<augur. chrys. 1.612> Et dites supra gradiens ditissimus omnis,
<augur. chrys. 1.613> Pauperiem simulabit ovans, ac saepe benignus
<augur. chrys. 1.614> Proderit, et miseris latitans succurrere egenis;
<augur. chrys. 1.615> Innocuusque aliis sibimet gaudebit adesse,
<augur. chrys. 1.616> Et facilem ducet.616 momenta per omnia vitam.
<augur. chrys. 2.1> Hactenus auriferam secretae Palladis artem
<augur. chrys. 2.2> Inventam humana quondam virtute coegit
<augur. chrys. 2.3> Credere nunc ratio, nunc experientia suasit.
<augur. chrys. 2.4> Iamque ea quid possit, quo prudens tendere pergat,
<augur. chrys. 2.5> Hinc canere incipiam, dextro modo numine Phoebi.
<augur. chrys. 2.6> Difficiles adeo factu, dictuque per artes
<augur. chrys. 2.7> Ingrediar, verbis addens et rebus honorem.
<augur. chrys. 2.8> Tuque ades, o cultum Musis et Apolline pectus
<augur. chrys. 2.9> Ante alios olim cunctos divine poeta:
<augur. chrys. 2.10> Quo duce secretum per iter procedere tantum
<augur. chrys. 2.11> Ipse queam, ut propius Pimplei culmina cernens
<augur. chrys. 2.12> Alta iugi, ne quo interea per devia ducar.
<augur. chrys. 2.13> Illuc namque animus certa spe ductus anhelat
<augur. chrys. 2.14> Et fidit gradibus crescentis scandere famae,
<augur. chrys. 2.15> Nulla aevi quam longa queat delere vetustas.
<augur. chrys. 2.16> In primis niveo sparsus candore lapillus
<augur. chrys. 2.17> Quaeritur, aut longo contritus tempore pulvis
<augur. chrys. 2.18> E niveo in liquidum versus candore ruborem.
<augur. chrys. 2.19> Illius infecto tenuis pars mixta metallo
<augur. chrys. 2.20> Inserit argenti subito, mirabile!, pondus
<augur. chrys. 2.21> Et speciem: vel si argento fit proxima vivo,
<augur. chrys. 2.22> Dedocet hoc fungi liquenti immobile vita.
<augur. chrys. 2.23> At ruber ipso etiam pulvis preciosior auro
<augur. chrys. 2.24> Quodcunque ex illis primus calefeceris igni,
<augur. chrys. 2.25> Vertet in immensum pondus tibi protinus auri:
<augur. chrys. 2.26> Autque ideo artifici maius nihil esse putato,
<augur. chrys. 2.27> Quam quibus e primis opus id componere possit,
<augur. chrys. 2.28> Noscere quaeve prius capiat circumque laboret.
<augur. chrys. 2.29> Mox ut naturae se tum praebere ministrum
<augur. chrys. 2.30> Sentiat, exemptum latebris cum nobile semen
<augur. chrys. 2.31> Proferet in lucem solers, iterumque tenebris
<augur. chrys. 2.32> Reddet et occulta servatum pyxide claudet.
<augur. chrys. 2.33> Cumque alimenta putri sensim dabit humida massae,
<augur. chrys. 2.34> Agricola ut quondam telluri semine iacto
<augur. chrys. 2.35> Spargit rore levi tantum sitientia culta.
<augur. chrys. 2.36> Nec minus interea tepidum cum suggeret ignem
<augur. chrys. 2.37> Et genitalem intus vim vi subeunte fovebit,
<augur. chrys. 2.38> Ut calor interius solet exteriore iuvari,
<augur. chrys. 2.39> Ac stomacho praetenta manus praestare vigorem
<augur. chrys. 2.40> Ut valet, utque aegri vires relevare caducas
<augur. chrys. 2.41> Apposita exterius possunt fomenta medentum.
<augur. chrys. 2.42> Nec varias specie res admiscebit, et uni
<augur. chrys. 2.43> Quodcunque obstiterit iunctum, procul inde movebit.
<augur. chrys. 2.44> O tardas adeo mentes, assuetaque falli
<augur. chrys. 2.45> Artificum vario rerum per inania ductu
<augur. chrys. 2.46> Pectora, cum duris quid mollia vina metallis?
<augur. chrys. 2.47> Apta epulis atque apta bibi suavissima vina.
<augur. chrys. 2.48> Quid levis humano missus de corpore sanguis?
<augur. chrys. 2.49> Quid lapsi e rosea flavi cervice capilli?
<augur. chrys. 2.50> Ova quid? Et lectae summis in montibus herbae
<augur. chrys. 2.51> Conveniunt imis fosso sub montibus auro?
<augur. chrys. 2.52> Hic tamen expressam praelis torquentibus uvam
<augur. chrys. 2.53> Accipit et phialae postrema in parte reponit,
<augur. chrys. 2.54> Cuius in extremo rostrum connectitur ore.
<augur. chrys. 2.55> Hanc super ignitos cineres candente camino,
<augur. chrys. 2.56> Aut super undosum laticem ferventis aeni
<augur. chrys. 2.57> Collocat: at tenuis fertur vapor intus et haerens
<augur. chrys. 2.58> Alta petit, leviusque liquens infusus in undas,
<augur. chrys. 2.59> Ardentemque vocant lympham vitae liquorem,
<augur. chrys. 2.60> Vitrea quem raris effundit fistula guttis.
<augur. chrys. 2.61> Hic ergo ut multis vicibus stillaverit, una
<augur. chrys. 2.62> Collectus varios tandem servatur in usus:
<augur. chrys. 2.63> Praecipue vero, modico lentescat ut igne,
<augur. chrys. 2.64> Sive fimo incoctus nulla non arte tepenti.
<augur. chrys. 2.65> Fingitur oblongo vitreum vas ductile collo,
<augur. chrys. 2.66> Bina unde, exiles velut ansae, brachia pendent
<augur. chrys. 2.67> Concava, quae ventrem vasis flectuntur ad imum.
<augur. chrys. 2.68> Hic igitur liquor inclusus cum summa per ora
<augur. chrys. 2.69> Fertur, continuo binas inclinat in aures,
<augur. chrys. 2.70> Ingreditur, repetitque iterum, quas liquerat imo
<augur. chrys. 2.71> Fundo ferventis lymphas, iterumque refertur
<augur. chrys. 2.72> Ad supera, atque levis nusquamve quietus eandem
<augur. chrys. 2.73> Itque reditque viam toties, et mobilis idem
<augur. chrys. 2.74> Ipse in se sua per vestigia confluit humor,
<augur. chrys. 2.75> Donec paulatim niveam densetur in offam.
<augur. chrys. 2.76> Tenuibus haec tandem lamnis componitur auri
<augur. chrys. 2.77> Et coquitur lento forsan, longoque calore.
<augur. chrys. 2.78> Verum hoc ne, an ne alio quovis ea denique pacto
<augur. chrys. 2.79> Commiscent (neque hoc haud est exquirere nostrum),
<augur. chrys. 2.80> Incassum cuncta exercent frustraque laborant.
<augur. chrys. 2.81> Nam specie diversa simul dum iungere curant,
<augur. chrys. 2.82> Altera ut impediant primo mox altera motu
<augur. chrys. 2.83> Efficiunt, ullo ne possint tempore quicquam
<augur. chrys. 2.84> Edere, quod per se natura constet et unum.
<augur. chrys. 2.85> Namque ita principio statuas cuncta esse sub una
<augur. chrys. 2.86> Re, quibus hic opus est, nihil ut quaesiveris extra,
<augur. chrys. 2.87> Praecipue humorem, qui sese iugis abunde
<augur. chrys. 2.88> Sufficit, atque intus servat, dum prodeat illud,
<augur. chrys. 2.89> Quod cupis et gigni tanto conamine certas.
<augur. chrys. 2.90> Quinetiam duplicem scito vim intrinsecus esse,
<augur. chrys. 2.91> Et quae semper agat, et quae patiatur, ut una
<augur. chrys. 2.92> Foemina, masque agitent: veluti cum pullus in ovo
<augur. chrys. 2.93> Crescit agente quidem hoc, atque hoc patiente vicissim,
<augur. chrys. 2.94> Exterius tantum miti atque fovente calore
<augur. chrys. 2.95> Adiutus. Neque tu quid convenientius ullum
<augur. chrys. 2.96> Exemplo hoc credas, neque quod me iudice semper
<augur. chrys. 2.97> Acrius inspectes, atque ad quod cuncta reducas.
<augur. chrys. 2.98> Ast alius puro varias de sanguine partis
<augur. chrys. 2.99> Elicit, atque adeo ductas elementa vocare
<augur. chrys. 2.100> Instituit, tanquam possint ea forte videri
<augur. chrys. 2.101> Simplicia, aut tangi manibus, secreta vel usquam
<augur. chrys. 2.102> Esse, vel includi quoquam: quin protinus omne
<augur. chrys. 2.103> Vas penetrent, duro quamvis adamante peractum
<augur. chrys. 2.104> Id fuerit. Simplex neque enim consistere corpus
<augur. chrys. 2.105> Parte potest orbis vasti violenter in ulla,
<augur. chrys. 2.106> Sed propria tantum gaudens in sede quiescit.
<augur. chrys. 2.107> Sic saepe ex aliis rebus, sic saepe seorsum
<augur. chrys. 2.108> Quator e tonsis ponunt elementa capillis.
<augur. chrys. 2.109> At non sic natura potens haec segregat unquam,
<augur. chrys. 2.110> Sed miscet potius simul, et confundit eodem
<augur. chrys. 2.111> Frigida commutans calidis, humentia siccis,
<augur. chrys. 2.112> Atque ita corrumpit solidum, nec dividit ullas
<augur. chrys. 2.113> In partis, servans genitalem seminis illi
<augur. chrys. 2.114> Vim, qua corrupto corpus de corpore gignat:
<augur. chrys. 2.115> Namque ex quo quicquam genitum est, id putruit ante.
<augur. chrys. 2.116> Quid qui conatur quaesitae longius herbae
<augur. chrys. 2.117> Invalido aufugiens argentum sistere succo?
<augur. chrys. 2.118> Idque gelat duratque simul, sed figere nulla
<augur. chrys. 2.119> Arte potest, ictu quo molli ducere possit.
<augur. chrys. 2.120> At non quod solidum faciat, vel ductile, tantum
<augur. chrys. 2.121> Quaerendum est, sed quod videatur posse priorem
<augur. chrys. 2.122> Auferre, atque illi defecto inducere formam
<augur. chrys. 2.123> Mox aliam, et puri speciem donare metalli.
<augur. chrys. 2.124> Sulphura quid memorem longo detersa labore?
<augur. chrys. 2.125> Nitraque, purgatosque sales, tostasque Lyaei
<augur. chrys. 2.126> Longaevi feces, vel quae atramenta calenti
<augur. chrys. 2.127> Accensa effundunt guttas e vase rubentis?
<augur. chrys. 2.128> Hinc solvunt, iterantque vices, ac saepe resolvunt;
<augur. chrys. 2.129> Deinde lavant, iterumque terunt, mox figere tentant,
<augur. chrys. 2.130> In calcem vertunt etiam, missoque vapore
<augur. chrys. 2.131> In sublime ferunt tenuati corporis aurem.
<augur. chrys. 2.132> Compositos varia videas hinc lege caminos
<augur. chrys. 2.133> Innumeros, totidemque luto lita vitrea vasa.
<augur. chrys. 2.134> Quaeque sibi vertit faber argentarius usu,
<augur. chrys. 2.135> Sordidiusque aliae quicquid fabrilibus artes
<augur. chrys. 2.136> Exercent curis, nostri arripuere, suisque
<augur. chrys. 2.137> Insani ascivere laboribus, atque ita semper
<augur. chrys. 2.138> Sulphur olent, semper faciem fuligine tincti
<augur. chrys. 2.139> Horrendas atra simulant ab imagine larvas.
<augur. chrys. 2.140> Nec miseram magis affirmes veraciter ullam
<augur. chrys. 2.141> Artem aliam, quam quae externis Alchimia verbis
<augur. chrys. 2.142> Dicitur, obscurisque tegens ambagibus errat
<augur. chrys. 2.143> Avia per, miserosque trahit per iniqua sequentes;
<augur. chrys. 2.144> Ac tandem eiectos in caeca barathra relinquit.
<augur. chrys. 2.145> Ut videas quandoque bonum sua praedia civem
<augur. chrys. 2.146> Vendentem, patriasque domos, mercesque repostas,
<augur. chrys. 2.147> Fornaces inter versari, ac follibus auram
<augur. chrys. 2.148> Captare, in tenuemque, nefas!, convertere fumum
<augur. chrys. 2.149> Rem, dubias dum quaerit opes insanus, avitam.
<augur. chrys. 2.150> Difficilem interea coniunx maestissima vitam
<augur. chrys. 2.151> Protrahit, illachrymant nati, fit sordidus ipse
<augur. chrys. 2.152> E lauto, ludusque patens et fabula vulgi.
<augur. chrys. 2.153> Quare agite exemptam tenebris hanc cernite lucem
<augur. chrys. 2.154> Mortales, caecisque viis avertite gressum,
<augur. chrys. 2.155> Ac prohibete nefas tantum, et depellite virus,
<augur. chrys. 2.156> Infectum quo vulgus iners se posse per artem
<augur. chrys. 2.157> Divinam miscere manus putat, abdita rerum
<augur. chrys. 2.158> Quae valet et causas adeo spectare latentis.
<augur. chrys. 2.159> Hanc non impuris manibus fraudator avarus
<augur. chrys. 2.160> Attingat, decoctor item, quisquisve fabrili
<augur. chrys. 2.161> Arte valet, mollisve etiam, cui perdita cordi
<augur. chrys. 2.162> Otia, mercatorve vagus, vel deditus urbi
<augur. chrys. 2.163> Civis, et incumbens telluri arvisque colendis,
<augur. chrys. 2.164> Et qui multa animo praesertim et magna minetur;
<augur. chrys. 2.165> Vel si qui similes haec vulgo quaerere sueti
<augur. chrys. 2.166> Fraude mala tantum, vel habendi prorsus amore.
<augur. chrys. 2.167> At sapiens, superos in primis qui colat, et qui
<augur. chrys. 2.168> Noscendis penitus causis modo gaudeat, hunc se
<augur. chrys. 2.169> Conferat, hanc totis sectetur viribus artem.
<augur. chrys. 2.170> Huic comes haerebit gravis exploratio rerum
<augur. chrys. 2.171> Intima naturae passim vestigia servans:
<augur. chrys. 2.172> Tum mora sollicitos cursus remorata sequetur,
<augur. chrys. 2.173> Et visura olim stabilis patientia finem:
<augur. chrys. 2.174> Mox labor, ingenuosque movens industria gressus
<augur. chrys. 2.175> Haud aberit: vitreumque feret vas scilicet unum,
<augur. chrys. 2.176> Unum opus atque unam secum rem denique ducet.
<augur. chrys. 2.177> Ille igitur tanto comitatu septus inibit
<augur. chrys. 2.178> Longum iter, et lento pervadens omnia passu
<augur. chrys. 2.179> Continue miris oculos mentemque repertis
<augur. chrys. 2.180> Pascet, et assiduum fallent spectata laborem;
<augur. chrys. 2.181> Donec in arcana tectos tellure recludet
<augur. chrys. 2.182> Thesauros ignotum argenti pondus et auri.
<augur. chrys. 2.183> Eloquar? an vulgo prorsus non credita versu
<augur. chrys. 2.184> Expediam primus? Nec erat cum talia coepi
<augur. chrys. 2.185> Iam fari, mens ista mihi; sed compulit ordo
<augur. chrys. 2.186> Integer, ut dictis etiam maiora revelem.
<augur. chrys. 2.187> Ille ergo ulterius procedens, ultima rerum
<augur. chrys. 2.188> Secreta inveniet, queis se natura peractis
<augur. chrys. 2.189> Oblectat, gemmasque pari confinget ab arte.
<augur. chrys. 2.190> Ac nisi dicendis superessent multa metallis,
<augur. chrys. 2.191> Gemmarum forsan causas, sedesque referrem
<augur. chrys. 2.192> Sepositas, quibus in specubus natura beatis
<augur. chrys. 2.193> Ludit, et in nulla magis hac mirabilis usquam
<augur. chrys. 2.194> Parte valet summas variando promere vires.
<augur. chrys. 2.195> Perspicuae ut tellus lymphae commixta minutim
<augur. chrys. 2.196> Pura ferat gemmas, ut coeli motus, et ardor,
<augur. chrys. 2.197> Sidereusque situs certam praescripserit illis
<augur. chrys. 2.198> Sedem gignendis canerem; nec gemmeus unde
<augur. chrys. 2.199> Irradiet fulgor, variet color unde, tacerem.
<augur. chrys. 2.200> Durities etiam unde illis invicta, nec igni
<augur. chrys. 2.201> Cedens, nec ferro, unde nitens distinctaque miris
<augur. chrys. 2.202> Interdum maculis facies, ima qualis Acathen
<augur. chrys. 2.203> Aeacidae ornarat Musis et Apolline felix.
<augur. chrys. 2.204> Vos natura parens, nulla cui motus ab arte
<augur. chrys. 2.205> Provenit, o Divae, parva concludere gemma
<augur. chrys. 2.206> Sponte novem voluit propriis insignibus omnes
<augur. chrys. 2.207> Ornatas, mediumque simul considere Phoebum
<augur. chrys. 2.208> Deposito mitem cornu citharaque canentem:
<augur. chrys. 2.209> His ut testatum signis mortalibus esset,
<augur. chrys. 2.210> Quo numero et quali semper praestatis honore.
<augur. chrys. 2.211> Felicem tanto dignatum munere Pyrrhum,
<augur. chrys. 2.212> Et fortunatos licuit quibus ista videre!
<augur. chrys. 2.213> Indomiti hinc virtus adamantis multa referri
<augur. chrys. 2.214> Debuerat, solis ut quondam regibus esset
<augur. chrys. 2.215> Cognitus, utque uno tantum quaesitus in auro,
<augur. chrys. 2.216> Utque actus ferro durisque incudibus ictum
<augur. chrys. 2.217> Respuat, atque etiam ferrum dissultet utrimque,
<augur. chrys. 2.218> Dissiliantque ipsis incudes ictibus actae.
<augur. chrys. 2.219> Ut praedura adeo vis haec corrupta recenti
<augur. chrys. 2.220> Sanguine, calfactoque hirci rumpatur, et ictu
<augur. chrys. 2.221> Crebro librantis graviter per inania ferri.
<augur. chrys. 2.222> Ut lapis accessu magnes adamantis oberrans
<augur. chrys. 2.223> Ferrum declinet, vel inhaerens abdicet idem,
<augur. chrys. 2.224> Irritaque ut tandem faciat concepta venena,
<augur. chrys. 2.225> Et pellat de mente metus adamantina virtus.
<augur. chrys. 2.226> Omnia quae quondam fassa est vidisse vetustas
<augur. chrys. 2.227> Credula; namque horum forte experientia priscis
<augur. chrys. 2.228> Certior arrisit, quae non ostendere sese
<augur. chrys. 2.229> Quivit adhuc nobis; seu non genus illud in auro
<augur. chrys. 2.230> Congenitum pateat; seu sic, ut pleraque falso
<augur. chrys. 2.231> Nunc alia, hoc etiam non vero nomine dicant
<augur. chrys. 2.232> Artifices: ideoque ipsa re prorsus aberrent:
<augur. chrys. 2.233> Quo neque quae veteres super his scripsere fatentur
<augur. chrys. 2.234> Esse, sed in dubium revocari tradita posse
<augur. chrys. 2.235> Ipsa haec contendunt manifestis omnia signis.
<augur. chrys. 2.236> Nec virides etiam fas hic transire smaragdos
<augur. chrys. 2.237> Indictos; neque enim color est iucundior ullus,
<augur. chrys. 2.238> Quam quo se tellus horis genitalibus anni
<augur. chrys. 2.239> Vestit, et ostentat vultu meliore virentem.
<augur. chrys. 2.240> At mage nil viret his: nihil est quod compleat aeque
<augur. chrys. 2.241> Contuitu his oculos, satiet minus, ipsaque multo
<augur. chrys. 2.242> Obscurata acies intentu protinus ipso
<augur. chrys. 2.243> Aspectu viridis claret recreata smaragdi.
<augur. chrys. 2.244> Fulgurat ut picto viola carbunculus igne
<augur. chrys. 2.245> Mox etiam canerem; variusque ut fulget iaspis:
<augur. chrys. 2.246> Concolor et fulvo radiat topatios auro:
<augur. chrys. 2.247> Innumerasque alias specie, vel nomine tantum
<augur. chrys. 2.248> Diversas coepto memorarem carmine gemmas.
<augur. chrys. 2.249> Verum haec iam satis est leviter tetigisse vagantem,
<augur. chrys. 2.250> Atque aliis monstrasse viam, qua tendere pergant,
<augur. chrys. 2.251> Si quos forte iuvat naturae occulta subisse,
<augur. chrys. 2.252> Haec eademque palam dulci fecisse Camoena.
<augur. chrys. 2.253> Nunc age materiam, tantae quam praestitit arti
<augur. chrys. 2.254> Natura, expediam: ne quis perferre labores
<augur. chrys. 2.255> Incassum studeat tantos, sed grandia vitet
<augur. chrys. 2.256> Detrimenta, quibus vesani saepe tenentur
<augur. chrys. 2.257> Artifices, longe primis dum rebus aberrant,
<augur. chrys. 2.258> Quas capere, ac solas illos servare decebat.
<augur. chrys. 2.259> Est lucus summo secreti in vertice montis,
<augur. chrys. 2.260> Fons ubi decurrit nitidis argenteus undis,
<augur. chrys. 2.261> Et specus exesum tendens aperitur in antrum.
<augur. chrys. 2.262> Intus habet praestans divino numine virgo:
<augur. chrys. 2.263> Ruricolae Glauram prisco quam nomine dicunt.
<augur. chrys. 2.264> Huc densos inter vepres angustus et asper
<augur. chrys. 2.265> Acclivisque aegre perducit callis euntem.
<augur. chrys. 2.266> Vestibulum ante ipsum speluncae levis et aequa
<augur. chrys. 2.267> Planicies, non ampla tamen, horrentibus umbris
<augur. chrys. 2.268> Cingitur, ac fluviis ripis, et margine tophi;
<augur. chrys. 2.269> Obducta viridi musco spissisque corymbis.
<augur. chrys. 2.270> Ingreditur vero siquis feliciter, omnem
<augur. chrys. 2.271> Continuo labem humanam, mirabile dictu,
<augur. chrys. 2.272> Exuit ac pondus subito mortale relinquit:
<augur. chrys. 2.273> Et purus penitusque levis fit spiritus illi,
<augur. chrys. 2.274> Quique aditus lustret cunctos, agilisque feratur
<augur. chrys. 2.275> Per cuneos, quibus in mediis sedet aurea nympha,
<augur. chrys. 2.276> Aureus et circum thalamus, supraque renidet.
<augur. chrys. 2.277> Quin auri tabulae pedibus calcantur euntum,
<augur. chrys. 2.278> Atque ipsa ex auro splendet conflata supellex.
<augur. chrys. 2.279> Tarvisiis ne qua titubes in montibus antrum
<augur. chrys. 2.280> Hoc pete, qui rebus tantis primordia quaeris:
<augur. chrys. 2.281> Quodque illic visum fuerit preciosius, inde
<augur. chrys. 2.282> Erue, nec sumptu nimio, nec parce labori.
<augur. chrys. 2.283> Non tamen aut vivum sulphur, tremulumve repones
<augur. chrys. 2.284> Argentum, vel quae undanti delata vapore
<augur. chrys. 2.285> Exit ab his primum putrisque infectaque vena:
<augur. chrys. 2.286> Sed purum atque omni purgatum sorse metallum
<augur. chrys. 2.287> Accipies, cuius secreta in parte recessit
<augur. chrys. 2.288> Spiritus, et crassa pressus sub mole latenter
<augur. chrys. 2.289> Victitat, at solvi vinclis et carcere caeco
<augur. chrys. 2.290> Emitti expectat tenues effusus in auras.
<augur. chrys. 2.291> Quaeque erat innato subsidens pondere moles,
<augur. chrys. 2.292> Iam levis assensu superas contendat in oras,
<augur. chrys. 2.293> Duraque mollescat naturam imitata per artem
<augur. chrys. 2.294> Eximiam, retro quae per consueta reverti
<augur. chrys. 2.295> Imperat, ut longo sese torpore recludat
<augur. chrys. 2.296> Inclusum semen, vegetantis more, nec intus
<augur. chrys. 2.297> Ardua constantis metuat iam vincula massae.
<augur. chrys. 2.298> Quod tibi ne mirum valeat quandoque videri,
<augur. chrys. 2.299> Pullulat interdum proprii virtute vigoris
<augur. chrys. 2.300> Auri perpetuum germen, ferturque sub auras,
<augur. chrys. 2.301> Non secus ac summa fruticis tellure cacumen
<augur. chrys. 2.302> Exit, et inde sua vi sese extollit, ut Istri
<augur. chrys. 2.303> Accola felicis saepe illud stirpibus haerens
<augur. chrys. 2.304> Capreoli in morem nati circumdare truncos,
<augur. chrys. 2.305> Implicitumque etiam saxis invenit obesis.
<augur. chrys. 2.306> Utque agiles serpunt ederae, lateque pererrant
<augur. chrys. 2.307> Amplexae lateres circum, pariesque fatiscit
<augur. chrys. 2.308> Dirutus, ingressis rimas radicibus, atque
<augur. chrys. 2.309> Frondibus, ac praetergressis latera obvia ramis:
<augur. chrys. 2.310> Sic topho inseritur crescentis vividus auri
<augur. chrys. 2.311> Surculus, atque intus partis explorat inanes,
<augur. chrys. 2.312> Egrediturque illinc, et se diffundi in auras,
<augur. chrys. 2.313> Aut varie illius summas complectitur oras,
<augur. chrys. 2.314> Quasque tenet solide conspersas purus inaurat.
<augur. chrys. 2.315> Hinc duo praecipue, quae verset cura probati
<augur. chrys. 2.316> Artificis, statuo: quid primum seligat, et quo
<augur. chrys. 2.317> Selectum pacto modereretur, et aptum edat,
<augur. chrys. 2.318> Quo possit modico solvi lentoque calore.
<augur. chrys. 2.319> Utrumque innumeris prisci involvere tenebris,
<augur. chrys. 2.320> Barbaraque occultis rebus coniungere verba
<augur. chrys. 2.321> Haud dubii, centum statuerunt nomina, quorum
<augur. chrys. 2.322> Quodcunque incertam signaret remque modumque;
<augur. chrys. 2.323> Multaque quae lepidi quondam finxere poetae,
<augur. chrys. 2.324> Quaeque sacrorum olim veri vox nuncia Vatum
<augur. chrys. 2.325> Protulit, his etiam vice sunt interpretis usi,
<augur. chrys. 2.326> Singulaque exposuere, atque inseruere libellis
<augur. chrys. 2.327> Ipsa suis patefacta, velut caelantia pridem
<augur. chrys. 2.328> Artis opus tantae; cum porro vana poetae
<augur. chrys. 2.329> Figmenta illecebris vacuas captantia mentes
<augur. chrys. 2.330> Commenti, multo fuerint diversa loquuti.
<augur. chrys. 2.331> Qui vero incomprehensum et inenarrabile munus
<augur. chrys. 2.332> Divinae humanas adventum prolis ad oras
<augur. chrys. 2.333> Praefati, haud quaquam parva haec sensere sub ingens
<augur. chrys. 2.334> Os illud tam magna sonans mysteria Vates.
<augur. chrys. 2.335> Haec tamen, haud nullis nostri suadentibus ausi,
<augur. chrys. 2.336> Vel quod eos ea vana fides tenuisse putandum est:
<augur. chrys. 2.337> Vel sua quod variis iuvit caelasse figuris.
<augur. chrys. 2.338> Quin etiam huic uni, quo se mollire metalla
<augur. chrys. 2.339> Invenere modo, cunctarum nomina rerum
<augur. chrys. 2.340> Imposuere, quod haec cunctis vis insita rebus
<augur. chrys. 2.341> Haereat, incipiatque omnes, et compleat una.
<augur. chrys. 2.342> Cuncta adeo cunctis occultavere, neque illi
<augur. chrys. 2.343> Nequiquam interdum seriem abrupere loquendo
<augur. chrys. 2.344> Perpetem, et excursus interposuere vacantis.
<augur. chrys. 2.345> Ergo alte vestiga animis, et rite repertam
<augur. chrys. 2.346> Materiam rebus tantis per devia sume.
<augur. chrys. 2.347> Nam non una tibi regio dabit, aut locus unus:
<augur. chrys. 2.348> Montibus at multae spaciantur Oreades altis,
<augur. chrys. 2.349> Antra quibus cura est servare, ingentiaque intus
<augur. chrys. 2.350> Munera, iam quorum venientes saepe remittunt
<augur. chrys. 2.351> Participes, manibus puris et pectore si qui
<augur. chrys. 2.352> Accessere illuc, dites ubi pectine eburno
<augur. chrys. 2.353> Aurea perpetuo depectunt vellera Nymphae,
<augur. chrys. 2.354> Quae prima heroum pubes rate sancta petivit;
<augur. chrys. 2.355> Nec timuit tantos per fluctus quaerere summis
<augur. chrys. 2.356> Tum ducibus ditem sub Iasone et Hercule Colchon.
<augur. chrys. 2.357> Alter inauratam noto de vertice pellem,
<augur. chrys. 2.358> Principium velut ostendit, quod sumere possis:
<augur. chrys. 2.359> Alter onus quantum subeas, quantumque laborem
<augur. chrys. 2.360> Impendas crassam circa molem, et rude pondus,
<augur. chrys. 2.361> Edocuit; neque enim quam debes sumere, magnum
<augur. chrys. 2.362> Invenisse adeo est, habilem sed reddere massam.
<augur. chrys. 2.363> Hoc opus, hic labor est, hic exercentur inanes
<augur. chrys. 2.364> Artificum curae: variis hic denique nugis
<augur. chrys. 2.365> Sese ipsos, aliosque simul frustrantur inertes.
<augur. chrys. 2.366> Et nunc urentis latices, Bacchive liquorem,
<augur. chrys. 2.367> Nunc olidas miscent lymphas, quae menstrua et ipsi
<augur. chrys. 2.368> Appellant, veluti sint, ut quae dulcia complent
<augur. chrys. 2.369> Pignora perfectis materna mensibus alvo.
<augur. chrys. 2.370> Deinde coquunt lento spatiosi temporis igne,
<augur. chrys. 2.371> Assidue instantes frustra, longique laboris
<augur. chrys. 2.372> Praemia decepti tarde ventura morantur:
<augur. chrys. 2.373> Nam varias rebus formas adhibere serendis
<augur. chrys. 2.374> Non puduit, quae sic naturae monstra repugnant,
<augur. chrys. 2.375> Hoc opere in toto praesertim, quod nihil aeque
<augur. chrys. 2.376> Postulat, ac quod sit simplex, farragine nulla
<augur. chrys. 2.377> Rerum alia expletum, quam quae tellure sub alta
<augur. chrys. 2.378> Continuo puri suffitu sulphuris, atque
<augur. chrys. 2.379> Comparis attactu vivi conflantur in aurum.
<augur. chrys. 2.380> Praeparat ast aliter alius, fortasse nec unus
<augur. chrys. 2.381> Est modus, una modo res ipsa et pura reduci
<augur. chrys. 2.382> Iam liquido videatur, et in se sola relinqui.
<augur. chrys. 2.383> Ars hic, sed propius naturam imitata, laboret:
<augur. chrys. 2.384> Illic ipsa suum constans natura tenorem,
<augur. chrys. 2.385> Artificis sed mota manu directaque servet.
<augur. chrys. 2.386> Namque ubi compactum valida solvetur ab arte,
<augur. chrys. 2.387> Expositumque extra venienti vi dabit ultro
<augur. chrys. 2.388> Sese opus, et certa foecundum prole patebit:
<augur. chrys. 2.389> Quod superest, ipsum secreta in sede locabis,
<augur. chrys. 2.390> Perpetuoque calore, et longo tempore fotum,
<augur. chrys. 2.391> Exercebis, et huic sensim sua pabula reddes.
<augur. chrys. 2.392> Nec grave decreti spatium tibi temporis esto,
<augur. chrys. 2.393> Quicquid id est: certo nam prodit tempore quicquid
<augur. chrys. 2.394> Exoritur, donec perfectum circuat orben,
<augur. chrys. 2.395> Quo se vitalis profert in luminis oras.
<augur. chrys. 2.396> Ac veluti informis paulatim matris in alvo
<augur. chrys. 2.397> Foetus inaugescit, parvus dum fingitur infans:
<augur. chrys. 2.398> Sic locus exceptus destre, cui semina mandes
<augur. chrys. 2.399> Aurea, continuo producens illa fovebit,
<augur. chrys. 2.400> Donec in optatos adolescent edita fructus.
<augur. chrys. 2.401> Tumque ministrabis parvum crescentibus ignem
<augur. chrys. 2.402> Principio, humentemque, et corrumpentibus aptum:
<augur. chrys. 2.403> Temperiemque illis, Mariae quae balnea dictant,
<augur. chrys. 2.404> Inter et humorem statues interque calorem.
<augur. chrys. 2.405> Quodque fimum falso appellant, et balnea, tantum,
<augur. chrys. 2.406> Tu mitem ac proprium gignendis usque teporem
<augur. chrys. 2.407> Sufficies aequus; neque enim qui deficit, aut qui
<augur. chrys. 2.408> Excedit calor, et medium servare nequit; sed
<augur. chrys. 2.409> Alternat variatque vices; hic profuit unquam
<augur. chrys. 2.410> Natis, aut certo nascendis tempore rebus.
<augur. chrys. 2.411> Materiam quoque nec multam concludere parva
<augur. chrys. 2.412> Pyxide curandum est: modico namque ipsa calore
<augur. chrys. 2.413> Haud poterit resoluta suas expromere vires.
<augur. chrys. 2.414> Id quoque non opus est: nam cum semel ipse beati
<augur. chrys. 2.415> Pulveris extiteris compos, non amplius optes
<augur. chrys. 2.416> Aut multum, aut ipsum rursus componere: namque
<augur. chrys. 2.417> Augebis quoties ulli tibi venerit usu.
<augur. chrys. 2.418> Illud nec parvi facies, quod clara beatus
<augur. chrys. 2.419> Signa dabit pulvis tibi, cum manifestus haberi
<augur. chrys. 2.420> Coeperit, et varios ostendet rite colores.
<augur. chrys. 2.421> Sed ruber in primis quamvis optabitur, album
<augur. chrys. 2.422> Non tamen excipies, quin et magni quoque pendas,
<augur. chrys. 2.423> Atque atrum: namque hic operis tibi monstrat aperte
<augur. chrys. 2.424> Principium magni, secretaeque ostia pandit
<augur. chrys. 2.425> Prima viae, ignarum frustra qua vulgus anhelat,
<augur. chrys. 2.426> Et vaga multivii callis divertit in ora.
<augur. chrys. 2.427> Ille iter incoeptum quondam, propiusque peractum
<augur. chrys. 2.428> Iam medium, ostendit, nec iam procul esse ruboris
<augur. chrys. 2.429> Indicium, gaudet cum vis humana propinquum
<augur. chrys. 2.430> Affore opus, quo non maius perfecerit ulla
<augur. chrys. 2.431> Ars ullis adiuta opibus, licet ipsa potenti
<augur. chrys. 2.432> Nil non ingenio peragat, quae sidera coeli
<augur. chrys. 2.433> Suspicit, atque obitus signorum inspectat et ortus.
<augur. chrys. 2.434> Conscenditque polum gradibus subnixa superbis,
<augur. chrys. 2.435> Ac maris et terrae tractus metitur, et ipsas
<augur. chrys. 2.436> Innumeras prorsus numero comprehendit arenas.
<augur. chrys. 2.437> Caelestis etiam concentus voce referri
<augur. chrys. 2.438> Edocet humana, fidibusque imitata canoris
<augur. chrys. 2.439> Aetherei septem tentat discrimina cantus.
<augur. chrys. 2.440> Arte etiam inventae Leges et civica Iura,
<augur. chrys. 2.441> Arte urbes constant clarae, sanctique senatus,
<augur. chrys. 2.442> Arte regunt reges populos, exercitus arte
<augur. chrys. 2.443> Ducitur, atque etiam praestans dux imperat arte.
<augur. chrys. 2.444> Ars et corporibus fessis divina ministrat
<augur. chrys. 2.445> Adiumenta, quibus reparant languentia vires.
<augur. chrys. 2.446> Fertilis et terrae cultus non abnuit artem,
<augur. chrys. 2.447> Cum dura ac sterilis tellus mansuescit arando,
<augur. chrys. 2.448> Et secreta prius crescunt vineta sub ulmis.
<augur. chrys. 2.449> Haec igitur, quae nos inter versantur ubique,
<augur. chrys. 2.450> Tractat, et illa etiam contemplans audet adire,
<augur. chrys. 2.451> Quae procul a nobis tanto sunt edita tractu.
<augur. chrys. 2.452> Quin bene si reputes, arti pene omnia certae
<augur. chrys. 2.453> Attribuit genus humanum; nec decere quicquam,
<augur. chrys. 2.454> Aut facere illius recta sine lege requirit.
<augur. chrys. 2.455> Salve hominum praesens simul et gratissima cura
<augur. chrys. 2.456> Ars gravium, seu te sancta de Pallade natam,
<augur. chrys. 2.457> Seu famulam potius dicam sub Pallade primam:
<augur. chrys. 2.458> Namque ferunt illam proprium servasse pudorem
<augur. chrys. 2.459> Semper, eam quanvis adamarit Lemnius heros,
<augur. chrys. 2.460> Ex quo disiecit patris caput ipse securi,
<augur. chrys. 2.461> Prodiit unde ferox patrio dea praedita sensu.
<augur. chrys. 2.462> Salve magna parens iterum, foecunda virorum
<augur. chrys. 2.463> Atque operum, tibi tot sacris e vatibus unus,
<augur. chrys. 2.464> Quos aequo ad tantos gressu procedere rivos
<augur. chrys. 2.465> Par erat, Aoniis ausim conspergere lymphis
<augur. chrys. 2.466> Tantarum causas rerum caligine tetra
<augur. chrys. 2.467> Obductas, atrasque illis detergere sordes
<augur. chrys. 2.468> Et liquida ablutas aspergine ferre nitentis
<augur. chrys. 2.469> Ante oculos. Ergo cum tu deprehenderis arte
<augur. chrys. 2.470> Eximia seriem tantam, et manifesta colorum
<augur. chrys. 2.471> Signa, procul longi speres promissa laboris
<augur. chrys. 2.472> Praemia; namque tibi divino munere pulvis
<augur. chrys. 2.473> Praesto erit auripotens, parva qui quodque metallum
<augur. chrys. 2.474> Parte sui purum subito convertet in aurum.
<augur. chrys. 2.475> Ac veluti modicus, si forte coagula desint,
<augur. chrys. 2.476> Caseus extemplo lympha resolutus et igni
<augur. chrys. 2.477> Adstringit plena liquidi mulctraria lactis,
<augur. chrys. 2.478> Cogit et alterius lac in se vertere formam:
<augur. chrys. 2.479> Sic argenta sacer pulvis liquentia sistet,
<augur. chrys. 2.480> Sidereaque auri specie donabit, ut omni
<augur. chrys. 2.481> Praestent, et nullo prorsus superentur ab auro.
<augur. chrys. 2.482> Ipse etiam augetur pulvis, ne forte labores,
<augur. chrys. 2.483> Neve iteres opus expletum semel: addere summam
<augur. chrys. 2.484> Vim licet, ut minimus tum pulvis denique vivi
<augur. chrys. 2.485> Immensam argenti valeat convertere molem.
<augur. chrys. 2.486> Seu levis et nulla demum non parte solutus
<augur. chrys. 2.487> Spiritus ingreditur longa in penetralia densi
<augur. chrys. 2.488> Corporis, et toto penitus se viscere miscet:
<augur. chrys. 2.489> Seu potius longo concoctus tempore pulvis,
<augur. chrys. 2.490> Compressusque diu, multumque et saepe reductus
<augur. chrys. 2.491> In sese, proprium cogit densetque vigorem.
<augur. chrys. 2.492> Utque croci exiguus pura flos sparsus in unda
<augur. chrys. 2.493> Immodicum grato diffundit odore colorem:
<augur. chrys. 2.494> Plurima sic agitans contracto in pulvere virtus
<augur. chrys. 2.495> Obvia percurrit liquidi loca cuncta metalli.
<augur. chrys. 2.496> Seu nulla hic ratio est hominum deprehensa sagaci
<augur. chrys. 2.497> Ingenio, quare vis parvo in semine tanta est.
<augur. chrys. 2.498> Herculei neque enim lapidis si forte requiras
<augur. chrys. 2.499> Invenies causam, qua ferrea vincula nectat,
<augur. chrys. 2.500> Et trahat abiuncti pondus per inania ferri:
<augur. chrys. 2.501> Nec minus unde regat nautas, et vergat ad Arcton
<augur. chrys. 2.502> Spectantes parva clausum sub pyxide sidus.
<augur. chrys. 2.503> Multa tegit sacro involucro natura, neque ullis
<augur. chrys. 2.504> Fas est scire quidem mortalibus omnia: multa
<augur. chrys. 2.505> Admirare modum, necnon venerare, neque illa
<augur. chrys. 2.506> Inquires, quae sunt arcanis proxima. Namque
<augur. chrys. 2.507> In manibus quae sunt haec nos vix scire putandum:
<augur. chrys. 2.508> Est procul a nobis adeo praesentia veri!
<augur. chrys. 2.509> Ne tamen haud speres artem perdiscere posse
<augur. chrys. 2.510> Difficilem, atque aliis graviorem; percipe iam nunc
<augur. chrys. 2.511> Quae dicam, et posthac alta tibi mente reserva.
<augur. chrys. 2.512> Quae sciri poterunt, ea primum sola putabis
<augur. chrys. 2.513> Cognoscenda tibi: dehinc ordine coetera disces.
<augur. chrys. 2.514> In primis etenim rerum cognoscere causas
<augur. chrys. 2.515> Ne dubita: nam saepe ferunt quaerentibus illae
<augur. chrys. 2.516> Sese ultro faciles, si quem via recta reducat
<augur. chrys. 2.517> Continuis ad se gradibus, nec sistere detur
<augur. chrys. 2.518> Ante illi, quam se thalamo concludere possit
<augur. chrys. 2.519> Quo se maiestas veri veneranda receptat.
<augur. chrys. 2.520> Illic quae fuerint fingendis prima metallis
<augur. chrys. 2.521> Semina visuntur, quaeve his coctura serendis
<augur. chrys. 2.522> Diversas adeo coniunxerit ultima formas.
<augur. chrys. 2.523> Nec minus apparet ratio qua posse metalla
<augur. chrys. 2.524> Ipsa vices praebere suas, alienaque ferre
<augur. chrys. 2.525> Imperia; aspicitur necnon et gignere, si qua
<augur. chrys. 2.526> Ars iuvet, atque manum naturae porrigat almae.
<augur. chrys. 2.527> Quin etiam ut sensim madeant, et mollia perstent,
<augur. chrys. 2.528> Magnum opus, et quo non credas operosius ullum
<augur. chrys. 2.529> Esse aliud, nec quo magis ars se maxima iactet.
<augur. chrys. 2.530> Praeterea haud aberit longe, quin coetera de te
<augur. chrys. 2.531> Percipias ipso: nam vinclo iuncta tenentur
<augur. chrys. 2.532> Cuncta uno. Hincque modus lenti deprehenditur ignis:
<augur. chrys. 2.533> Et locus, atque decens lapidis mensura futuri,
<augur. chrys. 2.534> Et color optato varie sub pulvere fusus,
<augur. chrys. 2.535> Quoque modo augendus, deerit forsitan ante
<augur. chrys. 2.536> Conditus, et multo durarit tempore pulvis.
<augur. chrys. 2.537> Omnia quae laeto passim tibi certa patebunt,
<augur. chrys. 2.538> Si rerum seriem longo servaveris usu.
<augur. chrys. 2.539> Et quandoque probus non dedignabere forsan
<augur. chrys. 2.540> His equidem dignas meritis persolvere grates,
<augur. chrys. 2.541> Qui procul ignari linquens ludibria vulgi
<augur. chrys. 2.542> Nunc iter ingrederis (nobis ducentibus) arctum
<augur. chrys. 2.543> Usqueadeo, ut paucos capiat, paucosque remittat
<augur. chrys. 2.544> Incolumes; crebris laceros quin vepribus omnes
<augur. chrys. 2.545> Id referat, nisi quos alta sub rupe relinquit
<augur. chrys. 2.546> Errantes caecis in flexibus, unde nec ipsi
<augur. chrys. 2.547> Se unquam, mortalisve manus miserata referret.
<augur. chrys. 2.548> Sed tu ne dubites sinuosa errare per antra:
<augur. chrys. 2.549> Caeca reges filo vestigia, quod tibi nuper
<augur. chrys. 2.550> Ostendi, ut tutus ferres, tutusque referres
<augur. chrys. 2.551> Ipse pedes: quod si finem assequerere beatus
<augur. chrys. 2.552> Optatum, divis ageretur gratia primum,
<augur. chrys. 2.553> Deinde mihi, merito, tibi qui, praesentibus illis,
<augur. chrys. 2.554> Consului: verum si non contingere metam
<augur. chrys. 2.555> Forte darent superi, coeptum sed sistere cursum
<augur. chrys. 2.556> Esset opus (casu quo saepe humana laborat
<augur. chrys. 2.557> Conditio), at saltem falsi mendacia vulgi
<augur. chrys. 2.558> Exagitans, alios errantes cernere possis.
<augur. chrys. 2.559> Illud saepe etiam in primis, iterumque monebo,
<augur. chrys. 2.560> Ne, si rara tibi contingat gratia coelo
<augur. chrys. 2.561> (Namque aliunde nemo sibi speraverit), ulli
<augur. chrys. 2.562> Hanc vix insinues caro fidove sodali,
<augur. chrys. 2.563> Nedum aliis reseres, ea nec te noscere iactes,
<augur. chrys. 2.564> Quae scieris, verum secreto in pectore servans
<augur. chrys. 2.565> Tecum habita, et tecum tantum ipsa arcana revolve:
<augur. chrys. 2.566> Nam suspecta probis ars ipsa invisaque multis
<augur. chrys. 2.567> Invisos etiam cultores efficit artis:
<augur. chrys. 2.568> Mendaces adeo multi quacunque vagantur:
<augur. chrys. 2.569> Multaque polliciti vane, quae multa nec ipsi
<augur. chrys. 2.570> Rescivere, neque est illis ea noscere promptum,
<augur. chrys. 2.571> Qui recta, quae nos ducit via, prorsus aberrant.
<augur. chrys. 2.572> Multos quinetiam insignes, et caetera doctos
<augur. chrys. 2.573> Vidi cuncta equidem tractare, et pendere magni,
<augur. chrys. 2.574> Quaecunque ignarum probat ac ignobile vulgus.
<augur. chrys. 2.575> Quid? Qui derident omnis, quae maxima turba est,
<augur. chrys. 2.576> Artifices, tamquam nihil hos intersit et illos,
<augur. chrys. 2.577> Atque uno pariter pendunt examine cunctos.
<augur. chrys. 2.578> Sunt qui saepe petant, quae nam sit causa quod usquam,
<augur. chrys. 2.579> Aut unquam tantos inter, qui talia curant,
<augur. chrys. 2.580> Apparet nemo, qui re miracula tanta
<augur. chrys. 2.581> Comprobet: idcirco nullam, quam dicimus, artem
<augur. chrys. 2.582> Esse, sed ingentis nugas, et inania mentis
<augur. chrys. 2.583> Insanae commenta sibi manifesta videri.
<augur. chrys. 2.584> Sed quis tam fragili munitus robore pectus
<augur. chrys. 2.585> Non queat haec ulli numquam reseranda tacere?
<augur. chrys. 2.586> Nam quem non prohibet rerum prudentia fari,
<augur. chrys. 2.587> Quae sibi continuo, fuerint cum dicta, nocebunt?
<augur. chrys. 2.588> Tutus ab insidiis qua se virtute tueri
<augur. chrys. 2.589> Posset, qui prae se ferret, se condere parvo
<augur. chrys. 2.590> Divitias loculo ingentes, quibus undique regum
<augur. chrys. 2.591> Et regna assurgunt, et opes, opulentaque cedunt
<augur. chrys. 2.592> Omnia, tanquam illis sint unis quaeque minora?
<augur. chrys. 2.593> Thesauros igitur tantos componere siquis
<augur. chrys. 2.594> Iam potuit, mire sub amica silentia servat:
<augur. chrys. 2.595> Quod quoque tu facies, neque te desistere coeptis
<augur. chrys. 2.596> Id moneat, nullos opibus quod talibus auctos
<augur. chrys. 2.597> Videris, aut vulgo sese ostentare beatos.
<augur. chrys. 2.598> Nec quoque te gravia haec, atque importuna retardent
<augur. chrys. 2.599> Tempora, quae nunquam miseri speravimus ante;
<augur. chrys. 2.600> Hostis ut heu mites invaderet has quoque terras
<augur. chrys. 2.601> Barbarus, et longo servatam tempore pacem
<augur. chrys. 2.602> Perderet usqueadeo, nedum turbaret iniquus.
<augur. chrys. 2.603> Nunc licet invasa urbes, direptaque passim
<augur. chrys. 2.604> Oppida; nunc turpis praedas, raptusque nefandos
<augur. chrys. 2.605> Audire, et miseris iniecta incendia villis,
<augur. chrys. 2.606> Narvisiam unde suam tristis flet Musa Bononi.
<augur. chrys. 2.607> Turpatos etiam cultus, violataque foedo
<augur. chrys. 2.608> Milite templa deum, scelerateque insuper usta,
<augur. chrys. 2.609> Et confusa simul divina humanaque: tantum
<augur. chrys. 2.610> Bella nefas, scelerumque parens discordia nectit.
<augur. chrys. 2.611> Pectora quinetiam diro commota pavore,
<augur. chrys. 2.612> Et concussa hominum paucis sic ante diebus
<augur. chrys. 2.613> Cernere erat, veluti dirarum agitata flagellis:
<augur. chrys. 2.614> Ut sibi quisque novas trepidaret quaerere sedes,
<augur. chrys. 2.615> Collectisque opibus propriis oneratus abiret,
<augur. chrys. 2.616> Atque solum linquens patrium se ferret ad urbem
<augur. chrys. 2.617> Regina, magna quae cingitur Amphitrite,
<augur. chrys. 2.618> Tamquam illo sub tuta forent tunc omnia coelo,
<augur. chrys. 2.619> Quo sese quondam fugiens electa recepit
<augur. chrys. 2.620> Gens Italum, ut parvis scopulis servaret et unda
<augur. chrys. 2.621> Se modica, immensus totam cum exureret ignis
<augur. chrys. 2.622> Italiam, accensus scaeva pene undique ab omni
<augur. chrys. 2.623> Barbarie, et multos duraret fotus in annos.
<augur. chrys. 2.624> Quare age quo magis haec fortunae subdita cernis,
<augur. chrys. 2.625> Quae bona mendaci mortales nomine iactant,
<augur. chrys. 2.626> Illius adversum violentos fulminis ictus
<augur. chrys. 2.627> Praesidio hoc stabili temet munire labora:
<augur. chrys. 2.628> Ut si forte metus pavidos invaderet unquam
<augur. chrys. 2.629> Nos iterum horrendus (quem rex hominumque deumque
<augur. chrys. 2.630> Iniustos potius convertat iustus in hostes),
<augur. chrys. 2.631> Ipse tibi atque tuis et amicis commodus adsis.
<augur. chrys. 2.632> Namque ubi divinum secrete munus habebis,
<augur. chrys. 2.633> Divitibus cunctis opulentior ipse sub ala,
<augur. chrys. 2.634> Aptius, aut loculo quovis, nulloque labore,
<augur. chrys. 2.635> Quo te cunque pedes, quocunque in tempore tecum
<augur. chrys. 2.636> Omnia securae gestabis commoda vitae.
<augur. chrys. 2.637> At si pax iterum nos exoptata reviset,
<augur. chrys. 2.638> Quam prope iam (si quid veri mens augurat) esse
<augur. chrys. 2.639> Credimus, et nobis missum divinitus iri,
<augur. chrys. 2.640> Quo potiore queas tranquillae munera pacis
<augur. chrys. 2.641> Exercere modo, quam quo, seu seria tractes,
<augur. chrys. 2.642> Seu tibi sint cordi lusus, et honesta voluptas,
<augur. chrys. 2.643> Utraque tum frugi possim tum iustus obire?
<augur. chrys. 2.644> Nam neque avarities, neque honorum insana cupido,
<augur. chrys. 2.645> Nec qui perturbant reliqui mortalia corda
<augur. chrys. 2.646> Affectus, varieque movent, et inaniter angunt,
<augur. chrys. 2.647> Illecebris poterunt ullis te vincere, tanto
<augur. chrys. 2.648> Praesidio, ac placidae mentis munimine tutum.
<augur. chrys. 2.649> Sed neque bellorum diri motus, neque pacis
<augur. chrys. 2.650> Alma quies tantum moneant te quaerere causas
<augur. chrys. 2.651> Rerum adeo obscuras, nec opes, nec commoda, quae te
<augur. chrys. 2.652> Perpetuo quocunque voles tam multa sequentur.
<augur. chrys. 2.653> Verum id praecipue moveat, quod munere dignus
<augur. chrys. 2.654> Hoc ipse evadas tanto, quo maxima possis
<augur. chrys. 2.655> Intimaque ingentum penitus primordia rerum
<augur. chrys. 2.656> Noscere, quas facile haud unquam natura crearit,
<augur. chrys. 2.657> Ni quis eam exterius iam nota adiuverit arte.
<augur. chrys. 2.658> Quae qui scire queat, felix queat haud minus idem
<augur. chrys. 2.659> Esse, nec optandum quicquam fortasse relinquat
<augur. chrys. 2.660> Praeterea, quod non inventis talibus ipse
<augur. chrys. 2.661> Posthabeat, laetusque velut fecisse minoris.
<augur. chrys. 2.662> Mens etenim arcanis solum contenta reclusis
<augur. chrys. 2.663> Gaudet pars nostri melior, nec plura requirit
<augur. chrys. 2.664> Cum sese in veri secessus intulit altos.
<augur. chrys. 3.1> Protinus optatos opulenti pulveris ortus
<augur. chrys. 3.2> Exequar: hanc etiam solertes sumite partem
<augur. chrys. 3.3> Artifices, animoque diu versate volenti.
<augur. chrys. 3.4> Maxima iam vobis gravium miracula rerum,
<augur. chrys. 3.5> Ingentisque ausus, artisque ex ordine summae
<augur. chrys. 3.6> Ignes, et spatia, et numeros, et pondera dicam.
<augur. chrys. 3.7> In magnis labor est, necnon par gloria, siquem
<augur. chrys. 3.8> Respiciunt placido praesentes lumine divi,
<augur. chrys. 3.9> Insequiturque ardens velut inde accensa voluntas.
<augur. chrys. 3.10> Ne vos difficilis rerum experientia turbet,
<augur. chrys. 3.11> Neu me dicendi novitas ingrata retardet.
<augur. chrys. 3.12> Tu quoque, siquid adhuc tibi, quae praelusimus, almum
<augur. chrys. 3.13> Tentarunt pectus, votis persaepe vocata
<augur. chrys. 3.14> Nympha mihi, dudum sacri custodia fontis
<augur. chrys. 3.15> Extremam tantorum operum ne desere curam
<augur. chrys. 3.16> Hanc nostram, oramus: nec, si quae maximus olim
<augur. chrys. 3.17> Ille tuus cecinit vates ornantia supra
<augur. chrys. 3.18> Tellurem complexa foves, contemnere prorsus
<augur. chrys. 3.19> Inducas animum, quae nos imitamur, et ipsis
<augur. chrys. 3.20> Illius impressis quae nunc vestigia signis
<augur. chrys. 3.21> Ponimus internae scrutati viscera terrae;
<augur. chrys. 3.22> Ne velut ex alto penitus despecta refutes.
<augur. chrys. 3.23> Quin videas siqua pariles ea figere sorte
<augur. chrys. 3.24> Conamur parvo vadentes grandia passu:
<augur. chrys. 3.25> Sic eat aeternum puris tibi leniter undis
<augur. chrys. 3.26> Mincius, et tenera praetexat arundine ripas.
<augur. chrys. 3.27> Principio spontis propriae, semotus ab omni
<augur. chrys. 3.28> Sit cura, et vitam tranquilla per otia ducat
<augur. chrys. 3.29> Secretus, latitansque etiam, cui talia curae.
<augur. chrys. 3.30> Illi sit non ampla quidem, sed commoda multis
<augur. chrys. 3.31> Tractandis domus, et vulgo quae abiuncta recedat.
<augur. chrys. 3.32> Quaque locis habeat secreta cubicula certis,
<augur. chrys. 3.33> Quo nullis aditus pateat, ni forsitan ipse
<augur. chrys. 3.34> Iusserit huc famulos non nil inferre minister,
<augur. chrys. 3.35> Qui neque quid gestent norint, nec cuius in usum.
<augur. chrys. 3.36> Hic brevis aestiva spatiantem porticus aura,
<augur. chrys. 3.37> Et modica exceptum brumali tempore servent
<augur. chrys. 3.38> Atria, contineantque domi; nec parvulus absit
<augur. chrys. 3.39> Hortus, ubi vacuum toto se exerceat anno,
<augur. chrys. 3.40> Et velut huic tantum studiose deditus instet.
<augur. chrys. 3.41> Nunc eadem excultae telluri condita mandet,
<augur. chrys. 3.42> Semina nunc olerum properanti seligat ungue,
<augur. chrys. 3.43> Mox animum, atque oculos pascat florentibus herbis.
<augur. chrys. 3.44> Huc etiam interdum dulcis admittat amicos;
<augur. chrys. 3.45> Dissimuletque, domi quid agat, gratoque sodales
<augur. chrys. 3.46> Detineat lusu captos, suavique lepore.
<augur. chrys. 3.47> Interea non ille tamen cessare calorem
<augur. chrys. 3.48> Occultum sinat, aurigerum si forte locarit
<augur. chrys. 3.49> Semen, ubi proprios aevi iam compleat orbes,
<augur. chrys. 3.50> Aut si id continuoque igni, multoque labore
<augur. chrys. 3.51> Abstrusum in venis auri perquirere tentet;
<augur. chrys. 3.52> Atque ideo haud ab re fuerit, quaesisse fidelem
<augur. chrys. 3.53> Muneris egregii socium, longique laboris,
<augur. chrys. 3.54> Interiore domus se qui tum parte recondat,
<augur. chrys. 3.55> Inque vicem partitus onus curanda ministret.
<augur. chrys. 3.56> Est etiam non illa quidem postrema beati
<augur. chrys. 3.57> Artificis ratio, qua se commendet, et ipsum
<augur. chrys. 3.58> Diis opus aeternis; neque enim sine numine divum
<augur. chrys. 3.59> Haec veniunt, neque ad haec ulli adspirare licebit,
<augur. chrys. 3.60> Qui non rite deos studuit sibi adesse precando.
<augur. chrys. 3.61> Ipse ego, qui tantum haec tenui nunc carmine tento
<augur. chrys. 3.62> Pandere, ter Musis feci pia vota, precesque
<augur. chrys. 3.63> Intendi manibus supplex, et pectore puro;
<augur. chrys. 3.64> Unde mihi insolitum caelo adspirare favorem,
<augur. chrys. 3.65> Paulatimque novas in carmina surgere vires
<augur. chrys. 3.66> Sentio, perque altos collis, atque avia ferri
<augur. chrys. 3.67> Per nemora incertus videor: ducor sed aventi
<augur. chrys. 3.68> Mente tamen, quo fata ferunt, ut primus amoeno
<augur. chrys. 3.69> Ex Helicone sacra referam mihi fronde coronam:
<augur. chrys. 3.70> Primus et Aoniis intexam floribus aram,
<augur. chrys. 3.71> Quae mihi cum fuerit teneris erecta sub annis
<augur. chrys. 3.72> Et Phoebo, Phoebique choro, Genioque potenti,
<augur. chrys. 3.73> Stat maris Adriaci secreto in lictore ducta
<augur. chrys. 3.74> Ad culmen, placidis qua fertur Ariminus undis,
<augur. chrys. 3.75> Aut rapitur torrens vastum violentus in aequor,
<augur. chrys. 3.76> Inclita dum subter pontis monumenta vetusti
<augur. chrys. 3.77> Praeterit, et dulcis undas permiscet amaris.
<augur. chrys. 3.78> Propterea incoeptas artis, operumque labores
<augur. chrys. 3.79> Prosequar indictos prius, et fumantia circum
<augur. chrys. 3.80> Tecta ferar divum, tenues qui follibus auras
<augur. chrys. 3.81> Captant, et liquido distendunt aere caminos:
<augur. chrys. 3.82> Et iam Cyclopum fremitus audire videmur
<augur. chrys. 3.83> Cominus ingentes, caelumque incudibus actum
<augur. chrys. 3.84> Murmurat, et longo Chalybum stridore liquentum
<augur. chrys. 3.85> Insolitisque mihi resonat mugitibus Aetna.
<augur. chrys. 3.86> Seu quis sementem faciendi quaeritat auri,
<augur. chrys. 3.87> Seu prius argenti recte primordia poscit,
<augur. chrys. 3.88> Nosse gradus primum varios ne spreverit ignis.
<augur. chrys. 3.89> Sunt plures etenim, per quos procedat, oportet.
<augur. chrys. 3.90> Sed duo praecipue: naturae est aemulus alter
<augur. chrys. 3.91> Tranquillae; ast alter violentae convenit arti.
<augur. chrys. 3.92> Nititur hic operum immensa vi trudere semen
<augur. chrys. 3.93> E solido innexum miris compagibus auro.
<augur. chrys. 3.94> Cum prius, ut tibi mox reserabo, solveris aurum,
<augur. chrys. 3.95> Reddiderisque humens, necnon et putre, subactumque,
<augur. chrys. 3.96> Ut facile id valido demum patiatur ab igne,
<augur. chrys. 3.97> Exhaletque tumens, atque in sublime feratur,
<augur. chrys. 3.98> Exemptum fovet ille, nec excedentis adurit
<augur. chrys. 3.99> Tum virtute caloris opus, frigere nec ante
<augur. chrys. 3.100> Permittit, quam se mire componat, et ante,
<augur. chrys. 3.101> Quam sese propria perfectum sponte reponat.
<augur. chrys. 3.102> Hic mihi composita dedatur mente minister.
<augur. chrys. 3.103> Magna etenim referam primum, tum plurima fando
<augur. chrys. 3.104> Commodus expediam, quae prisca et barbara turba
<augur. chrys. 3.105> Subticuit, quaeque ipsam eriam caelasse volentem
<augur. chrys. 3.106> Crediderim, aut verbis nescisse potentius uti.
<augur. chrys. 3.107> Haec ideo lingua nunc illustrare Latinorum
<augur. chrys. 3.108> Ausus, quinetiam numeros his addere conor:
<augur. chrys. 3.109> Grata magis doctas veniant ut missa per aures.
<augur. chrys. 3.110> In primis auri lamnas, ramentave puri
<augur. chrys. 3.111> Accipiens, crebris contundes ictibus, atque
<augur. chrys. 3.112> Pulveris in morem triti, aut fluvialis arenae,
<augur. chrys. 3.113> Diminues, longumque teres, quo denique putri
<augur. chrys. 3.114> Humore ex sese interius resoluta liquescant.
<augur. chrys. 3.115> Proderit huc etiam largos infundere rores
<augur. chrys. 3.116> Seminis interdum proprii, ne forte alienum,
<augur. chrys. 3.117> Ut docui supra, quicquam miscere labores.
<augur. chrys. 3.118> Ni quod multa queat connectere, forsitan addas,
<augur. chrys. 3.119> Quodve etiam sparsum rebus communiter insit:
<augur. chrys. 3.120> Nam simili gaudere suo simile omne putato,
<augur. chrys. 3.121> Atque etiam exterius simili quodcunque iuvari,
<augur. chrys. 3.122> Praesertim cum naturam natura requirat,
<augur. chrys. 3.123> Atque amplexa parem contraria cuncta recuset.
<augur. chrys. 3.124> Sic quoque non digitis, aut plectro pulsa, movetur
<augur. chrys. 3.125> Forte fidis, tanquam fidibus tunc assonet ictis
<augur. chrys. 3.126> Ipsa, quibus fuerit concordi consona voce:
<augur. chrys. 3.127> In cunctis adeo rerum concordia pollet.
<augur. chrys. 3.128> Quare id ne pigeat, quodcumque est, quaerere compar;
<augur. chrys. 3.129> Aut ubicunque latet, seu montibus abditur imis,
<augur. chrys. 3.130> Vel maris eruitur scopulis, aut fontibus haeret
<augur. chrys. 3.131> In mediis, alto vel se producit Olympo;
<augur. chrys. 3.132> Seu quacunque patet, seu parte absconditur omni,
<augur. chrys. 3.133> Quicquid id est, totove orbis se corpore miscet,
<augur. chrys. 3.134> Cuius praevalida vi tam compacta resolvas.
<augur. chrys. 3.135> Ergo ubi iam humescent, angusti vasis in alto
<augur. chrys. 3.136> Fundo compones ipsa haec non ordine nullo;
<augur. chrys. 3.137> Namque per aequa tibi maneant dispansa necesse est,
<augur. chrys. 3.138> Ut calor ex aequo penetrans per cuncta feratur
<augur. chrys. 3.139> Unus, et ex omni compellat parte vaporem.
<augur. chrys. 3.140> Nunc, quibus exceptum rebus componere possis,
<augur. chrys. 3.141> Instituam vas illud, ubi perferre calores
<augur. chrys. 3.142> Immensos opus est aurum sic rite peractum.
<augur. chrys. 3.143> Est genus indomitae mirum telluris, Hiberus
<augur. chrys. 3.144> Quam fossor vitreas Italum transmittit ad artes.
<augur. chrys. 3.145> Hac etenim argilla fictis vitrarius ollis
<augur. chrys. 3.146> Vitra liquat fervens, eademque liquentia totas
<augur. chrys. 3.147> Noctes atque dies longo depurat in igne.
<augur. chrys. 3.148> Hanc igitur primum creta compone tenaci,
<augur. chrys. 3.149> Qua figulus currente rota surgentia profert
<augur. chrys. 3.150> Vascula, et his pergit gratas inducere formas.
<augur. chrys. 3.151> Est etiam Euganeis tellus in collibus atra,
<augur. chrys. 3.152> Sulphurei ad fontes Aponi qua semita ducit.
<augur. chrys. 3.153> Nec minus effossis puteis quandoque subalba
<augur. chrys. 3.154> Eruitur, marmor referens persaepe vetustum.
<augur. chrys. 3.155> Quas ut tu cunctas una coniungere cures,
<augur. chrys. 3.156> Est opus, atque adeo manibus miscere subinde,
<augur. chrys. 3.157> Unam quo pariter possis inducere massam.
<augur. chrys. 3.158> Indi scyphi speciem oblongi simulantia finge
<augur. chrys. 3.159> Pocula, queis etiam parva circumdare zona
<augur. chrys. 3.160> Os summum studeas, illis aptentur ut alte
<augur. chrys. 3.161> Vitrea vasa super tenues captura vapores.
<augur. chrys. 3.162> Nec minor illa quidem fuerit tibi cura camini,
<augur. chrys. 3.163> Quo validum accendas ignem, multumque diuque
<augur. chrys. 3.164> Accensum summa foveas industrius arte.
<augur. chrys. 3.165> Hunc igitur duplici munitum pariete firma,
<augur. chrys. 3.166> Compositoque apte limo duc omnia circum.
<augur. chrys. 3.167> Nec mihi displiceat vinclis praecinctus et aere,
<augur. chrys. 3.168> Et silice intectus dura, quae tegmine ferri
<augur. chrys. 3.169> Fortior, hoc melius tanti vim perferat ignis.
<augur. chrys. 3.170> Hanc quoque continuo multoque foramine comple,
<augur. chrys. 3.171> Vascula quo possis illic tam multa locare,
<augur. chrys. 3.172> Quam multa est operi satis, et quam multa labori.
<augur. chrys. 3.173> His ita compositis, cum primum accenderis ingem,
<augur. chrys. 3.174> Aestuat hic clausa rapidus fornace, feritque
<augur. chrys. 3.175> Vas recta inferius, totumque ignescere cogit.
<augur. chrys. 3.176> At proprio quondam species madefacta liquore
<augur. chrys. 3.177> Aurea, quis credat? Tamen haec videre periti,
<augur. chrys. 3.178> Soluitur, et spondae paulatim vasis adhaeret;
<augur. chrys. 3.179> Mox petere hinc sensim vitri convexa videtur,
<augur. chrys. 3.180> Duraque quae quondam fuerat, et densa, gravisque,
<augur. chrys. 3.181> Mollis hebet, volitatque levis, et rara fatiscit.
<augur. chrys. 3.182> Quin niveo candore etiam fucata renidet
<augur. chrys. 3.183> Principio; mox caeruleo pallore repente,
<augur. chrys. 3.184> Et viola leviter tincto perfunditur omnis,
<augur. chrys. 3.185> Quae prius astrorum caelique imitata colorem
<augur. chrys. 3.186> Fulserat, atque auri fulva perstabat in aura.
<augur. chrys. 3.187> Non tamen indicium facient haec una, sed ipsum
<augur. chrys. 3.188> Illius interea licet observare saporem,
<augur. chrys. 3.189> Haeserit os circum cum vix perceptus amaror.
<augur. chrys. 3.190> Indicio est etiam sonus hinc otusus, et aure
<augur. chrys. 3.191> Deprehendi haud facilis, necnon odor haud gravis, et si
<augur. chrys. 3.192> Sulphuris extemplo paulum spiraverit atri.
<augur. chrys. 3.193> Quid? Quod et interdum liquidam se fundere undam
<augur. chrys. 3.194> Ipsa videtur item, quae sursum repserit offa;
<augur. chrys. 3.195> Usqueadeo non grande semel mutarier aurum
<augur. chrys. 3.196> Visum est, et superas ferri grave pondus in auras.
<augur. chrys. 3.197> Hic liquor est, qui si certo sit tempore lectus,
<augur. chrys. 3.198> Bina ministeria ex sese praestabit abunde.
<augur. chrys. 3.199> Alterum, ut hinc aurum proprii quandoque liquore
<augur. chrys. 3.200> Seminis infundas, ipsum cum solvere primum
<augur. chrys. 3.201> Coeperis, et prima simul id contriveris arte.
<augur. chrys. 3.202> Alterum erit, quod cum hic docte immiscebitur humor,
<augur. chrys. 3.203> Forsitan advectas Indo de littore baccas,
<augur. chrys. 3.204> Cum senio obductae non nil pallere videntur,
<augur. chrys. 3.205> Restituet quondam proprio candore nitentis.
<augur. chrys. 3.206> Aut ex arte novas etiam, si forte cupido
<augur. chrys. 3.207> Id facere incessit umquam tibi, fingere posse
<augur. chrys. 3.208> Perspicuo invenies illo puroque liquore.
<augur. chrys. 3.209> Quod si quando sequens rerum pulcherrima, quoddam
<augur. chrys. 3.210> Egregium meditari opus, et componere velles,
<augur. chrys. 3.211> Pulchrum aeque haud quicquam, nec tam mirabile possis
<augur. chrys. 3.212> Deligere, humanam quod tunc imitere per artem.
<augur. chrys. 3.213> Has adeo circum ludit natura creandas;
<augur. chrys. 3.214> Seu cum se summo pandunt in marmore conchae,
<augur. chrys. 3.215> Ut genitalis eas anni stimulaverit hora,
<augur. chrys. 3.216> Inplenturque levi conceptu roris hiantes,
<augur. chrys. 3.217> Et gravidae certo mox edunt tempore foetus,
<augur. chrys. 3.218> Aetheriusque illis fit candens unio partus.
<augur. chrys. 3.219> Sive animadvertas, cur non se roscidus unam
<augur. chrys. 3.220> Induat in speciem simili conceptus ab ortu.
<augur. chrys. 3.221> Namque ubi ros purus cupidis influxerit illis,
<augur. chrys. 3.222> Conspicitur toto diffusus corpore candor.
<augur. chrys. 3.223> Turbidus at foetum prorsum sordescere cogit,
<augur. chrys. 3.224> Quem rursus videas caelo pallere minante.
<augur. chrys. 3.225> Quippe illo constant, caelique his maior inest vis,
<augur. chrys. 3.226> Quam maris: hinc variant, et pro lurore vicissim
<augur. chrys. 3.227> Nubilus est illis color, aut pro luce serenus,
<augur. chrys. 3.228> Dum fovet alba senis Tithoni Aurora cubile.
<augur. chrys. 3.229> Hinc etenim pasci tunc illas cernimus, et cum
<augur. chrys. 3.230> Se tempestive saturent, grandescere foetus.
<augur. chrys. 3.231> Comprimitur vero si fulgurat ipsa repente
<augur. chrys. 3.232> Concha pavens, restatque minor ieiuna timendo.
<augur. chrys. 3.233> Verum si intinuit, pariter compressa pavensque
<augur. chrys. 3.234> Inflatam vento speciem, et sine corpore gignit.
<augur. chrys. 3.235> Atque hi concharum vere perhibentur abortus.
<augur. chrys. 3.236> Nam cute multiplici sani constare feruntur,
<augur. chrys. 3.237> Et penitus solido compleri corpore partus,
<augur. chrys. 3.238> Atque ita, quo callum reputes id corporis esse,
<augur. chrys. 3.239> Quod sale permulto soleant purgare periti.
<augur. chrys. 3.240> Id mirum est, caelum tantum gaudere sereno,
<augur. chrys. 3.241> Sole rubere illas, candorem et perdere, et ipsum
<augur. chrys. 3.242> Custodire ideo mersas pelago altius, atque
<augur. chrys. 3.243> Se raddi valeant usquam contingere Phoebi.
<augur. chrys. 3.244> Flavescunt tamen, et rugas traxere senectu:
<augur. chrys. 3.245> Nec constat vigor ille, nisi durante iuventa,
<augur. chrys. 3.246> Quem petimus: sic his etiam longa efficit aetas.
<augur. chrys. 3.247> Haeret et interdum duris vetus unio conchis,
<augur. chrys. 3.248> Quam neque ab his valeas nisi forti avellere lima:
<augur. chrys. 3.249> Quamquam omnis pariter proprio sin in aequore mollis,
<augur. chrys. 3.250> Exemptus vero durescat protinus idem.
<augur. chrys. 3.251> At si forte manum capientis praevidet ipsa
<augur. chrys. 3.252> Concha, statim compressa operit seseque suasque
<augur. chrys. 3.253> Intus opes, se gnara peti violenter ob illas:
<augur. chrys. 3.254> Atque ita praeveniens acie proscindit acuta
<augur. chrys. 3.255> Saepe manum, et poenas decepto sumit ab hoste.
<augur. chrys. 3.256> Denique quod solers summi prudentia vatis
<augur. chrys. 3.257> Esse apibus circa regem miratur, id ipsum
<augur. chrys. 3.258> Observare ferunt conchas, ut grandior aevo
<augur. chrys. 3.259> Imperet, atque alias pastum praecallida ducat.
<augur. chrys. 3.260> Quae si forti capi (nam haec urinantibus una
<augur. chrys. 3.261> Cura est) contingat, palantes protinus omnes
<augur. chrys. 3.262> Includi reliquas facile est tum retibus, atque
<augur. chrys. 3.263> Incolumi quo maior erat fiducia rege:
<augur. chrys. 3.264> Hoc illis capto subit inconstantia maior,
<augur. chrys. 3.265> Usqueadeo in cunctis ductorem amittere magnum est.
<augur. chrys. 3.266> Praecipua his vero dos est: aequissimus orbis,
<augur. chrys. 3.267> Candor item aetherius, tum limpidus undique laevor,
<augur. chrys. 3.268> Et magno pariter iustum sub corpore pondus.
<augur. chrys. 3.269> Sed satis haec, nequa videar contendere summis
<augur. chrys. 3.270> Ipse viris, merito sibi qui peperere virentem
<augur. chrys. 3.271> Semper, et in nullo languentem tempore laudem:
<augur. chrys. 3.272> Nec mihi certandi veniat tam vana cupido.
<augur. chrys. 3.273> Tu modo, cum dabitur, collectum rite liquorem,
<augur. chrys. 3.274> Nam non saepe fluit, tantos servabis in usus.
<augur. chrys. 3.275> Namque illo sparsus pallens prius unio candet:
<augur. chrys. 3.276> Quin novus efficitur, si post componere cures
<augur. chrys. 3.277> Caetera, quae cura nihilo maiore parantur,
<augur. chrys. 3.278> Ut referunt, qui haec egere et scripsere docentes.
<augur. chrys. 3.279> Possem multa tibi quaerentum inventa referre
<augur. chrys. 3.280> Artificum; qui dum res has scrutantur, et errant
<augur. chrys. 3.281> Nunc huc nunc illuc, alienaque saepe sequuti,
<augur. chrys. 3.282> Quam peterent, miranda alias, nec cognita pridem
<augur. chrys. 3.283> Invenere, quibus fruitur nunc vita repertis.
<augur. chrys. 3.284> Ut qui vitra adeo varias imitantia gemmas
<augur. chrys. 3.285> Effecere prius, necnon qui nitra salesque
<augur. chrys. 3.286> Iniunxere simul lymphis et alumina primi,
<augur. chrys. 3.287> Seiungique aliis aurum docuere metallis;
<augur. chrys. 3.288> Vel qui tot nobis etiam ostendere colores,
<augur. chrys. 3.289> Purpureum viridemque, aut quo caelestia tecta
<augur. chrys. 3.290> Interpicta micant, et crebris ignibus ardent.
<augur. chrys. 3.291> Seu quem floriferi tranquillo tempore veris
<augur. chrys. 3.292> Laeta maris summas spargit Galatea per undas:
<augur. chrys. 3.293> Quem facere eximia si qua cupis arte colorem
<augur. chrys. 3.294> (Namque illum nobis etiam natura ministrat
<augur. chrys. 3.295> Inventum scabris in rupibus), hic tibi nulla
<augur. chrys. 3.296> Proveniet de parte magis, quacunque vel arte,
<augur. chrys. 3.297> Caerula qui placidi referat Neptunia ponti,
<augur. chrys. 3.298> Quam qui praetenuis flavo detergitur auro.
<augur. chrys. 3.299> Hunc adeo ex sese profert, et detegit ultro
<augur. chrys. 3.300> Aurea cyaneo conspirans aura colori,
<augur. chrys. 3.301> Cum floret mirae in morem rubiginis aurum
<augur. chrys. 3.302> Suspensum supra os ollae candentis aceti,
<augur. chrys. 3.303> Marmoreoque etiam completae pulvere primum,
<augur. chrys. 3.304> Deinde fimo in putri, iugive humore repostae.
<augur. chrys. 3.305> His ergo atque aliis, quos enumerare colores
<augur. chrys. 3.306> Longum esset, cuncta in tabulis simulata reponunt
<augur. chrys. 3.307> Pictores, quaecunque procul propiusve videri
<augur. chrys. 3.308> Contigit, ut prisci mira expressere. Neque ulli
<augur. chrys. 3.309> Non eadem mire nunc et pinxere minores:
<augur. chrys. 3.310> Quos meus ingenio cunctos imitatus et arte
<augur. chrys. 3.311> Iulius, effingit quicquid natura sub ipsis
<augur. chrys. 3.312> Exposuit diversa oculis; seu surgere montes
<augur. chrys. 3.313> Aerios, imasque simul subsidere valles,
<augur. chrys. 3.314> Collibus atque etiam introrsum protendere hiatus
<augur. chrys. 3.315> Aspicias, vacuisque ipsos se findere rimis:
<augur. chrys. 3.316> Seu petere exiguo comprehensos margine cures
<augur. chrys. 3.317> Prospectu late campos, et florida rura,
<augur. chrys. 3.318> Fluminaque immensas inter currentia terras,
<augur. chrys. 3.319> Et maria, atque lacus, viridique in gramine fontis,
<augur. chrys. 3.320> Quo Nymphae, Satyrique, et monticolae Silvani
<augur. chrys. 3.321> Conveniunt, caeloque illic et sole fruuntur
<augur. chrys. 3.322> Quisque suo, variis intenti lusibus omnes.
<augur. chrys. 3.323> Multaque praeterea, quibus artes haud pudet uti
<augur. chrys. 3.324> Ceu propriis reliquas, siqua immiscere metallis
<augur. chrys. 3.325> Pergit rite manus: en cum spirantia quondam
<augur. chrys. 3.326> Aera Myrhon, vel nunc eadem cum excudere Crispus
<augur. chrys. 3.327> Certat fingendi praestans et fundere iuxta,
<augur. chrys. 3.328> Multaque construere, et multa admiscere, suumque
<augur. chrys. 3.329> Sufficere his ignem doctus. Nec inaniter illum
<augur. chrys. 3.330> Crediderim arcanam meditatum plura per artem,
<augur. chrys. 3.331> Qui genus id nuper tormenti ex aere peractum
<augur. chrys. 3.332> Horrendum miseris edit mortalibus, altos
<augur. chrys. 3.333> Quo murorum apices longe quatit, et grave pondus
<augur. chrys. 3.334> Machina terribili iaculatur in aera bombo;
<augur. chrys. 3.335> Quo tellus tremit assultans, atque oppida circum
<augur. chrys. 3.336> Icta procul diro strepitu, ceu fulminis, horrent.
<augur. chrys. 3.337> Quales attonita stupidi percepimus aure
<augur. chrys. 3.338> Littore nunc veneto, Patavi dum magnus ad urbem
<augur. chrys. 3.339> Rex sedet, et latos diverso milite campos
<augur. chrys. 3.340> Occupat: at contra venetus se exercitus intra
<augur. chrys. 3.341> Continet, et variis arcet terroribus hostem.
<augur. chrys. 3.342> Sed quid in haec fando diversi venimus? An quod
<augur. chrys. 3.343> Nos et agit, qui nunc vertit ferus omnia Mavors?
<augur. chrys. 3.344> Pierides contra contendite: nam neque vobis
<augur. chrys. 3.345> Unquam aberunt, ausint qui talia: sed neque munus
<augur. chrys. 3.346> Ingratum est quodcunque paro; namque hoc mihi tantum
<augur. chrys. 3.347> Iussistis, quod et ipse lubens praestare laboro,
<augur. chrys. 3.348> Aequus in his quamvis labor est, et gloria dispar.
<augur. chrys. 3.349> Nunc age continuus calor, et secretior ignis,
<augur. chrys. 3.350> Quo fovet ac reficit sese vis seminis intus,
<augur. chrys. 3.351> Edetur, tempusque sacri geniale Hymenaei,
<augur. chrys. 3.352> Perpetuisque almi succensa cubilia tedis
<augur. chrys. 3.353> Coniugis, et veri Veneris dicentur amores.
<augur. chrys. 3.354> Ergo nivem cum tu vitro deraseris auri,
<augur. chrys. 3.355> Hanc hyali parvo rursus in vase repones,
<augur. chrys. 3.356> Cuius item modicum ferventi os obstrue vitro.
<augur. chrys. 3.357> Tum tibi seu lapide excisum formare caminum,
<augur. chrys. 3.358> Sive luto fictum, studeas, cui subdita lampas
<augur. chrys. 3.359> Ardeat assiduum producens usque teporem,
<augur. chrys. 3.360> Quem super impositus dense cinis aurea servet
<augur. chrys. 3.361> Semina, quae fundo phyalae claudantur in imo;
<augur. chrys. 3.362> Et vitreo dum vase diu conclusa coquuntur,
<augur. chrys. 3.363> Ostendant prima varios in fronte colores:
<augur. chrys. 3.364> Namque ipsum quoniam prae cunctis quaerimus atrum
<augur. chrys. 3.365> Post quater undenos soles cum noctibus actos,
<augur. chrys. 3.366> Unde color tota candens educitur arte,
<augur. chrys. 3.367> Ex atro ad candentem alios exstare necesse est,
<augur. chrys. 3.368> Quos spectes medios inter contraria sensim
<augur. chrys. 3.369> Apparere tibi. Namque hoc natura requirit,
<augur. chrys. 3.370> Quo sibi conveniat concors, atque undique tota:
<augur. chrys. 3.371> Nec nisi decursis spatiis extrema tenebis.
<augur. chrys. 3.372> Omni namque dabunt tibi tot se parte videndos,
<augur. chrys. 3.373> Quot trahit adverso solis splendore colores
<augur. chrys. 3.374> Iris, ubi terris caelo incurvata recumbit;
<augur. chrys. 3.375> Aut quot saepe levi motu variata videmus
<augur. chrys. 3.376> Colla referre avium, quas Iuno iungere curru
<augur. chrys. 3.377> Ante alias omnes volucres dignata, superbis
<augur. chrys. 3.378> Centum Argi voluit praetexere lumina pennis.
<augur. chrys. 3.379> Ast ubi se fusco perfuderit ipsa colore
<augur. chrys. 3.380> Massa, putes proprium te suffecisse teporem,
<augur. chrys. 3.381> Quo femella marem suavi complexa foveret
<augur. chrys. 3.382> In gremio; ast illi sensim instillaret amorem
<augur. chrys. 3.383> Fotus amans, dulcisque simul langueret uterque
<augur. chrys. 3.384> Connubio, et ditem proferret denique partum.
<augur. chrys. 3.385> Hinc ea paulatim pullam deponere vestem
<augur. chrys. 3.386> Incipit, et sese pallenti obducere palla,
<augur. chrys. 3.387> Inque dies minus atque minus pallere, neque ullo
<augur. chrys. 3.388> Cessare intera momento temporis unquam
<augur. chrys. 3.389> Saepius innumero conspersa colore vicissim,
<augur. chrys. 3.390> Quin albere iterum maturet foedere tanti
<augur. chrys. 3.391> Coniugii iuncto, quo iam resoluta latenter
<augur. chrys. 3.392> Putruit, et vires quo nunc recreata resumit.
<augur. chrys. 3.393> Hic igitur ne qua tepidum summoveris ignem,
<augur. chrys. 3.394> Et genitalem intus vim vi subeunte foveto:
<augur. chrys. 3.395> Ales ut assidue tepidis super incubat ovis,
<augur. chrys. 3.396> Nascendisque adhibet pullis intenta vigorem.
<augur. chrys. 3.397> Quem tu continue morem servare memento,
<augur. chrys. 3.398> Hanc ut, dum Phoebi circum se verterit orbis,
<augur. chrys. 3.399> Plurimus exacto comprehendat tempore candor.
<augur. chrys. 3.400> Haec tibi tangenda est duranti denique meta,
<augur. chrys. 3.401> Hic equus est solvendus, et hic iam terminat aequor,
<augur. chrys. 3.402> Quo cursum tenuisse diu laetere laborum
<augur. chrys. 3.403> Tantorum, et longum patienter multa tulisset.
<augur. chrys. 3.404> Ac iam tempus adest, quo felix praemia sumas
<augur. chrys. 3.405> Debita, quae tanto demum sudore pararis.
<augur. chrys. 3.406> Accipies igitur vivi de more subactum
<augur. chrys. 3.407> Argenti pondus, triquetroque in vase repones,
<augur. chrys. 3.408> Quo calefacta solent immissa metalla liquere.
<augur. chrys. 3.409> Cumque tibi in medio vas ipsum aptaveris igni,
<augur. chrys. 3.410> Coeperit et misso sursum fervescere fumo,
<augur. chrys. 3.411> Pulveris exiguam perfecti proiice partem
<augur. chrys. 3.412> Desuper, et tantis succendas follibus ignem.
<augur. chrys. 3.413> Namque id continuo, quod tu mirere, liquescet
<augur. chrys. 3.414> Argenti in speciem, quam fusam deinde canali
<augur. chrys. 3.415> Angusto in gracilem videas durescere virgam.
<augur. chrys. 3.416> Non tamen hic prorsus sistendum est, eia age longum
<augur. chrys. 3.417> Ingresso tibi restat iter, quo pergere cura
<augur. chrys. 3.418> Strenuus, et quondam felicem perficere cursum.
<augur. chrys. 3.419> Nec mihi det vitio quisquam, si condita claustra
<augur. chrys. 3.420> Naturae reserare nimis, vel inutile forsan
<augur. chrys. 3.421> Humano quicquam generi proferre videbor;
<augur. chrys. 3.422> Cum, veluti cunctos auro ditescere vellem,
<augur. chrys. 3.423> Ipsum qua fieri possit ratione docere
<augur. chrys. 3.424> Tentabo, abstrusum quod sic natura sub imis
<augur. chrys. 3.425> Montibus occuluit, quo gens humana per omnis
<augur. chrys. 3.426> Id peteret patiens atque exanclata labores,
<augur. chrys. 3.427> Quove uno pretiique modum summamque tenerent
<augur. chrys. 3.428> Mortales, illoque foret mutatio rerum
<augur. chrys. 3.429> Aequior, et varias inter commercia gentis
<augur. chrys. 3.430> Apta magis. Quod si certa produxerit arte
<augur. chrys. 3.431> In lucem id quisquam, vulgoque ut pergat in usum,
<augur. chrys. 3.432> Fecerit, atque ideo pretiosum ut vile putetur,
<augur. chrys. 3.433> Continuo exciderint reliquae tam segniter artes,
<augur. chrys. 3.434> Quantum haec extulerit caput indefessa; neque ipse
<augur. chrys. 3.435> Forte pater curis acuet mortalia corda
<augur. chrys. 3.436> Amplius, inde gravi passus torpere veterno
<augur. chrys. 3.437> Omnia, vel potius sceleratum mox genus omnem
<augur. chrys. 3.438> Iusserit humani speciem mutare decoris.
<augur. chrys. 3.439> Ipsum autem, ut variis agitaverit ante periclis
<augur. chrys. 3.440> Autorem sceleris tanti, aut detrudet ad orcum
<augur. chrys. 3.441> Fulmine, vel celsa religatus in rupe perennes
<augur. chrys. 3.442> Aeternum poenas coget dare: nam quid Olympo
<augur. chrys. 3.443> Ossa superpositus, necnon et Pelion Ossae
<augur. chrys. 3.444> Coeumque Iapetumque magis saevumque Typhoea
<augur. chrys. 3.445> Finxerit horrendi Iovis ira, et fulmine dignos?
<augur. chrys. 3.446> Aut magis aethereis subductus sedibus ignis
<augur. chrys. 3.447> Caucasea meritum volucrique et rupe Promethea?
<augur. chrys. 3.448> Quam, qui hac imprudens aurum invulgaverit arte,
<augur. chrys. 3.449> Dignus erit poena simul ut multetur utraque?
<augur. chrys. 3.450> Caverat hac princeps re forsan Claudius una,
<augur. chrys. 3.451> Flexibile ut fieret mirando examine vitrum,
<augur. chrys. 3.452> Detraheret nequid pretia olim imposta metallis.
<augur. chrys. 3.453> Vidit idem inferior longo post tempore Caesar
<augur. chrys. 3.454> Ipse etiam fortasse, artis cum perdere tantae
<augur. chrys. 3.455> Artifices voluit, iussitque exurere librum
<augur. chrys. 3.456> Multorum aggestum cumulum, dum forte peragrat
<augur. chrys. 3.457> Milite composito Aegypti ditissima regna,
<augur. chrys. 3.458> Et timet imperio Romano providus arte
<augur. chrys. 3.459> Ex illa, et multis opibus tunc inde paratis.
<augur. chrys. 3.460> Quin frustra Phaunus Pico satus, et Iovis almus
<augur. chrys. 3.461> Ipse nepos, merita ferretur laude, quod olim
<augur. chrys. 3.462> Primus ad Hesperios specubus deprompserit altis
<augur. chrys. 3.463> Argenti late venas, primusque per ipsum
<augur. chrys. 3.464> Aurum aditos tantos tellure recluserit ima,
<augur. chrys. 3.465> Horum conditio si qua vilesceret arte.
<augur. chrys. 3.466> Verum id non agimus, non omnibus omnia namque
<augur. chrys. 3.467> Scribimus; hac tota vulgus sed parte perosi
<augur. chrys. 3.468> Ludimus, et procul hinc certum est arcere profanum,
<augur. chrys. 3.469> Et terrere etiam scriptis, ne attingere sensu
<augur. chrys. 3.470> Speret, quae paucis canimus prudentibus, et quae
<augur. chrys. 3.471> Non tamquam artifices, sed ut olim caetera, tamquam
<augur. chrys. 3.472> Scrutantes opus id, dicimus, et quae
<augur. chrys. 3.473> Vix illis pateant magno percepta labore,
<augur. chrys. 3.474> Qui moniti nobis dignique ad tanta vocantur:
<augur. chrys. 3.475> Praesertim cum rite volunt indicta relinqui
<augur. chrys. 3.476> Nonnulla, aut dici scelus est ea quippe nefandum
<augur. chrys. 3.477> Ni penitus caecis ambagibus involvantur.
<augur. chrys. 3.478> Ac nonnulla etiam (quod parce nos tamen ultro
<augur. chrys. 3.479> Fecimus) interdum sparguntur falsa, neque illic
<augur. chrys. 3.480> Omnia praecipue credas tibi vera referri,
<augur. chrys. 3.481> Ars ubi secretos duci tentatur in usus;
<augur. chrys. 3.482> Atque ubi, quo pacto sese experientia promat,
<augur. chrys. 3.483> Prodimus addicti perplexae legibus artis.
<augur. chrys. 3.484> Quin ubi naturae vires aperimus, et artem
<augur. chrys. 3.485> Illius asseclam decernimus, atque ubi primum
<augur. chrys. 3.486> Esse hanc, mox quae ea sit, ostendimus; omnia passim
<augur. chrys. 3.487> Vera tibi porro occurrent magis, et magis inde
<augur. chrys. 3.488> Omnia percipies, quae sunt ducenda sub usum,
<augur. chrys. 3.489> Quam illinc, artis ubi nobis modus ipse doceri
<augur. chrys. 3.490> Est visus, nostroque patens fieri documento.
<augur. chrys. 3.491> Nec fuit haec fandi tantum sententia, quantum
<augur. chrys. 3.492> Hic mihi nescio quis furor incidit, unde faventi
<augur. chrys. 3.493> Numine non trito ductarer calle sub alta
<augur. chrys. 3.494> Culmina Pieridum, laetosque invisere colles
<augur. chrys. 3.495> Et fontes haurire sacros, et carpere frondes
<augur. chrys. 3.496> Sperarem, doctae iam praemia frontis honesta,
<augur. chrys. 3.497> Atque adamata mihi, et multos quaesita per annos.
<augur. chrys. 3.498> Haec nam sollicitas inhibent solatia curas;
<augur. chrys. 3.499> Hic amor, haec vacuam tenet oblectatio mentem,
<augur. chrys. 3.500> Gratiaque, atque una haec animum complexa voluptas
<augur. chrys. 3.501> Explet, et hinc totum percurrunt gaudia pectus,
<augur. chrys. 3.502> Gaudia Castalidum dono concessa sororum.
<augur. chrys. 3.503> Ergo hinc digrediens edico, ne quis ab igne
<augur. chrys. 3.504> Amoveat, quod rexit, opus; ne forte remittat
<augur. chrys. 3.505> Conceptum durante diu virtute calorem.
<augur. chrys. 3.506> Sed contra intendat potius, quo perferat ipsum
<augur. chrys. 3.507> Tacta manus tamen artificis, nequando moventem
<augur. chrys. 3.508> Vim sese excedat calor, at tam iugis et aequus
<augur. chrys. 3.509> Perduret, quam laeta illum natura sequatur.
<augur. chrys. 3.510> Ergo, quin pergas, tunc te mora nulla retardet,
<augur. chrys. 3.511> Desieris cum iam ulterius proferre nitorem
<augur. chrys. 3.512> Sperati et demum iam tum candoris adepti:
<augur. chrys. 3.513> Sed tamen ut properes obstet patientia semper
<augur. chrys. 3.514> Fida comes, quae te pariter ne longa moretur
<augur. chrys. 3.515> Ipsa dies, faciat. Neque enim tibi tempore parta
<augur. chrys. 3.516> Tanta brevi speres; quae si conquirere possis,
<augur. chrys. 3.517> Nulla aeque quaerenda alia, aut optanda relinquas.
<augur. chrys. 3.518> Hic itaque ulterius postquam processerit ignis,
<augur. chrys. 3.519> Non unus color, aut facies spectanda, sed ante,
<augur. chrys. 3.520> Quam tibi purpureus se proferat ipse videndum,
<augur. chrys. 3.521> Paulatim croceo perfusus candor amictu,
<augur. chrys. 3.522> Et varie immutans, totum durabit in annum,
<augur. chrys. 3.523> Cum ruber ostendi mox coeperit, atque sub altam
<augur. chrys. 3.524> Perspicuus florere cutim, violaeque rubenti
<augur. chrys. 3.525> Assimilis, iuxtaque nitens Tyrio hyacintho.
<augur. chrys. 3.526> Haud tamen hic etiam sistas, sed protinus ultra
<augur. chrys. 3.527> Perge, nec a recta, quae te via ducit, aberres.
<augur. chrys. 3.528> Tum tibi ne in mentem veniat, nec suadeat ullus,
<augur. chrys. 3.529> Ut quicquam immutes ignem, ni forte parumper
<augur. chrys. 3.530> Intendam, quem ferre tamen vel tangere possis,
<augur. chrys. 3.531> Cum libet, illaesus: quae sit tibi meta, modusque,
<augur. chrys. 3.532> Quo nihil hoc toto servandum tempore credas
<augur. chrys. 3.533> Esse magis. Namque hoc naturam imitabere tantum.
<augur. chrys. 3.534> Caetera, si pecces aliquid, vel forte relinquas,
<augur. chrys. 3.535> Corrigere, aut rursus componere, nil prohibet, si
<augur. chrys. 3.536> Recte animadversa haec pridem, et quaesita fuerunt.
<augur. chrys. 3.537> At si desistas, quo vis intermoriatur
<augur. chrys. 3.538> Ignea, continuo quae foetum fomite pascit,
<augur. chrys. 3.539> Nil agis, et subito, cum primum desinet ignis,
<augur. chrys. 3.540> Cuncta ruent, quae nonnulla reparaveris arte
<augur. chrys. 3.541> Amplius, ac frustra tentes fulcire ruinam.
<augur. chrys. 3.542> Verum si contra studeas augere calorem
<augur. chrys. 3.543> Impatiens, pigeat morae te, protinus illud
<augur. chrys. 3.544> Amittes, longo quod dudum tempore quaeras.
<augur. chrys. 3.545> Propterea assistens operi bombycina lychnis
<augur. chrys. 3.546> Nunc ipse imponas filo contorta trilici,
<augur. chrys. 3.547> Nunc oleo demissa leves, eademque retorto
<augur. chrys. 3.548> Profer acu, aut putres contundas forcipe fungos.
<augur. chrys. 3.549> Contemplator item, cum se mutaverit aer,
<augur. chrys. 3.550> Sumpserit et vires iam tempestatibus aequas.
<augur. chrys. 3.551> Si media, ut par est, torrenti aestate calescet,
<augur. chrys. 3.552> Et tuus hic etiam nolens augebitur ignis.
<augur. chrys. 3.553> At si frigescit gelidis aquilonibus aer,
<augur. chrys. 3.554> Et tuus hic etiam nolens sedabitur ignis.
<augur. chrys. 3.555> Tu vero, si frigus erit, mox addere primis
<augur. chrys. 3.556> Fila tribus sapiens accingere, quae tibi speres
<augur. chrys. 3.557> Esse satis; sed si aestatis supereminet aestus,
<augur. chrys. 3.558> Occuras, demasque celer quae adiunxeris ante,
<augur. chrys. 3.559> Aut latera exemplo attenua nimis ampla camini,
<augur. chrys. 3.560> Et graciles illi spondas aptare labora.
<augur. chrys. 3.561> Aut contra, tenuis paries ubi forte maligna
<augur. chrys. 3.562> Ex sese admittet vel rimis frigora, limo
<augur. chrys. 3.563> Tum latera haec eadem crasso duc omnia circum,
<augur. chrys. 3.564> Quaque potes iussum conserves arte teporem.
<augur. chrys. 3.565> Nec pudeat cribro cineres agitare, neque ipsos
<augur. chrys. 3.566> Ampullam circum tenues aptare tepentem
<augur. chrys. 3.567> Interea, quando videas inolescere foetum
<augur. chrys. 3.568> Scilicet, et densum magis affectare ruborem:
<augur. chrys. 3.569> Tertia quo tandem veniat feliciter aestas,
<augur. chrys. 3.570> Quae tibi praeteritos demat perfecta labores.
<augur. chrys. 3.571> Nam simulac plenum color effert purpureus se,
<augur. chrys. 3.572> Cunctandum nihil est, quin pulvis vase beatus
<augur. chrys. 3.573> Dematur, variosque tibi servetur in usus:
<augur. chrys. 3.574> Caetera sive velis auro mutare metalla,
<augur. chrys. 3.575> Seu libet affectis etiam mortalibus esse
<augur. chrys. 3.576> Auxilio, et tristes illis depellere morbos.
<augur. chrys. 3.577> Haud tamen exacte quisquam sic computet annos,
<augur. chrys. 3.578> Ut nil diminuat numero huic, nil insuper addat.
<augur. chrys. 3.579> Nam seu materies habilis quandoque reperta
<augur. chrys. 3.580> Acceleret cursus, eadem non apta retardet;
<augur. chrys. 3.581> Seu calor intensus paulo minus aut magis aequam
<augur. chrys. 3.582> Mensuram exuperet, variet tempusve, locusve:
<augur. chrys. 3.583> Hinc tibi, si spectes, ratioque et causa patebit,
<augur. chrys. 3.584> In longum tanti spatium quae duxerat ortus,
<augur. chrys. 3.585> Fecerit aut brevius; neque enim quem septimus edit
<augur. chrys. 3.586> Mensis, eri fallax hominum partus, nec et hunc, quem
<augur. chrys. 3.587> Protulit undecimus, non verum dicere possis,
<augur. chrys. 3.588> Quamquam haec in superos soleant et in astra referri.
<augur. chrys. 3.589> Sunt qui deinde tamen non parvis ignibus illum
<augur. chrys. 3.590> Noctes atque dies septem in fornace perustum
<augur. chrys. 3.591> Detineant, donec magis hic densetur, ut aiunt.
<augur. chrys. 3.592> Quod tamen haud omni sapiens ex parte probarit:
<augur. chrys. 3.593> Nam facere haud, quicquam simile huic natura videtur;
<augur. chrys. 3.594> Coeperit at siquem, servat mox una tenorem
<augur. chrys. 3.595> Semper, et incoepto quae sint diversa refutat.
<augur. chrys. 3.596> Haec tibi quo totum peragant, quem circumagis orbem
<augur. chrys. 3.597> Rectius, integri, moneo, ne spreveris anni
<augur. chrys. 3.598> Observare tuis in rebus tempora passim.
<augur. chrys. 3.599> Ac si me quicquam studeas audire, sub ipsum
<augur. chrys. 3.600> Ver adeo incipies, quo totus parturit orbis,
<augur. chrys. 3.601> Et quo se cunctis aperit natura creandis,
<augur. chrys. 3.602> Cuius ad arcanum componas cuncta tenorem
<augur. chrys. 3.603> Me duce; quod monui semper, ne calle relicto
<augur. chrys. 3.604> Illius, a recta quoquam discedere tentes.
<augur. chrys. 3.605> Vere igitur tum vitra tibi conflare iubeto,
<augur. chrys. 3.606> Vere etiam formare luto atque aptare caminos,
<augur. chrys. 3.607> Cum desaevit hiems, ac dum non impedit aestas,
<augur. chrys. 3.608> Ut quamvis validos pertractes cominus ignes.
<augur. chrys. 3.609> Forsitan hic numeros quaeras, et pondera rerum,
<augur. chrys. 3.610> Quas tibi constituas, opus id quam perficis, ante.
<augur. chrys. 3.611> Verum si reputes, tria sunt primordia tantum;
<augur. chrys. 3.612> Dehinc duo, dehinc etiam, recte si videris, unum
<augur. chrys. 3.613> Tantum erit, et solo triplex constabit in auro.
<augur. chrys. 3.614> Quin ipsa haec uno comprehendas pondere cuncta:
<augur. chrys. 3.615> Nam nihilo distant inter se iuncta, suumque
<augur. chrys. 3.616> Quodque sibi alterno permutat pondere pondus.
<augur. chrys. 3.617> Quae tamen exacte prorsus sic omnia tractes,
<augur. chrys. 3.618> Ut neque tam tenui numero subducere curent,
<augur. chrys. 3.619> Ac neque tam modica perpendere lance minutim
<augur. chrys. 3.620> Hi, quibus argento mire secernitum aurum,
<augur. chrys. 3.621> Instrumenta quibus maneant, quae templa vocantur.
<augur. chrys. 3.622> Nam templi faciem praestant circumdata vitro,
<augur. chrys. 3.623> Et pedis unius modulo constructa decenti,
<augur. chrys. 3.624> Quo nusquam tenui penetret vi spiritus, atque
<augur. chrys. 3.625> Hic erecta bilanx praeceps immotaque perstet.
<augur. chrys. 3.626> Atque ideo argenti massae, quae continet aurum
<augur. chrys. 3.627> Infusum, drachmama capiunt, quam rursus acuto
<augur. chrys. 3.628> Incidunt ferro, mediamque illius in acris
<augur. chrys. 3.629> Diffundunt latices partem; mox illa virentis
<augur. chrys. 3.630> Particulas auri linquit resoluta per undas.
<augur. chrys. 3.631> Hae propriae nigrae ad fundum gravitate feruntur,
<augur. chrys. 3.632> Quas illi excipiunt, et parva lance receptas,
<augur. chrys. 3.633> Exiguo quocunque leves sint pondere, pendunt.
<augur. chrys. 3.634> Subductisque ipsis, dum quod sub parte repertum est
<augur. chrys. 3.635> Tunc aurum, artificis miro solertia ductu
<augur. chrys. 3.636> Computat, in toto reperit quae summa resultet.
<augur. chrys. 3.637> At quamquam numeris, opus est, utare minutis
<augur. chrys. 3.638> Usqueadeo, vel ponderibus, satis attamen una
<augur. chrys. 3.639> Tantum electa tibi fuerit tribus uncia primis
<augur. chrys. 3.640> Ex illis, quam tu, ut docui, sic rite gubernes;
<augur. chrys. 3.641> Aut si forte duas sumis, nil amplius addas.
<augur. chrys. 3.642> Nam te, quod superest, etiam nonnulla docebo,
<augur. chrys. 3.643> Quae tibi cum fuerint alta sub mente reposta,
<augur. chrys. 3.644> Noris, cur modica contentus parte labores.
<augur. chrys. 3.645> Hic ego non fictis, quae sunt tractanda, figuris
<augur. chrys. 3.646> Eloquar, et longis obducta ambagibus edam,
<augur. chrys. 3.647> Quae quondam artifices ipsi caelasse fatentur
<augur. chrys. 3.648> Consulto, tanquam veteris mandata Sybillae.
<augur. chrys. 3.649> Extremo huic igitur prudens ne cede labori:
<augur. chrys. 3.650> Nam brevis atque artis minimae est, sed divitis usus.
<augur. chrys. 3.651> Ergo vel in primis fulvo confunde metallo
<augur. chrys. 3.652> Confecti paulum medicaminis, idque beati
<augur. chrys. 3.653> Pulveris actutum prae se vim ferre videbis.
<augur. chrys. 3.654> Vel gravidum puro semen cum rursus ab auro
<augur. chrys. 3.655> Haud facili et multa extrusum collegeris arte
<augur. chrys. 3.656> (Qui modus ex illis, quae pridem exegimus, extat
<augur. chrys. 3.657> Expressus satis, et fari non omnia par est),
<augur. chrys. 3.658> Huic tu purpurei partem mox pulveris aequam
<augur. chrys. 3.659> Immisce, atque illis lentum succende calorem,
<augur. chrys. 3.660> Ac geminos illas etiam simul excoque menses,
<augur. chrys. 3.661> Quo seriem spatio cunctam prodire colorum
<augur. chrys. 3.662> Pervideas, qualem ternos miratus in annos
<augur. chrys. 3.663> Videris, atque brevi sumas, quae maxima longo
<augur. chrys. 3.664> Tempore iam tota quaesistis sedulus arte.
<augur. chrys. 3.665> Idque iterum atque iterum facias; quotiesque peractum
<augur. chrys. 3.666> Id fuerit, toties vires illius, et ipsum
<augur. chrys. 3.667> Pulvureum exauctes cumulum; namque ocyus ipse
<augur. chrys. 3.668> Crescit, et hinc aliam sumit, retinetque priorem
<augur. chrys. 3.669> Virtutem crescentem etiam. Nec credere vanum est,
<augur. chrys. 3.670> Illam adeo interdum priscis auctoribus auctam,
<augur. chrys. 3.671> Ipsius ut tenui proiecta parte parte per undas
<augur. chrys. 3.672> Aequoris, argentum si vivum foret aequor,
<augur. chrys. 3.673> Omne vel immensum verti mare possit in aurum,
<augur. chrys. 3.674> Neptunusque supra divos ditissimus omnes
<augur. chrys. 3.675> Tum fieri, et strato lusum Nereides auro
<augur. chrys. 3.676> Ire super, puro siccantes sole capillos
<augur. chrys. 3.677> Caerulae, quo non alius color aptius auro
<augur. chrys. 3.678> Haeret, et aethereo cui plene convenit aurum.
<augur. chrys. 3.679> Haec super aurifera non invidus arte canebam,
<augur. chrys. 3.680> Dum ferus Ausoniae populos agit undique motus,
<augur. chrys. 3.681> Atque rapit resides et longa pace quietos
<augur. chrys. 3.682> Arma per, innumerasque immani vulnere caedes,
<augur. chrys. 3.683> Horrendum in facinus: quo mixtum ignobile vulgus
<augur. chrys. 3.684> Principibus, rerum quibus est permissa potestas,
<augur. chrys. 3.685> Praecipitat, stupidisque necem mortalibus atram
<augur. chrys. 3.686> Ingerit, atque ipsa graviores morte labores.
<augur. chrys. 3.687> Illo Augurellum me tempore tutus habebat
<augur. chrys. 3.688> Adriaco baccante sinus per cuncta furore
<augur. chrys. 3.689> Barbarico, magnae vel cum primoribus urbis
<augur. chrys. 3.690> Versantem, aut studiis Musarum multa vacantem.
<augur. chrys. 3.691> Carmina qui fidibus iampridem aptare canoris,
<augur. chrys. 3.692> Tum doctos salibus sermones spargere puris
<augur. chrys. 3.693> Tentavi, et demum iam rectos ausus iambos
<augur. chrys. 3.694> Edere, nunc lusi somno velut excitus arcto,
<augur. chrys. 3.695> Quae data porta inter geminas, quae somnia servant.
<augur. chrys. 3.696> Cornea nec nobis patuit, nec prorsus eburna
<augur. chrys. 3.697> Emissus cecini falsis insomnia verbis.