<prud. ham. 1.1> Fratres ephebi fossor et pastor duo, 
<prud. ham. 1.2> quos feminarum prima primos procreat, 
<prud. ham. 1.3> sistunt ad aram de laborum fructibus 
<prud. ham. 1.4> Deo sacranda munerum primordia. 
<prud. ham. 1.5> hic terrulentis, ille vivis fungitur; 
<prud. ham. 1.6> certante voto discrepantes inmolant, 
<prud. ham. 1.7> fetum bidentis alter, ast alter scrobis. 
<prud. ham. 1.8> Deus minoris conprobavit hostiam, 
<prud. ham. 1.9> reiecit illam quam paravit grandior. 
<prud. ham. 1.10> vox ecce summo missa persultat throno: 
<prud. ham. 1.11> ‘Cain, quiesce; namque si recte offeras, 
<prud. ham. 1.12> oblata nec tu lege recta dividas, 
<prud. ham. 1.13> perversa nigram vota culpam traxerint.’ 
<prud. ham. 1.14> armat deinde parricidalem manum 
<prud. ham. 1.15> frater, probatae sanctitatis aemulus; 
<prud. ham. 1.16> germana curvo colla frangit sarculo, 
<prud. ham. 1.17> mundum recentem caede tinguit inpia, 
<prud. ham. 1.18> sero expiandum, iam senescentem, sacro 
<prud. ham. 1.19> cruore Christi, quo peremptor concidit. 
<prud. ham. 1.20> mors prima coepit innocentis vulnere, 
<prud. ham. 1.21> cessit deinde vulnerato innoxio. 
<prud. ham. 1.22> per crimen orta dissoluta est crimine, 
<prud. ham. 1.23> Abel quod ante perculit, Christum dehinc; 
<prud. ham. 1.24> finita et ipsa est finis exsortem petens.  
<prud. ham. 1.25> ergo ex futuris prisca coepit fabula 
<prud. ham. 1.26> factoque primo res notata est ultima, 
<prud. ham. 1.27> ut ille mortis inchoator rusticus 
<prud. ham. 1.28> insulsa terrae deferens libamina 
<prud. ham. 1.29> Deumque rerum mortuarum deputans 
<prud. ham. 1.30> rastris redacta digna sacris crederet, 
<prud. ham. 1.31> viventis atrox aemulator hostiae. 
<prud. ham. 1.32> agnosco nempe quem figura haec denotet, 
<prud. ham. 1.33> quis fratricida, quis peremptor invidus 
<prud. ham. 1.34> prave sacrorum disciplinam dividat, 
<prud. ham. 1.35> mactare dum se vota censet rectius. 
<prud. ham. 1.36> Marcion, arvi forma corruptissimi, 
<prud. ham. 1.37> docet duitas discrepare a Spiritu, 
<prud. ham. 1.38> contaminatae dona carnis offerens 
<prud. ham. 1.39> et segregatim numen aeternum colens. 
<prud. ham. 1.40> qui si quiescat nec monentem neglegat, 
<prud. ham. 1.41> pacem quieta  diligat germanitas, 
<prud. ham. 1.42> unum atque vivum fassa vivorum Deum. 
<prud. ham. 1.43> hic se caduco dedicans mysterio 
<prud. ham. 1.44> summam profanus dividit substantiam; 
<prud. ham. 1.45> malum bonumque ceu duorum separatis 
<prud. ham. 1.46> regnum Deorum sceptra committit duo, 
<prud. ham. 1.47> Deum esse credens quem fatetur pessimum. 
<prud. ham. 1.48> Cain cruentus, unitatis invidus, 
<prud. ham. 1.49> mundi colonus, immolator squalidus, 
<prud. ham. 1.50> cuius litamen sordet et terram sapit, 
<prud. ham. 1.51> terram caduci corporis, venam putrem,  
<prud. ham. 1.52> umore denso conglobatam et pulvere, 
<prud. ham. 1.53> natura cuius fraude floret fertili 
<prud. ham. 1.54> fecunda fundens noxiorum crimina, 
<prud. ham. 1.55> animaeque vitam labe carnis enecat. 
<prud. ham. 1.56> caro in sororem tela mentem dirigit, 
<prud. ham. 1.57> mens in cerebro ventilatur ebrio, 
<prud. ham. 1.58> ex quo furores suculentos conligit 
<prud. ham. 1.59> madens veneno corporis lymphatico. 
<prud. ham. 1.60> Deum perennem findit in duos Deos, 
<prud. ham. 1.61> audet secare numen insecabile. 
<prud. ham. 1.62> cadit perempta denegans unum Deum, 
<prud. ham. 1.63> Cain triumphat morte fratris halitus. 


<prud. ham. 2.1> Quo te praecipitat rabies tua, perfide Cain, 
<prud. ham. 2.2> divisor blaspheme Dei? tibi conditor unus 
<prud. ham. 2.3> non liquet, et bifidae caligant nubila lucis? 
<prud. ham. 2.4> insincera acies duo per divortia semper 
<prud. ham. 2.5> spargitur, in geminis visum frustrata figuris. 
<prud. ham. 2.6> terrarum tibi forma duplex obludit, ut excors 
<prud. ham. 2.7> dividuum regnare Deum super aethera credas. 
<prud. ham. 2.8> bina boni atque mali glomerat discrimina sordens 
<prud. ham. 2.9> hic mundus, Domino sed caelum obtemperat uni. 
<prud. ham. 2.10> non idcirco duos retinent caelestia reges 
<prud. ham. 2.11> quod duo sunt opera humanas agitantia curas. 
<prud. ham. 2.12> exterior terrenus homo est, qui talia cernens 
<prud. ham. 2.13> conicit esse duo variarum numina rerum. 
<prud. ham. 2.14> dum putat esse Deum qui prava effinxerit olim, 
<prud. ham. 2.15> et qui recta itidem condens induxerit, ambos 
<prud. ham. 2.16> autumat esse Deos natura dispare summos. 
<prud. ham. 2.17> quae tandem natura potest consistere duplex 
<prud. ham. 2.18> aut regnare diu, quam fons divisus ab arce  
<prud. ham. 2.19> separat, alternaque apicum dicione recidit? 
<prud. ham. 2.20> aut unus Deus est, rerum cui summa potestas, 
<prud. ham. 2.21> aut quae iam duo sunt minuuntur dispare summa, 
<prud. ham. 2.22> porro nihil summum nisi plenis viribus unum, 
<prud. ham. 2.23> distantes quoniam, proprium dum quisque revulso 
<prud. ham. 2.24> vindicat imperio, nec summa nec omnia possunt, 
<prud. ham. 2.25> ius varium non est plenum, quia non habet alter 
<prud. ham. 2.26> quidquid dispar habet; cumulum discretio carpit, 
<prud. ham. 2.27> nos plenum sine parte Deum testamur et unum, 
<prud. ham. 2.28> in quo Christus inest, idem quoque plenus et unus, 
<prud. ham. 2.29> qui viget ac viguit super omnia quique vigebit 
<prud. ham. 2.30> participem nullum collato foedere passus. 
<prud. ham. 2.31> summa potestatum Pater est,  dominatio rerum, 
<prud. ham. 2.32> virtutum sublime caput, fons unicus orbis, 
<prud. ham. 2.33> naturalis apex, generisque et originis auctor; 
<prud. ham. 2.34> ex quo cuncta fluunt, et lux et tempora et anni 
<prud. ham. 2.35> et numerus, qui post aliquid dedit esse secundum; 
<prud. ham. 2.36> unus enim princeps numeri est, nec dinumerari 
<prud. ham. 2.37> tantum unus potis est. sic, cum Pater ac Deus alter 
<prud. ham. 2.38> non sit, item Christus non sit genitore secundus, 
<prud. ham. 2.39> anterior numero est, cui Filius unicus uni est. 
<prud. ham. 2.40> ille Deus, meritoque Deus, quia primus et unus, 
<prud. ham. 2.41> in virtute sua primus, tum primus in illo 
<prud. ham. 2.42> quem genuit, quid enim differt generatio simplex? 
<prud. ham. 2.43> unum semper erit gignens atque unus ab uno 
<prud. ham. 2.44> ante chaos genitus numeroque et tempore liber, 
<prud. ham. 2.45> quis dixisse duos rem maiestate sub una  
<prud. ham. 2.46> regnantem propriamque sibi retroque perennem 
<prud. ham. 2.47> ausit, et unius naturae excindere vires? 
<prud. ham. 2.48> numquid adoptivum genitor sibi sumpsit, ut alter 
<prud. ham. 2.49> externi generis numerum praestare duorum 
<prud. ham. 2.50> debeat et geminum distans inducere numen? 
<prud. ham. 2.51> forma Patris veri verus stat Filius ac se 
<prud. ham. 2.52> unum rite probat dum formam servat eandem, 
<prud. ham. 2.53> non amor adscitus sociat nec iungit utrumque 
<prud. ham. 2.54> coniurata fides, pietas sed certa genusque 
<prud. ham. 2.55> unum, quod Deus est, summam revocatur ad unam. 
<prud. ham. 2.56> haec tibi, Marcion, via displicet, hanc tua damnat 
<prud. ham. 2.57> secta fidem dominis caelum partita duobus, 
<prud. ham. 2.58> quae te confundunt nebulae? quis somnus 
<prud. ham. 2.59> inerti incubat ingenio, cui per phantasmata duplex 
<prud. ham. 2.60> occurrit species bivio dispersa superne 
<prud. ham. 2.61> si vim mentis hebes stupor obsidet, aspice saltem 
<prud. ham. 2.62> obvia terrenis oculis elementa, quibus se 
<prud. ham. 2.63> res occulta Dei dignata est prodere signis, 
<prud. ham. 2.64> hanc heresin praesaga Patris praeviderat olim 
<prud. ham. 2.65> maiestas: fore qui rectorem lucis et orbis 
<prud. ham. 2.66> scinderet in partes geminatum segrege regno, 
<prud. ham. 2.67> idcirco specimen posuit spectabile nostris 
<prud. ham. 2.68> exemplumque oculis, ne quis duo numina credat 
<prud. ham. 2.69> imperitare, vagis mundi per inania formis.  
<prud. ham. 2.70> una per inmensam caeli caveam revolutos 
<prud. ham. 2.71> praebet flamma dies, texit sol unicus annum; 
<prud. ham. 2.72> triplex ille tamen nullo discrimine trina 
<prud. ham. 2.73> subnixus ratione viget, splendet, volat, ardet, 
<prud. ham. 2.74> motu agitur, fervore cremat, tum lumine fulget.  
<prud. ham. 2.75> sunt tria nempe simul, lux et calor et vegetamen, 
<prud. ham. 2.76> una eademque tamen rota sideris indiscretis 
<prud. ham. 2.77> fungitur his, uno servat tot munera ductu 
<prud. ham. 2.78> et tribus una subest mixtim substantia rebus. 
<prud. ham. 2.79> non conferre Deo velut aequiperabile quidquam 
<prud. ham. 2.80> ausim, nec Domino famulum conponere signum; 
<prud. ham. 2.81> ex minimis sed grande suum voluit Pater ipse 
<prud. ham. 2.82> coniectare homines, quibus ardua visere non est. 
<prud. ham. 2.83> parvorum speculo non intellecta notamus, 
<prud. ham. 2.84> et datur occultum per proxima quaerere verum. 
<prud. ham. 2.85> nemo duos soles nisi sub glaucomate vidit 
<prud. ham. 2.86> aut, si fusca polum sntfudit palla serenum, 
<prud. ham. 2.87> oppositus quotiens radiorum spicula nimbus 
<prud. ham. 2.88> igne repercusso mentitos spargit in orbes. 
<prud. ham. 2.89> sunt animis etiam sua nubila, crassus et aer, 
<prud. ham. 2.90> est glaucoma, aciem quod tegmine velet aquoso, 
<prud. ham. 2.91> libera ne tenerum penetret meditatio caelum 
<prud. ham. 2.92> neve Deum rapidis conprendat sensibus unum; 
<prud. ham. 2.93> spargitur in bifidas male sana intentio luces, 
<prud. ham. 2.94> et duplices geminis auctoribus extruit aras. 
<prud. ham. 2.95> si duo sunt, igitur cur non sint multa Deorum 
<prud. ham. 2.96> milia cur numero Deitas contenta gemello est? 
<prud. ham. 2.97> an non in populos dispersa examina Divum 
<prud. ham. 2.98> fundere erat melius mundumque inplere capacem 
<prud. ham. 2.99> semideis passim nullo discrimine monstris, 
<prud. ham. 2.100> quis fera barbaries perituros mactat honores? 
<prud. ham. 2.101> dissona discretum retinent si numina caelum, 
<prud. ham. 2.102> convenit et nebulis et fontibus et reboanti 
<prud. ham. 2.103> oceano et silvis et collibus et speluncis,  
<prud. ham. 2.104> fluminibus, ventis, fornacibus atque metallis 
<prud. ham. 2.105> assignare Deos proprios, sua cuique iura. 
<prud. ham. 2.106> vel, si gentiles sordet venerarier umbras 
<prud. ham. 2.107> et placet esse duos sceptris sodalibus aequos, 
<prud. ham. 2.108> dic, age, quis terras dicionis sorte retentet, 
<prud. ham. 2.109> quis regat aequoreas aeterna lege procellas, 
<prud. ham. 2.110> ede coheredum distinctum ius dominorum. 
<prud. ham. 2.111> ‘unus,’ ais, ‘tristi residet sublimis in arce, 
<prud. ham. 2.112> auctor nequitiae, scelerum Deus, asper, iniquus, 
<prud. ham. 2.113> qui quodcumque malum vitioso fervet in orbe 
<prud. ham. 2.114> sevit, et anguino medicans nova semina suco 
<prud. ham. 2.115> rerum principium mortis de fomite traxit. 
<prud. ham. 2.116> ipse opifex mundi terram, mare, sidera fecit, 
<prud. ham. 2.117> condidit ipse hominem lutulenta et membra coëgit, 
<prud. ham. 2.118> effigians quod morbus edat, quod crimine multo 
<prud. ham. 2.119> sordeat, informi tumulus quod tabe resolvat. 
<prud. ham. 2.120> ast alii pietatis amor placidumque medendi 
<prud. ham. 2.121> ingenium, recreans homines, mortalia servans. 
<prud. ham. 2.122> Testamenta duo fluxerunt principe utroque: 
<prud. ham. 2.123> tradidit iste novum melior, vetus illud acerbus.’ 
<prud. ham. 2.124> haec tua, Marcion, gravis et dialectica vox est, 
<prud. ham. 2.125> immo haec attoniti phrenesis manifesta cerebri. 
<prud. ham. 2.126> novimus esse patrem scelerum, sed novimus ipsum 
<prud. ham. 2.127> haudquaquam tamen esse Deum, quin immo gehennae 
<prud. ham. 2.128> mancipium, Stygio qui sit damnandus Averno, 
<prud. ham. 2.129> Marcionita Deus, tristis, ferus, insidiator, 
<prud. ham. 2.130> vertice sublimis, cinctum cui nubibus atris 
<prud. ham. 2.131> anguiferum caput et fumo stipatur et igni, 
<prud. ham. 2.132> liventes oculos subfundit felle perusto 
<prud. ham. 2.133> invidia inpatiens iustorum gaudia ferre. 
<prud. ham. 2.134> hirsutos iuba densa umeros errantibus hydris  
<prud. ham. 2.135> obtegit et virides adlambunt ora cerastae. 
<prud. ham. 2.136> ipse manu laqueos per lubrica fila reflexos 
<prud. ham. 2.137> in nodum revocat, facilique ligamine tortas 
<prud. ham. 2.138> innectit pedicas nervosque in vincula tendit, 
<prud. ham. 2.139> ars olli captare feras, animalia bruta 
<prud. ham. 2.140> inretire plagis, retinacula denique caecis 
<prud. ham. 2.141> indeprensa locis erranti opponere praedae, 
<prud. ham. 2.142> hic ille est venator atrox, qui caede frequenti 
<prud. ham. 2.143> incautas animas non cessat plectere, Nebroth, 
<prud. ham. 2.144> qui mundum curvis anfractibus et silvosis 
<prud. ham. 2.145> horrentem scopulis versuto circuit astu, 
<prud. ham. 2.146> fraude alios tectisque dolis innectere adortus, 
<prud. ham. 2.147> porro giganteis alios luctando lacertis 
<prud. ham. 2.148> frangere, funereos late exercere triumphos, 
<prud. ham. 2.149> inproba mors, quid non mortalia pectora cogis? 
<prud. ham. 2.150> ipse suam (pudet heu!) contempto principe vitae 
<prud. ham. 2.151> perniciem veneratur homo, colit ipse cruentum 
<prud. ham. 2.152> carnificem gladiique aciem iugulandus adorat, 
<prud. ham. 2.153> in tantum miseris peccati nectare captis 
<prud. ham. 2.154> dulce mori est, tanta in tenebris de peste voluptas! 
<prud. ham. 2.155> qui mala principio genuit Deus esse putatur, 
<prud. ham. 2.156> quique bona infecit vitiis et candida nigris! 
<prud. ham. 2.157> par furor illorum, quos tradit fama dicatis 
<prud. ham. 2.158> consecrasse deas Febrem Scabiemque sacellis. 
<prud. ham. 2.159> inventor vitii non est Deus: angelus illud 
<prud. ham. 2.160> degener infami conceptum mente creavit, 
<prud. ham. 2.161> qui prius augustum radiabat sidus et ingens 
<prud. ham. 2.162> ex nihilo splendor nutrito ardebat honore.  
<prud. ham. 2.163> ex nihilo nam cuncta retro, factumque quod usquam est, 
<prud. ham. 2.164> at non ex nihilo Deus et Sapientia vera 
<prud. ham. 2.165> Spiritus et Sanctus, res semper viva nec umquam 
<prud. ham. 2.166> coepta, sed aerios etiam molita ministros, 
<prud. ham. 2.167> horum de numero quidam pulcherrimus ore, 
<prud. ham. 2.168> maiestate ferox, nimiis dum viribus auctus 
<prud. ham. 2.169> inflatur, dum grande tumens sese altius effert 
<prud. ham. 2.170> ostentatque suos licito iactantius ignes, 
<prud. ham. 2.171> persuasit propriis genitum se viribus ex se 
<prud. ham. 2.172> materiam sumpsisse sibi, qua primitus esse 
<prud. ham. 2.173> inciperet, nascique suum sine principe coeptum, 
<prud. ham. 2.174> hinc schola subtacitam meditatur gignere sectam, 
<prud. ham. 2.175> quae docet e tenebris subitum micuisse tyrannum, 
<prud. ham. 2.176> qui velut aeterna latitans sub nocte retrorsum 
<prud. ham. 2.177> vixerit et tecto semper regnaverit aevo. 
<prud. ham. 2.178> aemulus, ut memorant, opera ad divina repente 
<prud. ham. 2.179> corrumpenda caput caligine protulit atra. 
<prud. ham. 2.180> hoc ratio sed nostra negat, cui non licet unam 
<prud. ham. 2.181> infirmare fidem, sacro quae tradita libro est. 
<prud. ham. 2.182> ‘nil,’ ait, ‘absque Deo factum, sed cuncta per ipsum, 
<prud. ham. 2.183> cuncta, nec est alius quisquam nisi factus ab ipso.’ 
<prud. ham. 2.184> sed factus de stirpe bonus, bonitatis in usum 
<prud. ham. 2.185> proditus et primo generis de fonte serenus, 
<prud. ham. 2.186> deterior mox sponte sua, dum decolor illum 
<prud. ham. 2.187> inficit invidia stimulisque instigat amaris. 
<prud. ham. 2.188> arsit enim scintilla odii de fomite zeli 
<prud. ham. 2.189> et dolor ingenium subitus conflavit iniquum, 
<prud. ham. 2.190> viderat argillam simulacrum et structile flatu  
<prud. ham. 2.191> concaluisse Dei, dominum quoque conditioni  
<prud. ham. 2.192> inpositum, natura soli pelagique polique 
<prud. ham. 2.193> ut famulans homini locupletem fundere partum 
<prud. ham. 2.194> nosset et effusum terreno addicere regi. 
<prud. ham. 2.195> inflavit fermento animi stomachante tumorem 
<prud. ham. 2.196> bestia deque acidis vim traxit acerba medullis; 
<prud. ham. 2.197> bestia sorde carens, cui tunc sapientia longi 
<prud. ham. 2.198> corporis enodem servabat recta iuventam, 
<prud. ham. 2.199> conplicat ecce novos sinuoso pectore nexus, 
<prud. ham. 2.200> involvens nitidam spiris torquentibus alvum. 
<prud. ham. 2.201> simplex lingua prius varia micat arte loquendi, 
<prud. ham. 2.202> et discissa dolis resonat sermone trisulco. 
<prud. ham. 2.203> hinc natale caput vitiorum, principe ab illo 
<prud. ham. 2.204> fluxit origo mali, qui se corrumpere primum, 
<prud. ham. 2.205> mox hominem didicit nullo informante magistro. 
<prud. ham. 2.206> ultimus exitium subverso praeside mundus 
<prud. ham. 2.207> sortitur mundique omnis labefacta supellex, 
<prud. ham. 2.208> non aliter quam cum incautum spoliare viantem 
<prud. ham. 2.209> forte latro adgressus, praedae prius inmemor, ipsum 
<prud. ham. 2.210> ense ferit dominum, pugnae nodumque moramque, 
<prud. ham. 2.211> quo pereunte trahat captivos victor amictus 
<prud. ham. 2.212> iam non obstanti locuples de corpore praedo, 
<prud. ham. 2.213> sic homini subiecta domus, ditissimus orbis 
<prud. ham. 2.214> scilicet in facilem domino peccante ruinam 
<prud. ham. 2.215> lapsus erile malum iam tunc vitiabilis hausit. 
<prud. ham. 2.216> tunc lolium lappasque leves per adultera culta 
<prud. ham. 2.217> ferre malignus ager glaebis male pinguibus ausus 
<prud. ham. 2.218> triticeam vacuis segetem violavit avenis; 
<prud. ham. 2.219> tunc etiam innocuo vitulorum sanguine pasci,  
<prud. ham. 2.220> iamque iugo edomitos rictu laniare iuvencos 
<prud. ham. 2.221> occiso pastore truces didicere leones, 
<prud. ham. 2.222> nec non et querulis balatibus inritatus 
<prud. ham. 2.223> plenas nocte lupus studuit perrumpere caulas, 
<prud. ham. 2.224> omne animal diri callens sollertia furti 
<prud. ham. 2.225> inbuit et tortos acuit fallacia sensus. 
<prud. ham. 2.226> quamvis maceries florentes ambiat hortos, 
<prud. ham. 2.227> saepibus et densis vallentur vitea rura, 
<prud. ham. 2.228> aut populator edet gemmantia germina bruchus, 
<prud. ham. 2.229> aut avibus discerpta feris lacerabitur uva. 
<prud. ham. 2.230> uid loquar herbarum fibras medicante veneno 
<prud. ham. 2.231> tinctas letiferi fudisse pericula suci? 
<prud. ham. 2.232> noxius in teneris sapor aestuat ecce frutectis, 
<prud. ham. 2.233> cum prius innocuas tulerit natura cicutas, 
<prud. ham. 2.234> roscidus et viridem qui vestit flos rhododaphnen 
<prud. ham. 2.235> pabula lascivis dederit sincera capellis. 
<prud. ham. 2.236> ipsa quoque oppositum destructo foedere certo 
<prud. ham. 2.237> transcendunt elementa modum rapiuntque ruuntque 
<prud. ham. 2.238> omnia legirupis quassantia viribus orbem. 
<prud. ham. 2.239> frangunt umbriferos aquilonum proelia lucos, 
<prud. ham. 2.240> et cadit inmodicis silva exstirpata procellis. 
<prud. ham. 2.241> parte alia violentus aquis torrentibus amnis 
<prud. ham. 2.242> transilit obiectas, praescripta repagula, ripas 
<prud. ham. 2.243> et vagus eversis late dominatur in agris. 
<prud. ham. 2.244> nec tamen his tantam rabiem nascentibus ipse 
<prud. ham. 2.245> conditor instituit, sed laxa licentia rerum 
<prud. ham. 2.246> turbavit placidas rupto moderamine leges. 
<prud. ham. 2.247> nec mirum si membra orbis concussa rotantur, 
<prud. ham. 2.248> si vitiis agitata suis mundana laborat  
<prud. ham. 2.249> machina, si terras luis incentiva fatigat: 
<prud. ham. 2.250> exemplum dat vita hominum, quo cetera peccent, 
<prud. ham. 2.251> vita hominum, cui quidquid agit vesania et error 
<prud. ham. 2.252> suppeditant, ut bella fremant, ut fluxa voluptas 
<prud. ham. 2.253> diffluat, inpuro fervescat ut igne libido, 
<prud. ham. 2.254> sorbeat ut cumulos nummorum faucibus amplis 
<prud. ham. 2.255> gurges avaritiae, finis quam nullus habendi 
<prud. ham. 2.256> temperat aggestis addentem vota talentis, 
<prud. ham. 2.257> auri namque fames parto fit maior ab auro. 
<prud. ham. 2.258> inde seges scelerum, radix et sola malorum, 
<prud. ham. 2.259> dum scatebras fluviorum omnes et operta metalla 
<prud. ham. 2.260> eliquat ornatus solvendi leno pudoris, 
<prud. ham. 2.261> dum venas squalentis humi scrutatur inepta 
<prud. ham. 2.262> ambitio scalpens naturae occulta latentis, 
<prud. ham. 2.263> si quibus in foveis radiantes forte lapillos 
<prud. ham. 2.264> rimata inveniat, nec enim contenta decore 
<prud. ham. 2.265> ingenito externam mentitur femina formam 
<prud. ham. 2.266> ac, velut artificis Domini manus inperfectum 
<prud. ham. 2.267> os dederit, quod adhuc res exigat aut hyacinthus 
<prud. ham. 2.268> pingere sutilibus redimitae frontis in arce, 
<prud. ham. 2.269> colla vel ignitis sincera incingere sertis, 
<prud. ham. 2.270> auribus aut gravidis virides suspendere bacas, 
<prud. ham. 2.271> nectitur et nitidis concharum calculus albens 
<prud. ham. 2.272> crinibus aureolisque riget coma texta catenis, 
<prud. ham. 2.273> taedet sacrilegas matrum percurrere curas, 
<prud. ham. 2.274> muneribus dotata Dei quae plasmata fuco 
<prud. ham. 2.275> inficiunt, ut pigmentis cutis inlita perdat 
<prud. ham. 2.276> quod fuerat, falso non agnoscenda colore, 
<prud. ham. 2.277> haec sexus male fortis agit, cui pectore in arto 
<prud. ham. 2.278> mens fragilis facili vitiorum fluctuat aestu.  
<prud. ham. 2.279> quid quod et ipse caput muliebris corporis et rex, 
<prud. ham. 2.280> qui regit invalidam propria de carne resectam 
<prud. ham. 2.281> particulam, qui vas tenerum dicione gubernat, 
<prud. ham. 2.282> solvitur in luxum? cernas mollescere cultu 
<prud. ham. 2.283> heroas vetulos, opifex quibus aspera membra 
<prud. ham. 2.284> finxerat et rigidos duraverat ossibus artus, 
<prud. ham. 2.285> sed pudet esse viros, quaerunt vanissima quaeque 
<prud. ham. 2.286> quis niteant,genuina leves ut robora solvant, 
<prud. ham. 2.287> vellere non ovium, sed Eoo ex orbe petitis 
<prud. ham. 2.288> ramorum spoliis fluitantes sumere amictus 
<prud. ham. 2.289> gaudent et durum scutulis perfundere corpus. 
<prud. ham. 2.290> additur ars, ut fila herbis saturata recoctis 
<prud. ham. 2.291> inludant varias distincto stamine formas, 
<prud. ham. 2.292> ut quaeque est lanugo ferae mollissima tactu, 
<prud. ham. 2.293> pectitur. hunc videas lascivas praepete cursu 
<prud. ham. 2.294> venantem tunicas, avium quoque versicolorum 
<prud. ham. 2.295> indumenta novis texentem plumea telis, 
<prud. ham. 2.296> illum pigmentis redolentibus et peregrino 
<prud. ham. 2.297> pulvere femineas spargentem turpiter auras, 
<prud. ham. 2.298> omnia luxus habet nostrae vegetamina vitae, 
<prud. ham. 2.299> sensibus in quinque statuens quae condidit auctor, 
<prud. ham. 2.300> auribus atque oculis, tum naribus atque palato 
<prud. ham. 2.301> quaeritur infectus vitiosis artibus usus; 
<prud. ham. 2.302> ipse etiam toto pollet qui corpore tactus 
<prud. ham. 2.303> palpamen tenerum blandis ex fotibus ambit, 
<prud. ham. 2.304> pro dolor! ingenuas naturae occumbere leges, 
<prud. ham. 2.305> captivasque trahi regnante libidine dotes!  
<prud. ham. 2.306> perversum ius omne viget, dum quidquid habendum 
<prud. ham. 2.307> omnipotens dederat studia in contraria vertunt, 
<prud. ham. 2.308> idcircone, rogo, speculatrix pupula molli 
<prud. ham. 2.309> subdita palpebrae est, ut turpia semivirorum 
<prud. ham. 2.310> membra theatrali spectet vertigine ferri, 
<prud. ham. 2.311> incestans miseros foedo oblectamine visus? 
<prud. ham. 2.312> aut ideo spirant mediaque ex arce cerebri 
<prud. ham. 2.313> demittunt geminas sociata foramina nares, 
<prud. ham. 2.314> ut bibat inlecebras male conciliata voluptas 
<prud. ham. 2.315> quas pigmentato meretrix iacit inproba crine? 
<prud. ham. 2.316> num propter lyricae modulamina vana puellae 
<prud. ham. 2.317> nervorumque sonos et convivale calentis 
<prud. ham. 2.318> carmen nequitiae patulas Deus addidit aures 
<prud. ham. 2.319> perque cavernosos iussit penetrare meatus 
<prud. ham. 2.320> vocis iter? numquid madido sapor inditus ori 
<prud. ham. 2.321> vivit ob hanc causam, medicata ut fercula pigram 
<prud. ham. 2.322> ingluviem vegetamque gulam ganeonis inescent, 
<prud. ham. 2.323> per varios gustus instructa ut prandia ducat 
<prud. ham. 2.324> in noctem lassetque gravem sua crapula ventrem? 
<prud. ham. 2.325> quid durum, quid molle foret, quid lene, quid horrens, 
<prud. ham. 2.326> quid calidum gelidumve, Deus cognoscere nosmet 
<prud. ham. 2.327> ad tactum voluit palpandi interprete sensu, 
<prud. ham. 2.328> at nos delicias plumarum et linea texta 
<prud. ham. 2.329> sternimus atque cutem fulcro adtenuante polimus. 
<prud. ham. 2.330> felix qui indultis potuit mediocriter uti 
<prud. ham. 2.331> muneribus parcumque modum servare fruendi, 
<prud. ham. 2.332> quem locuples mundi species et amoena venustas 
<prud. ham. 2.333> et nitidis fallens circumflua copia rebus 
<prud. ham. 2.334> non capit, ut puerum, nec inepto addicit amori, 
<prud. ham. 2.335> qui sub adumbrata dulcedine triste venenum 
<prud. ham. 2.336> deprendit latitare boni mendacis operto, 
<prud. ham. 2.337> sed fuit id quondam nobis sanctumque bonumque  
<prud. ham. 2.338> principio rerum, Christus cum conderet orbem, 
<prud. ham. 2.339> vidit enim Deus esse bonum velut ipse Moyses 
<prud. ham. 2.340> historicus mundi nascentis testificatus 
<prud. ham. 2.341> ‘vidit,’ ait, ‘Deus esse bonum quodcumque creavit.’ 
<prud. ham. 2.342> hoc sequar, hoc stabili conceptum mente tenebo, 
<prud. ham. 2.343> inspirante Deo quod sanctus vaticinator 
<prud. ham. 2.344> prodidit antiquae recolens primordia lucis, 
<prud. ham. 2.345> esse bonum quidquid Deus et Sapientia fecit. 
<prud. ham. 2.346> conditor ergo boni Pater est et cum Patre Christus, 
<prud. ham. 2.347> nam Deus, atque Deus Pater est et Filius unum; 
<prud. ham. 2.348> quippe unum natura facit, quae constat utrique 
<prud. ham. 2.349> una voluntatis, iuris, virtutis, amoris, 
<prud. ham. 2.350> non tamen idcirco duo numina nec duo rerum 
<prud. ham. 2.351> artifices, quoniam generis dissensio nulla est, 
<prud. ham. 2.352> atque ideo nulla est operis distantia, nulla 
<prud. ham. 2.353> ingenii, peperit bona omnia conditor unus. 
<prud. ham. 2.354> nil luteum de fonte fluit nec turbidus umor 
<prud. ham. 2.355> nascitur aut primae violatur origine venae, 
<prud. ham. 2.356> sed dum liventes liquor incorruptus harenas 
<prud. ham. 2.357> praelambit, putrefacta inter contagia sordet. 
<prud. ham. 2.358> numquid equus, ferrum, taurus, leo, funis, olivum 
<prud. ham. 2.359> in se vim sceleris, cum formarentur, habebant? 
<prud. ham. 2.360> quod iugulatur homo, non ferrum causa furoris 
<prud. ham. 2.361> sed manus est; nec equum vesania fervida circi 
<prud. ham. 2.362> auctorem levitatis habet rabidive fragoris: 
<prud. ham. 2.363> mens vulgi rationis inops, non cursus equorum 
<prud. ham. 2.364> perfurit: infami studio perit utile donum, 
<prud. ham. 2.365> sic Lacedaemonias oleo maduisse palaestras 
<prud. ham. 2.366> novimus et placidum servire ad crimina sucum, 
<prud. ham. 2.367> inde per aerium pendens audacia funem  
<prud. ham. 2.368> ardua securis scandit proscaenia plantis, 
<prud. ham. 2.369> inde feras volucri temeraria corpora saltu 
<prud. ham. 2.370> transibunt mortisque inter discrimina ludunt. 
<prud. ham. 2.371> sanguinis humani spectacula publicus edit 
<prud. ham. 2.372> consensus legesque iubent venale parari 
<prud. ham. 2.373> supplicium, quo membra hominum discerpta cruentis 
<prud. ham. 2.374> morsibus oblectent hilarem de funere plebem, 
<prud. ham. 2.375> mille alia stolidi bacchantia gaudia mundi 
<prud. ham. 2.376> percensere piget, quae veri oblita Tonantis 
<prud. ham. 2.377> humanum miseris volvunt erroribus aevum, 
<prud. ham. 2.378> nemo animum summi memorem genitoris in altum 
<prud. ham. 2.379> excitat, ad caelum mittit suspiria nemo, 
<prud. ham. 2.380> nec recolens apicem solii natalis ad ipsum 
<prud. ham. 2.381> respicit auctorem, nec spem super aera librat, 
<prud. ham. 2.382> sed mentem gravidis contentam stertere curis 
<prud. ham. 2.383> indigno subdit domino perituraque pronus 
<prud. ham. 2.384> diligit et curvo quaerit terrestria sensu. 
<prud. ham. 2.385> hoc pulchrum quod terra parit, quod gloria confert 
<prud. ham. 2.386> lubrica, commendat quod perniciosa voluptas, 
<prud. ham. 2.387> quod velut excitus difflato pulvere ventus 
<prud. ham. 2.388> praeterit, exemplo tenuis quod transvolat umbrae, 
<prud. ham. 2.389> his aegras animas morborum pestibus urget 
<prud. ham. 2.390> praedo potens, tacitis quem viribus interfusum 
<prud. ham. 2.391> corda bibunt hominum; serit ille medullitus omnes 
<prud. ham. 2.392> nequitias spargitque suos per membra ministros, 
<prud. ham. 2.393> namque illic numerosa cohors sub principe tali  
<prud. ham. 2.394> militat horrendisque animas circumsidet armis, 
<prud. ham. 2.395> Ira, Superstitio, Maeror, Discordia, Luctus,  
<prud. ham. 2.396> Sanguinis atra Sitis, vini Sitis et Sitis Auri, 
<prud. ham. 2.397> Livor, Adulterium, Dolus, Obtrectatio, Furtum, 
<prud. ham. 2.398> informes horrent facies habituque minaces. 
<prud. ham. 2.399> Ambitio ventosa tumet, Doctrina superbit, 
<prud. ham. 2.400> personat Eloquium, nodos Fraus abdita nectit. 
<prud. ham. 2.401> inde canina foro latrat Facundia toto, 
<prud. ham. 2.402> hinc gerit Herculeam vilis Sapientia clavam, 
<prud. ham. 2.403> ostentatque suos vicatim gymnosophistas, 
<prud. ham. 2.404> inccrat lapides fumosos Idololatrix 
<prud. ham. 2.405> Religio et surdis pallens advolvitur aris. 
<prud. ham. 2.406> heu quantis mortale genus premit inprobus hostis 
<prud. ham. 2.407> armigeris, quanto ferrata satellite ductor 
<prud. ham. 2.408> bella gerit, quanta victos dicione triumphat! 
<prud. ham. 2.409> surgit in auxilium Chananeus atque agmina denset 
<prud. ham. 2.410> casside terribilis, saetarum pondera mento 
<prud. ham. 2.411> concutiens dextramque gravi cum cuspide quassans. 
<prud. ham. 2.412> ast alia de parte furens exercitus ardet 
<prud. ham. 2.413> regis Amorraei, tum milia Gergeseorum 
<prud. ham. 2.414> effundunt aciem toto volitantia campo; 
<prud. ham. 2.415> eminus hi feriunt, confligunt comminus illi. 
<prud. ham. 2.416> ecce Zebusiacae fervent ad proelia turmae, 
<prud. ham. 2.417> aurea tela quibus de sanguine tincta draconis 
<prud. ham. 2.418> mortifero splendore micant radiantque 
<prud. ham. 2.419> necantque. nec non terrificas pilis armare catervas  
<prud. ham. 2.420> te, Cittaee, iuvat; sed gens Pherezaea sagittis 
<prud. ham. 2.421> insultat virtute pari, sed dispare ferro, 
<prud. ham. 2.422> postremum cuneum rex promovet Euvaeorum 
<prud. ham. 2.423> squamosum thoraca gerens de pelle colubri, 
<prud. ham. 2.424> his subnixa viris scelerum perversa potestas 
<prud. ham. 2.425> edomat invalidas mentes, quae simplicitate 
<prud. ham. 2.426> indociles bellique rudes sub foedere falso 
<prud. ham. 2.427> tristis amicitiae primum socia agmina credunt, 
<prud. ham. 2.428> Mammoneamque fidem pacis sub amore sequuntur. 
<prud. ham. 2.429> mox faciles ad vincla rapi iuga dura volentes 
<prud. ham. 2.430> addictis subeunt cervicibus, et nebulonum 
<prud. ham. 2.431> spirituum iussis servire ferocibus optant. 
<prud. ham. 2.432> ille,supervacuis augens patrimonia fundis 
<prud. ham. 2.433> finitimisque inhians contempto limite agellis, 
<prud. ham. 2.434> ducitur innexus manicis et mille catenis 
<prud. ham. 2.435> ante triumphales currus post terga revinctus, 
<prud. ham. 2.436> nec se barbaricis addictum sentit habenis. 
<prud. ham. 2.437> hic, qui ventosae scandit fastigia famae 
<prud. ham. 2.438> inflaturque cavo pompae popularis honore, 
<prud. ham. 2.439> qui summum solidumque bonum putat ambitionis 
<prud. ham. 2.440> crescere successu, praeconum voce trementes 
<prud. ham. 2.441> exanimare reos, miserorum in corpora fasces 
<prud. ham. 2.442> frangere, terribiles legum exercere secures, 
<prud. ham. 2.443> in laqueum iam colla dedit, iam compede dura 
<prud. ham. 2.444> nectitur et pedibus servilia vincula limat. 
<prud. ham. 2.445> credite, captivi mortales, hostica quos iam 
<prud. ham. 2.446> damnatos cohibent ergastula, quos famulatu 
<prud. ham. 2.447> poenarum virtus non intellecta coercet,  
<prud. ham. 2.448> haec illa est Babylon, haec transmigratio nostrae 
<prud. ham. 2.449> gentis et horribilis victoria principis Assur, 
<prud. ham. 2.450> carmine luctifico quam deflens Hieremias 
<prud. ham. 2.451> orbatam propriis ululavit civibus urbem, 
<prud. ham. 2.452> num latet aut dubium est animas de semine Iacob 
<prud. ham. 2.453> exilium gentile pati, quas Persica regna 
<prud. ham. 2.454> captivas retinent atque in sua foedera cogunt? 
<prud. ham. 2.455> illic natali desuescunt vivere ritu 
<prud. ham. 2.456> moribus et patriis exutae in barbara iura 
<prud. ham. 2.457> degenerant linguamque novam vestemque sequuntur, 
<prud. ham. 2.458> deque profanato discunt sordescere cultu 
<prud. ham. 2.459> nutricemque abolent petulanti e pectore Sion. 
<prud. ham. 2.460> iam patriae meminisse piget, iam mystica frangunt 
<prud. ham. 2.461> organa et externi laudant anathemata regni. 
<prud. ham. 2.462> nonne fuit melius saevum Memphitidis aulae 
<prud. ham. 2.463> imperium tolerasse patres penitusque sinistris 
<prud. ham. 2.464> adsedisse focis, positos Pharaonis iniqui 
<prud. ham. 2.465> sub pedibus, limo et paleis servire paratos, 
<prud. ham. 2.466> carnis et inmodicae spurco ructamine crudos? 
<prud. ham. 2.467> quo tantum auxilii per prodigialia signa 
<prud. ham. 2.468> effudit Dominus, populum dum forte rebellem 
<prud. ham. 2.469> servat ope inmerita, vinclis dum subdita colla 
<prud. ham. 2.470> solvit et Aegyptum virga serpente coercet? 
<prud. ham. 2.471> quid iuvat aequoreum pelago cedente profundum 
<prud. ham. 2.472> pulverea calcasse via, cum conscia ponti 
<prud. ham. 2.473> saxa sub ignoto patuerunt prodita caelo 
<prud. ham. 2.474> aruit et medio sitiens in gurgite limus, 
<prud. ham. 2.475> si victor virtute Dei mediasque tenebras 
<prud. ham. 2.476> luce columnari scindens exercitus olim  
<prud. ham. 2.477> perdidit inventi vallem botryonis opimam, 
<prud. ham. 2.478> si nescit versare solum, cui melle perenni 
<prud. ham. 2.479> glaeba fluens niveos permiscet lactea rivos, 
<prud. ham. 2.480> si domitam Ierichon lituis atque aere canoro 
<prud. ham. 2.481> rursus in antiquos patitur consurgere muros, 
<prud. ham. 2.482> si ripis reflui Iordanis pellitur et iam 
<prud. ham. 2.483> deserit adscriptam dimensa in iugera sortem, 
<prud. ham. 2.484> denique si structam tantis sudoribus urbem 
<prud. ham. 2.485> et quae nubigenas transcendunt culmina nimbos 
<prud. ham. 2.486> defensare nequit, si nescit quis lapis ille est 
<prud. ham. 2.487> hostibus obsistens et inexpugnabile turris 
<prud. ham. 2.488> praesidium, quem non aerato machina rostro 
<prud. ham. 2.489> arietat insiliens, nec ferrea verbera quassant? 
<prud. ham. 2.490> angulus hic portae in capite est, hic continet omnem 
<prud. ham. 2.491> saxorum seriem constructaque limina firmat, 
<prud. ham. 2.492> quem qui rite suis per propugnacula muris 
<prud. ham. 2.493> noverit insertum, seque ac sua moenia vallo 
<prud. ham. 2.494> praecingat triplici celsa stans eminus arce, 
<prud. ham. 2.495> fretus amore petrae castis et pervigil armis, 
<prud. ham. 2.496> non illum regina Tyri, non accola magni 
<prud. ham. 2.497> Euphratis Parthus rapiet, non decolor Indus 
<prud. ham. 2.498> tempora pinnatis redimitus nigra sagittis, 
<prud. ham. 2.499> quin si fulmineos cogens ad bella gigantas 
<prud. ham. 2.500> allophilus tua castra velit delere tyrannus, 
<prud. ham. 2.501> tutus eris, nec te firma statione movebit 
<prud. ham. 2.502> ipse Charon mundi, numen Marcionis, ipse, 
<prud. ham. 2.503> qui regit aerio vanas sub sole tenebras, 
<prud. ham. 2.504> nam vanum quidquid sol aspicit, ex elementis  
<prud. ham. 2.505> cuncta solubilibus fluxoque creamine constant. 
<prud. ham. 2.506> fallo, creaturam nisi doctor apostolus omnem 
<prud. ham. 2.507> subiectam vanis non sponte laboribus orsus 
<prud. ham. 2.508> periuro ingemuit miserans servire latroni: 
<prud. ham. 2.509> ‘errat’ ait, ‘qui luctamen cum sanguine nobis 
<prud. ham. 2.510> et carne et venis ferventibus et vitioso 
<prud. ham. 2.511> felle putat calidisque animam peccare medullis. 
<prud. ham. 2.512> non mentem sua membra premunt, nec ferrea virtus 
<prud. ham. 2.513> oppugnat sensus liquidos bellove lacessit, 
<prud. ham. 2.514> sed cum spiritibus tenebrosis nocte dieque 
<prud. ham. 2.515> congredimur, quorum dominatibus umidus iste 
<prud. ham. 2.516> et pigris densus nebulis obtemperat aer.’ 
<prud. ham. 2.517> scilicet hoc medium, caelum inter et infima terrae 
<prud. ham. 2.518> quod patet et vacuo nubes suspendit hiatu, 
<prud. ham. 2.519> frena potestatum variarum sustinet ac sub 
<prud. ham. 2.520> principe Belia rectoribus horret iniquis. 
<prud. ham. 2.521> his conluctamur praedonibus, ut sacra nobis 
<prud. ham. 2.522> oris apostolici testis sententia prodit. 
<prud. ham. 2.523> nemo habitum naturae, aut inritamina peccans 
<prud. ham. 2.524> corporis accuset; facile est frenare rebelles 
<prud. ham. 2.525> affectus carnis nimiosque retundere pulsus 
<prud. ham. 2.526> materiae fragilis et viscera victa domare. 
<prud. ham. 2.527> quippe animus longe praestantior, utpote summo 
<prud. ham. 2.528> aethere demissus, subiectos si velit artus 
<prud. ham. 2.529> imperio quassare gravi iussisque severis 
<prud. ham. 2.530> dedere, regnanti domino vis nulla resistet. 
<prud. ham. 2.531> maior inest vis illa homini, quae flatile virus 
<prud. ham. 2.532> ingerit et tenuem tenui ferit aere mentem. 
<prud. ham. 2.533> Parthica non aeque ventos transcurrit harundo,  
<prud. ham. 2.534> cuius iter nullus potis est conprendere visus; 
<prud. ham. 2.535> praepes enim volucres dum pennis transvolat auras, 
<prud. ham. 2.536> inprovisa venit, nec stridor nuntiat ante 
<prud. ham. 2.537> adventum leti quam pectoris abdita rumpat, 
<prud. ham. 2.538> securam penetrans medicato vulnere vitam; 
<prud. ham. 2.539> sed magis aligera est magis et medicata sagitta, 
<prud. ham. 2.540> quam iacit umbrosi dominatio lubrica mundi, 
<prud. ham. 2.541> eludens excussa oculos calamique volantis 
<prud. ham. 2.542> praepete transcursu cordis penetralia Agens, 
<prud. ham. 2.543> nec segnis natura animae est aut tarda cavendi 
<prud. ham. 2.544> vulneris, ignitum quoniam Deus indidit olli 
<prud. ham. 2.545> ingenium, purum, sapiens, subtile, serenum, 
<prud. ham. 2.546> mobile, sollicitum, velox, agitabile, acutum, 
<prud. ham. 2.547> factorem modo casta suum veneretur et ipsi 
<prud. ham. 2.548> militet ac victum proculcet sobria mundum, 
<prud. ham. 2.549> nil de pestiferis opibus aut falsificatis 
<prud. ham. 2.550> terrarum spoliis stulto oblectamine libans, 
<prud. ham. 2.551> ne sub fasce iacens alieno et dedita regno 
<prud. ham. 2.552> non queat argutas hostis vitare sagittas, 
<prud. ham. 2.553> sed quid ego omne malum mundique hominumque maligni 
<prud. ham. 2.554> hostis ad invidiam detorqueo, cum mala nostra 
<prud. ham. 2.555> ex nostris concreta animis genus et caput et vim, 
<prud. ham. 2.556> quid sint, quid valeant, sumant de corde parente? 
<prud. ham. 2.557> ille quidem fomes nostrorum et causa malorum est, 
<prud. ham. 2.558> sed tantum turbare potest aut fallere quantum 
<prud. ham. 2.559> nos volumus, qui decrepito suggesta leoni 
<prud. ham. 2.560> armamenta damus: friget fera futtile frendens, 
<prud. ham. 2.561> humani generis ni per suffragia gliscat. 
<prud. ham. 2.562> gignimus omne malum proprio de corpore nostrum, 
<prud. ham. 2.563> ut genuit David, alias pater optimus, unum 
<prud. ham. 2.564> crimen Abessalon; taetrum pater ille, sed unum,  
<prud. ham. 2.565> innocuas inter suboles genuit patricidam, 
<prud. ham. 2.566> ausus in auctorem generis qui stringere ferrum 
<prud. ham. 2.567> (a pietas!) signis contraria signa paternis 
<prud. ham. 2.568> egit et unius commisit sanguinis arma. 
<prud. ham. 2.569> nostra itidem diros urente propagine natos 
<prud. ham. 2.570> pectora parturiunt, versis qui protinus in nos 
<prud. ham. 2.571> morsibus insuescunt gignentum vivere poenis; 
<prud. ham. 2.572> depopulantur enim nimium fecunda parentum 
<prud. ham. 2.573> viscera et interitu genitalis stirpis aluntur. 
<prud. ham. 2.574> progeniem verum ille suam, rex utpote summus 
<prud. ham. 2.575> atque Dei vates pariturae et virginis auctor, 
<prud. ham. 2.576> tristibus atque piis variaverat, ut Solomonis 
<prud. ham. 2.577> frater Abessalon sereret sua crimina iustis 
<prud. ham. 2.578> pigneribus dulcemque domum turbaret amaris. 
<prud. ham. 2.579> nos dignum Solomone nihil, nos degener inplet 
<prud. ham. 2.580> solus Abessalon lacerans pia viscera ferro. 
<prud. ham. 2.581> si licet ex ethicis  quidquam praesumere vel si 
<prud. ham. 2.582> de physicis exempli aliquid, sic vipera, ut aiunt, 
<prud. ham. 2.583> dentibus cmoritur fusae per viscera prolis, 
<prud. ham. 2.584> mater morte sua, non sexu fertilis aut de 
<prud. ham. 2.585> concubitu distenta uterum, sed cum calet igni 
<prud. ham. 2.586> percita femineo, moriturum obscena maritum 
<prud. ham. 2.587> ore sitit patulo; caput inserit ille trilingue 
<prud. ham. 2.588> coniugis in fauces atque oscula fervidus intrat, 
<prud. ham. 2.589> insinuans oris coitu genitale venenum, 
<prud. ham. 2.590> nupta voluptatis vi saucia mordicus haustum 
<prud. ham. 2.591> frangit amatoris blanda inter foedera guttur, 
<prud. ham. 2.592> infusasque bibit caro pereunte salivas.  
<prud. ham. 2.593> his pater inlecebris consumitur, at genitricem 
<prud. ham. 2.594> clausa necat subolis; nam postquam semine adulto 
<prud. ham. 2.595> incipiunt calidis corpuscula parva latebris 
<prud. ham. 2.596> serpere motatumque uterum vibrata ferire, 
<prud. ham. 2.597> aestuat interno pietatis crimine mater 
<prud. ham. 2.598> carnificemque gemit damnati conscia sexus 
<prud. ham. 2.599> progeniem, saepti rumpentem obstacula partus, 
<prud. ham. 2.600> nam quia nascendi nullus patet exitus, alvus 
<prud. ham. 2.601> fetibus in lucem nitentibus excruciata 
<prud. ham. 2.602> carpitur atque viam lacerata per ilia pandit, 
<prud. ham. 2.603> tandem obitu altricis prodit grex ille dolorum 
<prud. ham. 2.604> ingressum vitae vix eluctatus et ortum 
<prud. ham. 2.605> per scelus exculpens; lambunt natale cadaver 
<prud. ham. 2.606> reptantes catuli, prolis dum nascitur orba, 
<prud. ham. 2.607> haud experta diem miserae nisi postuma matris, 
<prud. ham. 2.608> non dispar nostrae conceptus mentis: ab ore 
<prud. ham. 2.609> vipereo infusum sic conbibit illa venenum 
<prud. ham. 2.610> coniuge Beliade, sic oscula devorat haustu 
<prud. ham. 2.611> interiusque rapit, sic felle libidinis ardens 
<prud. ham. 2.612> inpletur vitiis perituro mixta marito, 
<prud. ham. 2.613> tunc praegnans letale genus concepta maligni 
<prud. ham. 2.614> fert opera ingenii de semine conplicis hydri; 
<prud. ham. 2.615> quem poenis pensare prius sua facta necesse est 
<prud. ham. 2.616> corruptae pro stupro animae proque orbe perempto. 
<prud. ham. 2.617> ipsam porro animam crudelia vulnera carpunt 
<prud. ham. 2.618> mille puerperiis, suboles dum parturit ex se 
<prud. ham. 2.619> contra naturam genitas, peccamina crebra  
<prud. ham. 2.620> scilicet et pastos materno funere natos. 
<prud. ham. 2.621> hinc illa est Domini iusta obiurgatio Christi: 
<prud. ham. 2.622> ‘nonne pater daemon, vos increpo, peccatores, 
<prud. ham. 2.623> concubitu carnis semen sitientis iniquum 
<prud. ham. 2.624> vos genuit?’ sanctum, lector, percense volumen: 
<prud. ham. 2.625> quod loquor, invenies Dominum dixisse profanis 
<prud. ham. 2.626> vera obiectantem mortalibus: ‘ex Patre nam vos 
<prud. ham. 2.627> esse meo genitos pietas,’ ait, ‘ipsa probaret 
<prud. ham. 2.628> ac pietatis opus.’ pro caeca libido! quid hoc est, 
<prud. ham. 2.629> quod cum se thalamis desponsam mens bona iustis 
<prud. ham. 2.630> noverit, inque torum regis nuptura vocetur, 
<prud. ham. 2.631> et regis semper iuvenis senioque repulso 
<prud. ham. 2.632> divinum decus aeterno servantis in ore, 
<prud. ham. 2.633> malit adulterium fulvo et se munere vilem 
<prud. ham. 2.634> vendat nocticolae spurcis conplexibus Indi, 
<prud. ham. 2.635> aspernata Dei fusam per virginis artus 
<prud. ham. 2.636> progeniem dulcesque vocans in fornice natos? 
<prud. ham. 2.637> sentio quam contra moveat pellacia litem, 
<prud. ham. 2.638> quo dente obnitens spinosa calumnia pugnet 
<prud. ham. 2.639> nosque lacessito vocet ad luctamina vero. 
<prud. ham. 2.640> ‘si non vult Deus esse malum, cur non vetat?’ inquit. 
<prud. ham. 2.641> ‘nil refert auctor fuerit factorque malorum, 
<prud. ham. 2.642> anne opera in vitium sceleris pulcherrima verti, 
<prud. ham. 2.643> cum possit prohibere, sinat; qui si velit omnes 
<prud. ham. 2.644> innocuos agere omnipotens, nec sancta voluntas 
<prud. ham. 2.645> degeneret, facto nec se manus inquinet ullo. 
<prud. ham. 2.646> condidit ergo malum Dominus quod spectat ab alto 
<prud. ham. 2.647> et patitur fierique probat, tamquam ipse crearit; 
<prud. ham. 2.648> ipse creavit enim quod, cum discludere possit,  
<prud. ham. 2.649> non abolet longoque sinit grassarier usu.’ 
<prud. ham. 2.650> damna aures, Pater alme, meas, et claude meatus 
<prud. ham. 2.651> obbrutescentis capitis, ne pervia tales 
<prud. ham. 2.652> concipiat flexura sonos; est perdere tanti 
<prud. ham. 2.653> extinctum vitae officium de parte cerebri, 
<prud. ham. 2.654> inmunem modo sese anima expertemque nefandi 
<prud. ham. 2.655> auditus felix stolida conservet ab aure. 
<prud. ham. 2.656> quis ferat haec iniecta Deo convicia, qui se 
<prud. ham. 2.657> divinis meminit praecellere nobilitatum 
<prud. ham. 2.658> muneribus? multa ut taceam, vel sola benignum 
<prud. ham. 2.659> res probat esse Deum, vetiti quod amore peremptos 
<prud. ham. 2.660> excitat e tumulis homines regnique per aevum 
<prud. ham. 2.661> participes iubet esse sui. qui si foret auctor 
<prud. ham. 2.662> servatorque mali, nunquam post damna salutis 
<prud. ham. 2.663> peccantumque obitus redivivam ferre medellam 
<prud. ham. 2.664> vellet et amissos ope restaurare secunda, 
<prud. ham. 2.665> labi hominis, servare Dei est: meritis perit iste, 
<prud. ham. 2.666> ille abolet pereuntis opus meritumque resolvit, 
<prud. ham. 2.667> argumentum ingens Dominum, qui talia praestet, 
<prud. ham. 2.668> nolle malum nec, quod post abluit, ante probare. 
<prud. ham. 2.669> ‘invitone aliquis potis est peccare Tonante, 
<prud. ham. 2.670> cui facile est in corde hominis conponere sensus 
<prud. ham. 2.671> quos libeat, fibrasque omnes animare 
<prud. ham. 2.672> pudicis pulsibus et totum venis infundere honestum?’ 
<prud. ham. 2.673> nescis, stulte, tuae vim libertatis ab ipso 
<prud. ham. 2.674> formatore datam? nescis ab origine quanta 
<prud. ham. 2.675> sit concessa tibi famulo super orbe potestas, 
<prud. ham. 2.676> et super ingenio proprio laxaeque soluto  
<prud. ham. 2.677> iure voluntatis, liceat cui velle sequique 
<prud. ham. 2.678> quod placitum, nullique animum subiungere vinclo? 
<prud. ham. 2.679> an cum te dominum cunctis, quaecumque crearat, 
<prud. ham. 2.680> praeficeret mundumque tuis servire iuberet 
<prud. ham. 2.681> imperiis, cumque arva, polum, mare, flumina, ventos 
<prud. ham. 2.682> dederet, arbitrium de te tibi credere avarus 
<prud. ham. 2.683> nollet ut indigno libertatemque negaret? 
<prud. ham. 2.684> quale erat electus magni rex orbis ut esset 
<prud. ham. 2.685> non rex ipse sui, curto foedatus honore? 
<prud. ham. 2.686> nam quis honos domini est, cuius mens libera non est, 
<prud. ham. 2.687> una sed inpositae servit sententia legi? 
<prud. ham. 2.688> quae laus porro hominis vel quod meritum, sine certo 
<prud. ham. 2.689> inter utramque viam discrimine vivere iuste? 
<prud. ham. 2.690> non fit sponte bonus, cui non est prompta potestas 
<prud. ham. 2.691> velle aliud flexosque animi convertere sensus, 
<prud. ham. 2.692> atqui nec bonus est nec conlaudabilis ille 
<prud. ham. 2.693> qui non sponte bonus, quoniam probitate coacta 
<prud. ham. 2.694> gloria nulla venit sordetque ingloria virtus; 
<prud. ham. 2.695> nec tamen est virtus, ni deteriora refutans 
<prud. ham. 2.696> emicet et meliore viam petat indole rectam. 
<prud. ham. 2.697> ‘vade,’ ait ipse parens opifexque et conditor Adae, 
<prud. ham. 2.698> ‘vade, homo, adflatu nostri praenobilis oris, 
<prud. ham. 2.699> insubiecte, potens, rerum arbiter, arbiter idem 
<prud. ham. 2.700> et iudex mentis propriae, mihi subdere soli 
<prud. ham. 2.701> sponte tua, quo sit subiectio et ipsa soluto 
<prud. ham. 2.702> libera iudicio, non cogo nec exigo per vim, 
<prud. ham. 2.703> sed moneo iniustum fugias iustumque sequaris.  
<prud. ham. 2.704> lux comes est iusti, comes est mors horrida iniqui, 
<prud. ham. 2.705> elige rem vitae; tua virtus temet in aevum 
<prud. ham. 2.706> provehat, aeternum damnet tua culpa vicissim, 
<prud. ham. 2.707> praestet et alterutram permissa licentia sortem.’ 
<prud. ham. 2.708> hac pietate vagus et tanto munere abundans, 
<prud. ham. 2.709> transit propositum fas et letalia prudens 
<prud. ham. 2.710> eligit atque volens, magis utile dum sibi credit 
<prud. ham. 2.711> quod prohibente Deopersuasit callidus anguis, 
<prud. ham. 2.712> persuasit certe hortatu, non inpulit acri 
<prud. ham. 2.713> imperio; hoc mulier rea criminis exprobranti 
<prud. ham. 2.714> respondit Domino, suadelis se malefabris 
<prud. ham. 2.715> inlectam suasisse viro; vir et ipse libenter 
<prud. ham. 2.716> consensit, licuitne hortantem spernere recti 
<prud. ham. 2.717> libertate animi? licuit; namque et Deus ante 
<prud. ham. 2.718> suaserat ut meliora volens sequeretur; at ille 
<prud. ham. 2.719> spernens consilium saevo plus credidit hosti, 
<prud. ham. 2.720> nunc inter vitae Dominum mortisque magistrum 
<prud. ham. 2.721> consistit medius; vocat hinc Deus, inde tyrannus 
<prud. ham. 2.722> ambiguum atque suis se motibus alternantem. 
<prud. ham. 2.723> accipe gestarum monumenta insignia rerum, 
<prud. ham. 2.724> praelusit quibus historia spectabile signum. 
<prud. ham. 2.725> Loth fugiens Sodomis ardentibus omnia secum 
<prud. ham. 2.726> pignera cara domus properabat sede relicta 
<prud. ham. 2.727> nubibus urbicremis subducere, sulpure cum iam 
<prud. ham. 2.728> nimboso ignitus coelum subtexeret aër 
<prud. ham. 2.729> flagrantemque diem crepitans incenderet imber, 
<prud. ham. 2.730> angelus hanc hospes legem praescripserat ollis 
<prud. ham. 2.731> emissus virtute Dei sub imagine dupla,  
<prud. ham. 2.732> omnis ut e portis iret domus atque in apertum 
<prud. ham. 2.733> dirigeret constans oculos, nec pone reflexo 
<prud. ham. 2.734> lumine regnantes per moenia cerneret ignes: 
<prud. ham. 2.735> ‘nemo, memor Sodomae, quae mundi forma cremandi est, 
<prud. ham. 2.736> ut semel e muris gressum promoverit, ore 
<prud. ham. 2.737> post tergum verso respectet funera rerum.’ 
<prud. ham. 2.738> Loth monitis sapiens obtemperat, at levis uxor 
<prud. ham. 2.739> mobilitate animi torsit muliebre retrorsus 
<prud. ham. 2.740> ingenium Sodomisque suis revocabilis haesit. 
<prud. ham. 2.741> traxerat Eva virum dirae ad consortia culpae: 
<prud. ham. 2.742> haec peccans sibi sola perit; solidata metallo 
<prud. ham. 2.743> diriguit fragili saxumqtie liquabile facta 
<prud. ham. 2.744> stat mulier, sicut steterat prius, omnia servans 
<prud. ham. 2.745> caute sigillati longum salis effigiata, 
<prud. ham. 2.746> et decus et cultum frontemque oculosque comamque 
<prud. ham. 2.747> et flexam in tergum faciem paulumque relata 
<prud. ham. 2.748> menta retro, antiquae monumenta rigentia noxae, 
<prud. ham. 2.749> liquitur illa quidem salsis sudoribus uda, 
<prud. ham. 2.750> sed nulla ex fluido plenae dispendia formae 
<prud. ham. 2.751> sentit deliquio, quantumque armenta saporum 
<prud. ham. 2.752> attenuant saxum, tantum lambentibus umor 
<prud. ham. 2.753> sufficit attritamque cutem per damna reformat, 
<prud. ham. 2.754> hoc meruit titulo peccatrix femina sisti, 
<prud. ham. 2.755> infirmum fluidumque animum per lubrica solvens 
<prud. ham. 2.756> consilia et fragilis iussa ad caelestia, voti  
<prud. ham. 2.757> propositum contra non conmutabile servat 
<prud. ham. 2.758> Loth ingressus iter, nec moenia respicit alto 
<prud. ham. 2.759> in cinerem conlapsa rogo, populumque perustum 
<prud. ham. 2.760> et mores populi, tabularia, iura forumque, 
<prud. ham. 2.761> balnea, propolas, meritoria, templa, theatra, 
<prud. ham. 2.762> et circum cum plebe sua, madidasque popinas. 
<prud. ham. 2.763> quidquid agunt homines Sodomorum incendia iustis 
<prud. ham. 2.764> ignibus involvunt et Christo iudice damnant. 
<prud. ham. 2.765> haec fugisse semel satis est; non respicit ultra 
<prud. ham. 2.766> Loth noster, fragilis sed coniunx respicit, et quae 
<prud. ham. 2.767> fugerat inverso mutabilis ore revisit, 
<prud. ham. 2.768> atque inter patrias perstat durata favillas. 
<prud. ham. 2.769> en tibi signatum libertatis documentum, 
<prud. ham. 2.770> quo voluit nos scire Deus, quodcumque sequendum est, 
<prud. ham. 2.771> sub nostra dicione situm, passimque remissum 
<prud. ham. 2.772> alterutram calcare viam. duo cedere iussi 
<prud. ham. 2.773> de Sodomis; alter se proripit, altera mussat, 
<prud. ham. 2.774> ille gradum celerat fugiens, contra illa renutat. 
<prud. ham. 2.775> liber utrique animus, sed dispar utrique voluntas. 
<prud. ham. 2.776> dividit huc illuc rapiens sua quemque libido, 
<prud. ham. 2.777> talem multa sacris speciem notat orbita libris, 
<prud. ham. 2.778> aspice Ruth gentis Moabitidis et simul Orphan, 
<prud. ham. 2.779> illa socrum Noomin  fido comitatur amore, 
<prud. ham. 2.780> deserit haec. atquin thalamis et lege iugali 
<prud. ham. 2.781> exutae Hebraeisque toris sacrisque vacantes 
<prud. ham. 2.782> iure fruebantur proprio, sed pristinus Orphae 
<prud. ham. 2.783> fanorum ritus praeputia barbara suasit 
<prud. ham. 2.784> malle et semiferi stirpem nutrire Goliae; 
<prud. ham. 2.785> Ruth dum per stipulas agresti amburitur aestu,  
<prud. ham. 2.786> fulcra Boos  meruit, castoque adscita cubili 
<prud. ham. 2.787> Christigenam fecunda domum, Davitica regna, 
<prud. ham. 2.788> edidit atque Deo mortales miscuit ortus, 
<prud. ham. 2.789> saepe egomet memini fratres geminos ad hiulcum 
<prud. ham. 2.790> pervenisse simul bivium nutante iuventa 
<prud. ham. 2.791> et dubitasse diu bifido sub tramite, quodnam 
<prud. ham. 2.792> esset iter melius; cum dextrum spinea silva 
<prud. ham. 2.793> sentibus artaret scopulosaque semita longe 
<prud. ham. 2.794> duceret aërium clivoso margine callem, 
<prud. ham. 2.795> at laevum nemus umbriferum per amoena virecta 
<prud. ham. 2.796> ditibus ornaret pomis et lene iacentem 
<prud. ham. 2.797> planities daret ampla viam: squalentibus unum 
<prud. ham. 2.798> contentum spinis reptasse per ardua saxa, 
<prud. ham. 2.799> porro alium campo sese indulsisse sinistro; 
<prud. ham. 2.800> illum sideribus caput inmiscere propinquis, 
<prud. ham. 2.801> hunc in caenosas subito cecidisse paludes, 
<prud. ham. 2.802> omnibus una subest natura, sed exitus omnes 
<prud. ham. 2.803> non unus peragit placitorum segrege forma, 
<prud. ham. 2.804> haud secus ac si olim per sudum lactea forte 
<prud. ham. 2.805> lapsa columbarum nubes descendat in arvum 
<prud. ham. 2.806> ruris frugiferi, laqueos ubi callidus auceps 
<prud. ham. 2.807> praetendit lentoque inlevit vimina visco, 
<prud. ham. 2.808> sparsit et insidias siliquis vel farre doloso, 
<prud. ham. 2.809> inliciunt alias fallentia grana, gulamque 
<prud. ham. 2.810> innectunt avidam tortae retinacula saetae, 
<prud. ham. 2.811> molle vel inplicitas gluten circumligat alas, 
<prud. ham. 2.812> ast aliae, quas nullus amor prolectat edendi, 
<prud. ham. 2.813> gressibus innocuis sterili spatiantur in herba 
<prud. ham. 2.814> suspectamque cavent oculos convertere ad escam; 
<prud. ham. 2.815> mox ubi iam caelo revolandum, pars petit aethram  
<prud. ham. 2.816> libera sideream plaudens super aëra pinnis, 
<prud. ham. 2.817> pars captiva iacet laceris et saucia plumis 
<prud. ham. 2.818> pugnat humi et volucres nequiquam suspicit, auras; 
<prud. ham. 2.819> sic animas caeli de fontibus unicoloras 
<prud. ham. 2.820> infundit natura solo, sed suavibus istic 
<prud. ham. 2.821> devinctae inlecebris retinentur, et aethera paucae 
<prud. ham. 2.822> conscendunt reduces, multas viscosus inescat 
<prud. ham. 2.823> pastus et ad superas percurrere non sinit auras, 
<prud. ham. 2.824> praescius inde Pater liventia Tartara plumbo 
<prud. ham. 2.825> incendit liquido piceasque bitumine fossas 
<prud. ham. 2.826> infernalis aquae furvo subfodit Averno, 
<prud. ham. 2.827> et Phlegethonteo sub gurgite sanxit edaces 
<prud. ham. 2.828> perpetuis scelerum poenis inolescere vermes, 
<prud. ham. 2.829> norat enim flatu ex proprio vegetamen inesse 
<prud. ham. 2.830> corporibus nostris animamque ex ore perenni 
<prud. ham. 2.831> formatam non posse mori, non posse vicissim 
<prud. ham. 2.832> pollutam vitiis rursum ad convexa reverti 
<prud. ham. 2.833> mersandam penitus puteo ferventis abyssi, 
<prud. ham. 2.834> vermibus et flammis et discruciatibus aevum 
<prud. ham. 2.835> inmortale dedit, senio ne poena periret 
<prud. ham. 2.836> non pereunte anima, carpunt tormenta foventque 
<prud. ham. 2.837> materiam sine fine datam, mors deserit ipsa 
<prud. ham. 2.838> aeternos gemitus et flentes vivere cogit. 
<prud. ham. 2.839> at diversa procul regionibus in paradisi 
<prud. ham. 2.840> praemia constituit maiestas gnara futuri 
<prud. ham. 2.841> spiritibus puris et ab omni labe remotis, 
<prud. ham. 2.842> quique Gomorraeas non respexere ruinas, 
<prud. ham. 2.843> aversis sed rite oculis post terga tenebras 
<prud. ham. 2.844> liquerunt miseri properanda pericula mundi. 
<prud. ham. 2.845> ac primum facili referuntur ad astra volatu,  
<prud. ham. 2.846> unde fluens anima structum vegetaverat Adam. 
<prud. ham. 2.847> nam quia naturam tenuem declivia vitae 
<prud. ham. 2.848> pondera non reprimunt nec tardat ferrea conpes, 
<prud. ham. 2.849> concretum celeri relegens secat aera lapsu 
<prud. ham. 2.850> exsuperatque polum fervens scintilla remensum, 
<prud. ham. 2.851> carcereos exosa situs, quibus haeserat exul. 
<prud. ham. 2.852> tunc postliminio redeuntem suscipit alto 
<prud. ham. 2.853> cana Fides gremio tenerisque oblectat alumnam 
<prud. ham. 2.854> deliciis, multos post divorsoria carnis 
<prud. ham. 2.855> ore renarrantem querulo, quos passa, labores. 
<prud. ham. 2.856> illic purpureo latus exporrecta cubili 
<prud. ham. 2.857> floribus aeternis spirantes libat odores 
<prud. ham. 2.858> ambrosiumque bibit roseo de stramine rorem, 
<prud. ham. 2.859> ditibus et longo fumantibus intervallo 
<prud. ham. 2.860> fluminaque et totos caeli sitientibus imbres 
<prud. ham. 2.861> inplorata negat digitum insertare palato, 
<prud. ham. 2.862> flammarumque apices timenti extinguere tactu, 
<prud. ham. 2.863> nec mirere locis longe distantibus inter 
<prud. ham. 2.864> damnatas iustasque animas concurrere visus 
<prud. ham. 2.865> conspicuos meritasque vices per magna notari 
<prud. ham. 2.866> intervalla, polus medio quae dividit orbe. 
<prud. ham. 2.867> errat, quisque animas nostrorum fine oculorum 
<prud. ham. 2.868> aestimat, involvit vitreo quos lucida palla 
<prud. ham. 2.869> obice, quis speculum concreta coagula texunt 
<prud. ham. 2.870> inpediuntque vagas obducto umore fenestras. 
<prud. ham. 2.871> numne animarum oculis denso vegetamine guttae 
<prud. ham. 2.872> volvuntur teretes aut palpebralibus extra 
<prud. ham. 2.873> horrescunt saetis, ciliove umbrante teguntur? 
<prud. ham. 2.874> illis viva acies, nec pupula parva, sed ignis  
<prud. ham. 2.875> traiector nebulae vasti et penetrator operti est. 
<prud. ham. 2.876> nil ferrugineum solidumve tuentibus obstat, 
<prud. ham. 2.877> nocturnae cedunt nebulae, nigrantia cedunt 
<prud. ham. 2.878> nubila, praetenti cedit teres area mundi, 
<prud. ham. 2.879> nec tantum aerios visu transmittit hiatus 
<prud. ham. 2.880> spiritus, oppositos sed transit lumine montes, 
<prud. ham. 2.881> oceani fines atque ultima littera Thylae 
<prud. ham. 2.882> transadigit volucresque oculos in Tartara mittit, 
<prud. ham. 2.883> nostris nempe omnes pereunt sub nocte colores 
<prud. ham. 2.884> visibus et caeco delentur tempore formae, 
<prud. ham. 2.885> numquid et exuti membris ac viscere perdunt 
<prud. ham. 2.886> agnitione notas rerum, vel gressibus errant? 
<prud. ham. 2.887> una animas semper facies habet et color unus 
<prud. ham. 2.888> aëris, ut cuique est meritorum summa, sinistri 
<prud. ham. 2.889> seu dextri: alternas nec commutabile tempus 
<prud. ham. 2.890> convertit variatque vices; longum atque perenne est 
<prud. ham. 2.891> quidquid id est, unus volvit sua saecula cursus, 
<prud. ham. 2.892> expertus dubitas animas percurrere visu 
<prud. ham. 2.893> abdita corporeis oculis, cum saepe quietis 
<prud. ham. 2.894> rore soporatis cernat mens viva remotos 
<prud. ham. 2.895> distantesque locos, aciem per rura, per astra, 
<prud. ham. 2.896> per maria intendens? nec enim se segregat ipsa 
<prud. ham. 2.897> ante obitum vivis ex artubus aut fugit exul 
<prud. ham. 2.898> sanguinis et carnis penetralia seque medullis 
<prud. ham. 2.899> exuit abductamve abigit de pectore vitam, 
<prud. ham. 2.900> viscerea sed sede manens speculatur acutis 
<prud. ham. 2.901> omnia luminibus et, qua circumtulit acrem 
<prud. ham. 2.902> naturae levis intuitum nullo obice rerum 
<prud. ham. 2.903> disclusa, ante oculos subiectum prospicit orbem  
<prud. ham. 2.904> atque orbis sub mole situm sordens elementum. 
<prud. ham. 2.905> obiacet interea tellus nec visibus obstat. 
<prud. ham. 2.906> quin si stelligerum vultus convertat ad axem, 
<prud. ham. 2.907> nil intercurrens obtutibus inpedit ignem 
<prud. ham. 2.908> pervigilis animae, quamvis denseta graventur 
<prud. ham. 2.909> nubila et opposito nigrescat vellere caelum, 
<prud. ham. 2.910> sic arcana videt tacitis cooperta futuris 
<prud. ham. 2.911> corporeus Iohannis adhuc nec carne solutus, 
<prud. ham. 2.912> munere sed somni paulisper carne sequestra 
<prud. ham. 2.913> liber ad intuitum sensuque oculisque peragrans 
<prud. ham. 2.914> ordine dispositos Venturis solibus annos, 
<prud. ham. 2.915> procinctum videt angelicum iam iamque cremandi 
<prud. ham. 2.916> orbis in excidium, tristes  et percipit aure 
<prud. ham. 2.917> mugitus gravium mundi sub fine tubarum. 
<prud. ham. 2.918> haec ille ante obitum membrorum carcere saeptus, 
<prud. ham. 2.919> secedente anima, non discedente videbat. 
<prud. ham. 2.920> nonne magis flatus sine corpore cuncta notabit 
<prud. ham. 2.921> corporis involucris tumulo frigente repostis? 
<prud. ham. 2.922> certa fides rapidos subterna nocte caminos, 
<prud. ham. 2.923> qui pollutam animam per saecula longa perenni 
<prud. ham. 2.924> igne coquunt, oculis longum per inane remoti 
<prud. ham. 2.925> pauperis expositos; nec setius aurea dona 
<prud. ham. 2.926> iustorum dirimente chao rutilasque coronas 
<prud. ham. 2.927> eminus ostendi poenarum carcere mersis. 
<prud. ham. 2.928> hinc paradisicolae post ulcera dira beato 
<prud. ham. 2.929> proditur infelix ululans in peste reatus 
<prud. ham. 2.930> spiritus inque vicem meritorum mutua cernunt.  
<prud. ham. 2.931> o Dee cunctiparens, animae dator, o Dee Christe, 
<prud. ham. 2.932> cuius ab ore Deus subsistit Spiritus unus, 
<prud. ham. 2.933> te moderante regor, te vitam principe duco, 
<prud. ham. 2.934> iudice te pallens trepido, te iudice eodem 
<prud. ham. 2.935> spem capio fore quidquid ago veniabile apud te, 
<prud. ham. 2.936> quamlibet indignum venia faciamque loquarque. 
<prud. ham. 2.937> confiteor; dimitte libens et parce fatenti. 
<prud. ham. 2.938> omne malum merui, sed tu bonus arbiter aufer 
<prud. ham. 2.939> quod merui; meliora favens largire precanti 
<prud. ham. 2.940> dona animae quandoque meae, cum corporis huius 
<prud. ham. 2.941> liquerit hospitium nervis, cute, sanguine, felle, 
<prud. ham. 2.942> ossibus exstructum, corrupta quod incola luxu 
<prud. ham. 2.943> heu nimium conplexa fovet, cum flebilis hora 
<prud. ham. 2.944> clauserit hos orbes, et conclamata iacebit 
<prud. ham. 2.945> materies oculisque suis mens nuda fruetur, 
<prud. ham. 2.946> ne cernat truculentum aliquem de gente latronum 
<prud. ham. 2.947> inmitem, rabidum, vultuque et voce minaci 
<prud. ham. 2.948> terribilem, qui me maculosum aspergine morum 
<prud. ham. 2.949> in praeceps, ut praedo, trahat nigrisque ruentem 
<prud. ham. 2.950> inmergat specubus, cuncta exacturus ad usque 
<prud. ham. 2.951> quadrantem minimum damnosae debita vitae, 
<prud. ham. 2.952> multa in thensauris Patris est habitatio, Christe, 
<prud. ham. 2.953> disparibus discreta locis, non posco beata 
<prud. ham. 2.954> in regione domum; sint illic casta virorum 
<prud. ham. 2.955> agmina, pulvereum quae dedignantia censum 
<prud. ham. 2.956> divitias petiere tuas, sit flore perenni 
<prud. ham. 2.957> candida virginitas animum castrata recisum. 
<prud. ham. 2.958> at mihi Tartarei satis est si nulla ministri 
<prud. ham. 2.959> occurrat facies, avidae nec flamma gehennae  
<prud. ham. 2.960> devoret hanc animam mersam fornacibus imis. 
<prud. ham. 2.961> esto, cavernoso, quia sic pro labe necesse est 
<prud. ham. 2.962> corporea, tristis me sorbeat ignis Averno: 
<prud. ham. 2.963> saltem mitificos incendia lenta vapores 
<prud. ham. 2.964> exhalent aestuque calor languente tepescat; 
<prud. ham. 2.965> lux inmensa alios et tempora vincta coronis 
<prud. ham. 2.966> glorificent: me poena levis clementer adurat.
