<pol. epia 1.1>  Et mihi conspicuum meritis belloque tremendum, 
<pol. epia 1.2>  Musa, virum referes, Italis cui fracta sub armis 
<pol. epia 1.3>  nobilis aeternum prius attulit Africa nomen. 
<pol. epia 1.4>  Hunc precor exhausto liceat mihi surgere fontem 
<pol. epia 1.5>  ex Helicone sacrum, dulcis mea cura, Sorores, 
<pol. epia 1.6>  si vobis miranda cano. Iam ruris amici 
<pol. epia 1.7>  prata quidem et fontes vacuisque silentia campis 
<pol. epia 1.8>  fluminaque et colles et apricis otia silvis 
<pol. epia 1.9>  restituit Fortuna mihi : vos carmina vati 
<pol. epia 1.10>  reddite, vos animos. Tuque, o certissima mundi 
<pol. epia 1.11>  Spes superumque decus, quem saecula nostra deorum 
<pol. epia 1.12>  victorem atque Erebi memorant, quem quina videmus 
<pol. epia 1.13>  larga per innocuum retegentem vulnera corpus, 
<pol. epia 1.14>  auxilium fer, summe parens. Tibi multa revertens 
<pol. epia 1.15>  vertice Parnasi referam pia carmina, si te 
<pol. epia 1.16>  carmina delectant ; vel si minus illa placebunt, 
<pol. epia 1.17>  forte etiam lacrimas, quas (sic mens fallitur) olim 
<pol. epia 1.18>  fundendas longo demens tibi tempore servo. 
<pol. epia 1.19>  Te quoque, Trinacrii moderator maxime regni, 
<pol. epia 1.20>  Hesperiaeque decus atque aevi gloria nostri, 
<pol. epia 1.21>  iudice quo merui vatumque in sede sedere 
<pol. epia 1.22>  optatasque diu lauros titulumque poetae, 
<pol. epia 1.23>  te precor : oblatum tranquillo pectore munus 
<pol. epia 1.24>  hospitio dignare tuo ; nam cuncta legenti 
<pol. epia 1.25>  forsitan occurret vacuas quod mulceat aures 
<pol. epia 1.26>  poeniteatque minus suscepti in fine laboris. 
<pol. epia 1.27>  Praeterea in cunctos pronum sibi feceris annos 
<pol. epia 1.28>  posteritatis iter : quis enim damnare sit ausus 
<pol. epia 1.29>  quod videat placuisse tibi ? Fidentius ista 
<pol. epia 1.30>  arguit expertus, nutu quem simplice dignum 
<pol. epia 1.31>  effecisse potes quod non erat. Aspice, templis 
<pol. epia 1.32>  dona sacris affixa pavens ut vulgus adoret : 
<pol. epia 1.33>  exime ; despiciet. Quantum tua clara favori 
<pol. epia 1.34>  Fama meo conferre potest ! Modo mitis in umbra 
<pol. epia 1.35>  nominis ista tui dirum spretura venenum 
<pol. epia 1.36>  invidiae latuisse velis, ubi nulla vetustas 
<pol. epia 1.37>  interea et nulli rodent mea nomina vermes. 
<pol. epia 1.38>  Suscipe, iamque precor, regum inclite, suscipe tandem 
<pol. epia 1.39>  atque pias extende manus et lumina flecte. 
<pol. epia 1.40>  Ipse tuos actus meritis ad sidera tollam 
<pol. epia 1.41>  laudibus, atque alio fortassis carmine quondam 
<pol. epia 1.42>  (Mors modo me paulum expectet ! Non longa petuntur) 
<pol. epia 1.43>  nomen et alta canam Siculi miracula regis, 
<pol. epia 1.44>  non audita procul, sed quae modo vidimus omnes 
<pol. epia 1.45>  omnia. Namque solent, similis quos cura fatigat, 
<pol. epia 1.46>  longius isse retro : tenet hos millesimus annus 
<pol. epia 1.47>  sollicitos ; pudet hac alios consistere meta ; 
<pol. epia 1.48>  nullus ad aetatem propriam respexit, ut erret 
<pol. epia 1.49>  Musa parum notos nullo prohibente per annos 
<pol. epia 1.50>  liberior : Troiamque ideo canit ille ruentem, 
<pol. epia 1.51>  ille refert Thebas iuvenemque occultat Achillem, 
<pol. epia 1.52>  ille autem Emathiam Romanis ossibus implet. 
<pol. epia 1.53>  Ipse ego non nostri referam modo temporis acta, 
<pol. epia 1.54>  Marte sed Ausonio sceleratos funditus Afros 
<pol. epia 1.55>  eruere est animus nimiasque retundere vires. 
<pol. epia 1.56>  At semper te corde gerens properansque reverti, 
<pol. epia 1.57>  Rex, iter hoc ingressus agam, tua maxima facta 
<pol. epia 1.58>  non ausus tetigisse prius. Magis illa trahebant ; 
<pol. epia 1.59>  sed tremui, me teque videns atque omnia librans. 
<pol. epia 1.60>  Ingenium temptare libet, si forte secundis 
<pol. epia 1.61>  cesserit auspiciis ; solidis tunc viribus alta 
<pol. epia 1.62>  aggrediar, namque ipse aderis, meque ampla videbit 
<pol. epia 1.63>  inclita Parthenope redeuntem ad moenia rursus 
<pol. epia 1.64>  et Romana iterum referentem serta poetam. 
<pol. epia 1.65>  Nunc teneras frondes humili de stipite vulsi, 
<pol. epia 1.66>  Scipiade egregio primos comitante paratus : 
<pol. epia 1.67>  tunc validos carpam ramos ; tu nempe iuvabis 
<pol. epia 1.68>  materia, generose, tua, calamumque labantem 
<pol. epia 1.69>  firmabis, meritumque decus continget amanti 
<pol. epia 1.70>  altera temporibus pulcherrima laurea nostris. 
<pol. epia 1.71>  Quae tantis sit causa malis, quae cladis origo 
<pol. epia 1.72>  quaeritur : unde animi, quis tot tolerare coegit 
<pol. epia 1.73>  dura pererrato validas furor aequore gentes, 
<pol. epia 1.74>  Europamque dedit Libyae Libyamque rebellem 
<pol. epia 1.75>  Europae, alterno vastandas turbine terras. 
<pol. epia 1.76>  Ac mihi causa quidem studii non indiga longi 
<pol. epia 1.77>  occurrit radix cunctorum infecta malorum 
<pol. epia 1.78>  invidia (unde oriens extrema ab origine mors est), 
<pol. epia 1.79>  atque aliena videns tristi dolor omnia vultu 
<pol. epia 1.80>  prospera. Non potuit florentem cernere Romam 
<pol. epia 1.81>  aemula Carthago. Surgenti inuiderat urbi ; 
<pol. epia 1.82>  Sed gravius tulit inde parem ; mox viribus auctam 
<pol. epia 1.83>  vidit et imperio dominae parere potentis 
<pol. epia 1.84>  ac leges audire novas et ferre tributum 
<pol. epia 1.85>  edidicit, tacitis intus sed plena querelis, 
<pol. epia 1.86>  plena minis. Frenum funesta superbia tandem 
<pol. epia 1.87>  compulit excutere et clades geminare receptas. 
<pol. epia 1.88>  Angebant dolor atque pudor servilia passos 
<pol. epia 1.89>  multa viros, animisque incesserat addita duris 
<pol. epia 1.90>  tristis avaritia et nunquam satiabile votum. 
<pol. epia 1.91>  Permixtae spes amborum optatumque duobus 
<pol. epia 1.92>  imperium populis : dignus sibi quisque videri 
<pol. epia 1.93>  omnia cui subsint, totus cui pareat orbis. 
<pol. epia 1.94>  Praeterea damnumque recens iniuriaque atrox 
<pol. epia 1.95>  insula Sardiniae amissa et Trinacria rapta 
<pol. epia 1.96>  atque Hispania nimis populo confinis utrique, 
<pol. epia 1.97>  omnibus exposita insidiis, aptissima praedae 
<pol. epia 1.98>  Terra tot infandos longum passura labores, 
<pol. epia 1.99>  haud aliter quam cum medio deprensa luporum 
<pol. epia 1.100> pinguis ovis nunc huc rabidis, nunc dentibus illuc 
<pol. epia 1.101> volvitur inque tremens partes discerpitur omnis 
<pol. epia 1.102> bellantum proprioque madens resupina cruore. 
<pol. epia 1.103> Accessit situs ipse loci : natura locavit 
<pol. epia 1.104> se procul adverso spectantes litore gentes, 
<pol. epia 1.105> adversosque animos, adversas moribus urbes, 
<pol. epia 1.106> adversosque deos odiosaque numina utrinque, 
<pol. epia 1.107> pacatique nihil ; ventos elementaque prorsus 
<pol. epia 1.108> obvia et infesto luctantes aequore fluctus. 
<pol. epia 1.109> Ter gravibus certatum odiis et sanguine multo ; 
<pol. epia 1.110> at coeptum primo profligatumque secundo 
<pol. epia 1.111> est bellum, si vera notes : nam tertia nudus 
<pol. epia 1.112> proelia finis habet modico confecta labore. 
<pol. epia 1.113> Maxima nos rerum hic sequimur mediosque tumultus 
<pol. epia 1.114> eximiosque duces et inenarrabile bellum. 
<pol. epia 1.115> Ultima sidereum iuvenem lassata procellis 
<pol. epia 1.116> Hesperia excussamque gravi cervice catenam 
<pol. epia 1.117> Ausoniumque iugum Romanaque senserat arma. 
<pol. epia 1.118> Iam fuga praecipites longe trans aequora Poenos 
<pol. epia 1.119> egerat : horruerant animos dextramque tonantis 
<pol. epia 1.120> fulmineam moresque ducis famamque genusque 
<pol. epia 1.121> armorumque novas artes atque orsa cruentis 
<pol. epia 1.122> nobilitata malis. Vix tandem litore Mauro 
<pol. epia 1.123> Perfidus urgentem respectans Hasdrubal hostem 
<pol. epia 1.124> tutus erat : sic venantum perterritus acrem 
<pol. epia 1.125> respicit atque canum cervus post terga tumultum, 
<pol. epia 1.126> montis anhela procul de vertice colla reflectens. 
<pol. epia 1.127> Constitit Oceano domitor telluris Hiberae, 
<pol. epia 1.128> qua labor ambiguus flatum pelagique columnas 
<pol. epia 1.129> verberat Herculeas, ubi fessus mergitur alto 
<pol. epia 1.130> Phoebus et aestivo detergit pulvere currum. 
<pol. epia 1.131> Hic ubi non vis ulla manu mortalis, at ipsa 
<pol. epia 1.132> Omnipotens adversa aditum natura negabat, 
<pol. epia 1.133> constitit atque avidus praereptum faucibus hostem 
<pol. epia 1.134> indoluit. Vicisse parum ; iam blandior aegrum 
<pol. epia 1.135> non mulcet Fortuna animum ; Carthagine recta 
<pol. epia 1.136> gloria gestarum sordebat fulgida rerum. 
<pol. epia 1.137> Nempe videbat adhuc profugum longinqua tuentem 
<pol. epia 1.138> lentaque semineci vibrantem spicula dextra. 
<pol. epia 1.139> Turbida quin etiam rumoribus omnia miscens 
<pol. epia 1.140> fama procul nostro veniens crescebat ab orbe 
<pol. epia 1.141> arcibus instantem Ausoniis volitare sub armis 
<pol. epia 1.142> Hannibalem, patriaeque faces sub moenia ferri ; 
<pol. epia 1.143> illustres cecidisse duces, ardere nefandis 
<pol. epia 1.144> ignibus Hesperiam, atque undantia caedibus arva. 
<pol. epia 1.145> Urgebat vindicta patris pietasque movebat 
<pol. epia 1.146> ut coeptum sequeretur opus. Nam sanguine saevo 
<pol. epia 1.147> caesorum cineresque sacros umbrasque parentum 
<pol. epia 1.148> placari, atque Itala detergi fronte pudorem, 
<pol. epia 1.149> hic amor assiduum pulsabat pectora clari 
<pol. epia 1.150> Scipiadae, in frontem eliciens oculosque iuventa 
<pol. epia 1.151> fulgentes calido generosas corde favillas. 
<pol. epia 1.152> Anxia nox, operosa dies, vix ulla quietis 
<pol. epia 1.153> hora duci : tanta indomito sub pectore virtus ! 
<pol. epia 1.154> Has inter curas, ubi sensim amplexibus atris 
<pol. epia 1.155> nox udam laxabat humum, Tithonia quamvis 
<pol. epia 1.156> uxor adhuc gelidumque senem complexa foveret, 
<pol. epia 1.157> necdum purpureo nitidas a cardine valvas 
<pol. epia 1.158> vellere seu roseas ausae reserare fenestras 
<pol. epia 1.159> excirent dominam famulae quae saecula volvunt, 
<pol. epia 1.160> fessus et ipse caput posuit. Tum lumina dulcis 
<pol. epia 1.161> victa sopor clausit ; caeloque emissa silenti 
<pol. epia 1.162> umbra ingens faciesque patris per nubila raptim 
<pol. epia 1.163> adstitit ostendens caro praecordia nato 
<pol. epia 1.164> et latus et multa transfixum cuspide pectus. 
<pol. epia 1.165> Diriguit totos iuvenis fortissimus artus, 
<pol. epia 1.166> arrectaeque horrore comae. Tunc ille paventem 
<pol. epia 1.167> corripit et noto permulcens incipit ore : 
<pol. epia 1.168> "O decus aeternum generisque amplissima nostri 
<pol. epia 1.169> gloria, et o patriae tandem spes una labanti, 
<pol. epia 1.170> siste metum, memorique animo mea dicta reconde. 
<pol. epia 1.171> Optimus ecce brevem, sed quae, nisi despicis, horam, 
<pol. epia 1.172> multa ferat placitura, dedit moderator Olympi. 
<pol. epia 1.173> Ille meis victus precibus stellantia caeli 
<pol. epia 1.174> limina - perrarum munus - patefecit et ambos 
<pol. epia 1.175> viventem penetrare polos permisit, ut astra 
<pol. epia 1.176> me duce et obliquos calles, patriaeque labores 
<pol. epia 1.177> atque tuos, et adhuc terris ignota Sororum 
<pol. epia 1.178> stamina, tum rigido contortum pollice fatum 
<pol. epia 1.179> aspicias. Huc flecte animum. Viden illa sub Austro 
<pol. epia 1.180> moenia et infami periura palatia monte 
<pol. epia 1.181> femineis fundata dolis ? Viden ampla furentum 
<pol. epia 1.182> concilia et tepido stillantem sanguine turbam ? 
<pol. epia 1.183> Heu nimium nostris urbs insignita ruinis ! 
<pol. epia 1.184> Heu nuribus trux terra Italis ! Iterum arma retentas 
<pol. epia 1.185> fracta semel, vacuisque iterum struis agmina bustis ? 
<pol. epia 1.186> Sic Tybrim indomitum, segnissime Bagrada, temnis ? 
<pol. epia 1.187> Sic modo, Byrsa ferox, Capitolia despicis alta ? 
<pol. epia 1.188> Experiere iterum et dominam per verbera nosces. 
<pol. epia 1.189> Is tibi, nate, labor superest, ea gloria iusto 
<pol. epia 1.190> Marte parem factura deis. Haec vulnera iuro 
<pol. epia 1.191> sacra mihi merito, patriae quibus omne refudi 
<pol. epia 1.192> quod dederat, quibus ad superos Mavortia virtus 
<pol. epia 1.193> fecit iter : non ulla, meos fodientibus artus 
<pol. epia 1.194> hostibus atque abeunte anima, mihi multa dolenti 
<pol. epia 1.195> occurrisse prius tanti solamina casus, 
<pol. epia 1.196> quam quod magnanimum post funera nostra videbam 
<pol. epia 1.197> ultorem superesse domi. Spes ista levabat 
<pol. epia 1.198> Inde metus alios, hinc sensum mortis amarae." 
<pol. epia 1.199> Talia narrantem percurrit et impia maestis 
<pol. epia 1.200> vulnera luminibus totumque a vertice corpus 
<pol. epia 1.201> lustrat adusque pedes : at mens pia prominet extra, 
<pol. epia 1.202> ubertimque fluunt lacrimae. Nec plura parantem 
<pol. epia 1.203> sustinuit, mediisque irrumpens vocibus orsus : 
<pol. epia 1.204> "Heu heu ! Quid video ? Quisnam haec mihi pectora duro 
<pol. epia 1.205> confixit mucrone, parens ? Quae dextra verendam 
<pol. epia 1.206> gentibus immerito violavit sanguine frontem ? 
<pol. epia 1.207> Dic, genitor ; nil ante queas committere nostris 
<pol. epia 1.208> auribus." Haec dicens alto radiantia fletu 
<pol. epia 1.209> sidera visus erat sedesque implesse quietas. 
<pol. epia 1.210> Infima si liceat summis aequare, marina 
<pol. epia 1.211> piscis aqua profugus fluvioque repostus amoeno 
<pol. epia 1.212> non aliter stupeat, si iam dulcedine captum 
<pol. epia 1.213> vis salis insoliti et subitus circumstet amaror, 
<pol. epia 1.214> quam sacer ille chorus stupuit. Namque hactenus irae 
<pol. epia 1.215> et dolor et gemitus et mens incerta futuri 
<pol. epia 1.216> atque metus mortis mundique miserrima nostri 
<pol. epia 1.217> millia curarum, rapidae quibus optima vitae 
<pol. epia 1.218> tempora et in tenebris meliores ducimus annos : 
<pol. epia 1.219> illic pura dies, quam lux aeterna serenat, 
<pol. epia 1.220> quam nec luctus edax nec tristia murmura turbant, 
<pol. epia 1.221> non odia incendunt. Nova res, auremque deorum 
<pol. epia 1.222> insuetus pulsare fragor, pietate recessus 
<pol. epia 1.223> lucis inaccessae tacitumque impleverat axem. 
<pol. epia 1.224> At pater amplexu cupido precibusque modestis 
<pol. epia 1.225> occupat et gravibus cohibet suspiria dictis : 
<pol. epia 1.226> "Parce, precor, gemitu ; non hunc tempusque locusque 
<pol. epia 1.227> exposcunt. Sed visa animum si vulnera tangunt 
<pol. epia 1.228> usque adeo, iuvat et patrios agnoscere casus, 
<pol. epia 1.229> accipe ; nam paucis perstringam plurima verbis. 
<pol. epia 1.230> Sexta per Hesperios penitus victricia campos 
<pol. epia 1.231> nostraque signa simul Romanaque viderat aestas, 
<pol. epia 1.232> cum mihi iam bellique moras curasque peroso 
<pol. epia 1.233> consilium, teste eventu, Fortuna, dedisti 
<pol. epia 1.234> magnificum, infelix, fido cum fratre viritim 
<pol. epia 1.235> sollicitum partirer onus geminumque moranti 
<pol. epia 1.236> incuterem bello calcar. Sic alite laeva 
<pol. epia 1.237> distrahimur tandem et scissis legionibus ambo 
<pol. epia 1.238> insequimur late sparsis regionibus hostem. 
<pol. epia 1.239> Nondum plena colis iam stamina nostra Sorores 
<pol. epia 1.240> destituunt fessae, iam Mars sua signa relinquit. 
<pol. epia 1.241> Illicet imparibus veriti concurrere fatis 
<pol. epia 1.242> fraudis opem dubio poscunt in tempore Poeni ; 
<pol. epia 1.243> ars ea certa viris et nostro cognita damno. 
<pol. epia 1.244> Celtarumque animos, quibus auxiliaribus arma 
<pol. epia 1.245> fratris ad id steterant, pretio corrumpere adorti, 
<pol. epia 1.246> persuasere fugam : nostrorum exempla per aevum 
<pol. epia 1.247> ante oculos gestanda ducum, ne robore freti 
<pol. epia 1.248> externo, proprio non plus in milite fidant. 
<pol. epia 1.249> Obicit ille deos, ius, fas et inania verba ! 
<pol. epia 1.250> Raptim abeunt tacitoque vale. Vis quanta metallo est ! 
<pol. epia 1.251> Di, Pudor, alma Fides, uni succumbitis auro ! 
<pol. epia 1.252> Praesidio nudata acies fraterna retrorsum 
<pol. epia 1.253> avia constituit siccosque recurrere montes : 
<pol. epia 1.254> haec visa est spes una duci. Premit hostis acerbus, 
<pol. epia 1.255> doctus ad extremum cedenti insistere tergo. 
<pol. epia 1.256> Me quoque iam magno distantem Punica tractu 
<pol. epia 1.257> agmina cingebant, quae clam novus auxerat hostis 
<pol. epia 1.258> improbus, insultans. Visum et mihi cedere fato. 
<pol. epia 1.259> Nequicquam : vetitum caro me iungere fratri ; 
<pol. epia 1.260> inferior numero multum tribus undique castris 
<pol. epia 1.261> vallabar, multumque locis urgebar iniquis. 
<pol. epia 1.262> Ferrum aderat ; spes nulla fugae : quod fata sinebant 
<pol. epia 1.263> tempore in angusto, durissima pectora ferro 
<pol. epia 1.264> pandimus et vafras Erebo detrudimus umbras. 
<pol. epia 1.265> Ira dolorque dabant animos : ars bellica nusquam 
<pol. epia 1.266> consiliique nihil. Ceu dum velamina pastor 
<pol. epia 1.267> fida gerens apibus bellum movet improbus almis, 
<pol. epia 1.268> nocte sub obscura trepidant, mox dulcia maestae 
<pol. epia 1.269> excedunt inopi substrata cubilia cera, 
<pol. epia 1.270> inde ruunt caecaeque fremunt, sparsoque volatu 
<pol. epia 1.271> importuno instant capiti ; stat callidus hostis 
<pol. epia 1.272> inceptique tenax, postque irrita vulnera victor 
<pol. epia 1.273> eruit exstirpatque piae cunabula gentis : 
<pol. epia 1.274> sic, quae sola salus miseris et summa voluptas, 
<pol. epia 1.275> invisam iaculis gladioque ultore cohortem 
<pol. epia 1.276> tundimus et rabidas in vulnere linquimus iras. 
<pol. epia 1.277> Illi ex composito stabant, ceu flantibus Austris 
<pol. epia 1.278> aerius consistit Eryx atque astriger Atlas. 
<pol. epia 1.279> Quid moror ? Incauti armorum sub nube virumque 
<pol. epia 1.280> obruimur : fortuna suum tenet invida morem 
<pol. epia 1.281> adversata pios. Gelidus mihi pectore sanguis 
<pol. epia 1.282> haeserat ; agnosco insidias mortemque propinquam ; 
<pol. epia 1.283> nec mihi, sed patriae metuens, pro tempore raptim 
<pol. epia 1.284> ingredior dictis cuneos firmare labantes : 
<pol. epia 1.285> "Hac via praeclari, miles, patet ardua leti. 
<pol. epia 1.286> I duce me, quem saepe alias maiore profecto es 
<pol. epia 1.287> Fortuna, nunquam fama meliore secutus ! 
<pol. epia 1.288> Non acies ferri, facies non obvia mortis 
<pol. epia 1.289> terreat : exiguo decus ingens sanguine Mavors 
<pol. epia 1.290> obicit et caros illustrat caede nepotes. 
<pol. epia 1.291> Nosce genus, patriamque libens amplectere sortem. 
<pol. epia 1.292> Ignavum fortemque mori - ne tangere damno -  
<pol. epia 1.293> naturae lex una iubet. Breve tempus utrique : 
<pol. epia 1.294> iam, licet et terrae pelagique pericula cessent, 
<pol. epia 1.295> ultro aderit suspecta dies. Hoc fortibus unum 
<pol. epia 1.296> contigit, ut laeti morerentur ; cetera flendo 
<pol. epia 1.297> turba perit lacrimasque metu diffundit inertes. 
<pol. epia 1.298> Hora brevis longae testis venit ultima vitae. 
<pol. epia 1.299> Ergo age, si Latio quicquam de sanguine restat, 
<pol. epia 1.300> morte palam facito ; nam dum fortuna sinebat, 
<pol. epia 1.301> vicimus et nostris exibant funera dextris. 
<pol. epia 1.302> At modo corporibus, - cedunt quando omnia retro -  
<pol. epia 1.303> sit satis obstruxisse viam. Per pectora nostra 
<pol. epia 1.304> perque truces oculos vultusque in morte tremendos 
<pol. epia 1.305> transcendant ! Talem libet his opponere montem, 
<pol. epia 1.306> his claustris vallare aditus ! Sciat horrida veros 
<pol. epia 1.307> Barbaries cecidisse viros, et pallida quamquam, 
<pol. epia 1.308> haud spernenda tamen Romana cadavera calcet ! 
<pol. epia 1.309> Accelera, bene nata cohors - in limine mors est 
<pol. epia 1.310> invidiosa bonis - Romanas semper ad aras 
<pol. epia 1.311> cum lacrimis recolenda piis et ture perenni ! " 
<pol. epia 1.312> Talibus accensi coeunt et grandinis instar 
<pol. epia 1.313> scissa nube ruunt. In tela micantia primus 
<pol. epia 1.314> et circumfusos feror irrediturus in hostes. 
<pol. epia 1.315> Consequitur devota neci fortissima pubes. 
<pol. epia 1.316> Sternimus et moritur : paucis tot milia contra 
<pol. epia 1.317> quid reliquum ? Sed fata pii nunc ultima fratris 
<pol. epia 1.318> expectas ; neque enim Hesperia felicior ora ; 
<pol. epia 1.319> ille quidem, extremo fati de turbine frustra 
<pol. epia 1.320> surgere conatus, magnae sub mole ruinae 
<pol. epia 1.321> oppressusque itidem. Nec mors magis ulla decebat 
<pol. epia 1.322> altera quam fratris. Fuerat concordia vitae 
<pol. epia 1.323> mira, vel exiguis nunquam interrupta querelis : 
<pol. epia 1.324> una domus victusque idem, mens una duobus, 
<pol. epia 1.325> et mors una fuit. Locus idem corpora servat 
<pol. epia 1.326> amborum ac cineres. Huc tempus ferme sub unum 
<pol. epia 1.327> venimus. Hic nobis nulla est iam cura vetusti 
<pol. epia 1.328> carceris : ex alto sparsos contemnimus artus. 
<pol. epia 1.329> Odimus et laqueos et vincula nota timemus, 
<pol. epia 1.330> libertatis onus. Quod nunc sumus, illud amamus." 
<pol. epia 1.331> Ille autem illacrimans : "Tua me, tua, care, profundo 
<pol. epia 1.332> corde premit pietas, genitor. Sed mollis inersque 
<pol. epia 1.333> ultio verborum semper fuit, optima rerum. 
<pol. epia 1.334> Dic tamen hoc, o sancte parens : an vivere fratrem 
<pol. epia 1.335> teque putem atque alios, quos pridem Roma sepultos 
<pol. epia 1.336> defunctosque vocat ? " Lente pater ipse loquentem 
<pol. epia 1.337> risit, et "O quanta, miseri, sub nube iacetis ! 
<pol. epia 1.338> Humanumque genus quanta caligine veri 
<pol. epia 1.339> volvitur ! Haec" inquit "sola est certissima vita. 
<pol. epia 1.340> Vestra autem mors est, quam vitam dicitis. At tu 
<pol. epia 1.341> aspice germanum. Viden ut contemptor acerbae 
<pol. epia 1.342> mortis eat ? Viden indomitum sub pectore robur 
<pol. epia 1.343> et vivum decus et flammantia lumina fronti ? 
<pol. epia 1.344> Quin etiam a tergo generosum respicis agmen ? 
<pol. epia 1.345> Hos mihi defunctos audebit dicere quisquam ? 
<pol. epia 1.346> Et tamen egregios humani sorte tributi 
<pol. epia 1.347> efflavere animos ac debita corpora terrae 
<pol. epia 1.348> liquerunt. Cernis nitido venientia contra 
<pol. epia 1.349> per purum radiare diem laeta agmina vultu ? " 
<pol. epia 1.350> "Imo" ait "eximie ; nec quicquam dulcius unquam 
<pol. epia 1.351> hos vidisse oculos memini. Sed nomina nosse 
<pol. epia 1.352> est animus ; tibi ne, genitor, contraria mens sit ; 
<pol. epia 1.353> per superos ipsumque Iovem, solemque videntem 
<pol. epia 1.354> omnia, per Phrygios, si qua est ea cura, penates, 
<pol. epia 1.355> per si quid patriae venit huc dulcedinis, oro. 
<pol. epia 1.356> Aut ego fallor enim, aut quosdam hoc ex agmine novi, 
<pol. epia 1.357> et mores habitusque virum gressumque ; 
<pol. epia 1.358> insolitum licet ora micent, tamen ora recordor : 
<pol. epia 1.359> vidi etenim et patria nuper conviximus urbe." 
<pol. epia 1.360> "Vera quidem memoras. Fraus hunc modo rebus ademit 
<pol. epia 1.361> Punica. Periit congressus iniquo 
<pol. epia 1.362> credulus aetate heu ! Nimium Marcellus in illa : 
<pol. epia 1.363> iste memor finis lateri latus admovet ultro 
<pol. epia 1.364> nobiscumve libens caelo spatiatur in amplo. 
<pol. epia 1.365> Crispinus longe sequitur, quem providus uno 
<pol. epia 1.366> absumpsisse die tentaverat hostis ; at illum 
<pol. epia 1.367> languida dilatae tribuerunt vulnera morti. 
<pol. epia 1.368> Alter ibi cecidit moriens, ubi furta latebant ; 
<pol. epia 1.369> inde levis recte penetrans huc spiritus, illic 
<pol. epia 1.370> frigida carnifici dimisit membra cruento. 
<pol. epia 1.371> En Fabium ! Caelo maiestas maxima tanti 
<pol. epia 1.372> nominis et rerum iubet habitare sereno. 
<pol. epia 1.373> Cerne ducem quantum ! Licet hic cunctator ab omni 
<pol. epia 1.374> dictus erat populo, tamen ingens gloria tardis 
<pol. epia 1.375> debita consiliis viget. Hunc non flamma non ensis 
<pol. epia 1.376> eripuit Latio, sed dum magis arma premebant 
<pol. epia 1.377> Punica, tranquillum tulit hunc annosa senectus. 
<pol. epia 1.378> Sed magis ardentemque animis pugnasque frementem 
<pol. epia 1.379> cerne per insidias indigno funere Gracchum 
<pol. epia 1.380> corpore seclusum valido et pollentibus armis. 
<pol. epia 1.381> Praeterea Aemilio nimium fors invida Paulo : 
<pol. epia 1.382> aspice, magnanimum terebrant quot vulnera pectus ! 
<pol. epia 1.383> Cannensi Romana die defleta supremum 
<pol. epia 1.384> fata putans renuit cladi superesse ; sed ultro 
<pol. epia 1.385> oblatum contempsit equum, multumque rogantem 
<pol. epia 1.386> reppulit et "Nimium" respondit " viximus. At tu 
<pol. epia 1.387> macte animi virtute, puer, discede tuumque 
<pol. epia 1.388> victurum abde caput teque ad meliora reserva. 
<pol. epia 1.389> Dic patribus muniant urbem, dic moenia firment : 
<pol. epia 1.390> condiscant extrema pati ; namque improba saevas 
<pol. epia 1.391> ingeminat fortuna minas, hostisque cruentus 
<pol. epia 1.392> victor adest. Fabio mea verba novissima perfer : 
<pol. epia 1.393> dic me iussorum memorem vixisse suorum, 
<pol. epia 1.394> dic memorem te teste mori. Sed fata feroxque 
<pol. epia 1.395> collega ingenti turbarunt cuncta tumultu : 
<pol. epia 1.396> nuda loco caruit virtus ; tulit impetus illam. 
<pol. epia 1.397> Effuge dum morior, ne forsan plura loquendo 
<pol. epia 1.398> sim tibi causa necis". Dicentem talia ferro 
<pol. epia 1.399> circumstant. Volat ille levis : timor allevat artus 
<pol. epia 1.400> et plumas adiungit equo et calcaria plantis. 
<pol. epia 1.401> Anxia sic genitrix, ubi nidum callidus anguis 
<pol. epia 1.402> obsidet, hinc visae sese subducere morti 
<pol. epia 1.403> optat, et hinc dubitat sua dulcia viscera linquens 
<pol. epia 1.404> infelix ! Pietas tandem formidine victa 
<pol. epia 1.405> cedit, et incussis serum sibi consulit alis, 
<pol. epia 1.406> vicinaque tremens respectat ab arbore fatum 
<pol. epia 1.407> natorum rabiemque ferae, et plangoribus omne 
<pol. epia 1.408> implet anhela nemus strepituque accurrit amico. 
<pol. epia 1.409> Sic ibat iuvenis memorandus, saepe retrorsum 
<pol. epia 1.410> lumina maesta ferens : videt ingens surgere campis 
<pol. epia 1.411> naufragium ; videt immitem post publica Poenum 
<pol. epia 1.412> funera sacra ducis fodientem pectora duris 
<pol. epia 1.413> ictibus ; et caelum gemitu pulsabat inani. 
<pol. epia 1.414> Quid moror ? Innumeram licet internoscere turbam 
<pol. epia 1.415> caesorum hoc bello iuvenum patriaeque cadentum. 
<pol. epia 1.416> Scilicet immenso studio dum laedere quaerit, 
<pol. epia 1.417> civibus atque inopem spoliat dum fortibus urbem, 
<pol. epia 1.418> complevit caelum vestris ferus Hannibal umbris." 
<pol. epia 1.419> Talia dum genitor memorat, suspiria natus 
<pol. epia 1.420> alta trahens : "Licuit, fateor, cognoscere quicquid 
<pol. epia 1.421> optabam magis, et vultus spectare meorum. 
<pol. epia 1.422> Cetera ni prohibes, nihil est sermone secundi 
<pol. epia 1.423> patris amabilius". "Quin tu modo cominus" inquit 
<pol. epia 1.424> "alloquere atque aures quamprimum invade paratas." 
<pol. epia 1.425> His dictis, tulit ante gradum, frontemque modestam 
<pol. epia 1.426> demisit, patruumque tenens sic incipit ore : 
<pol. epia 1.427> "O venerande mihi, vero nunquamque parente 
<pol. epia 1.428> care minus, si vestra deus dedit ora videre 
<pol. epia 1.429> mortales oculos, alti si lumina mundi 
<pol. epia 1.430> indignoque mihi clarum reseravit Olympum, 
<pol. epia 1.431> da, precor, exiguam nostris affatibus horam, 
<pol. epia 1.432> nam breve tempus adest moneorque in castra reverti. 
<pol. epia 1.433> Oceani subnixa vadis ubi maxima Calpes 
<pol. epia 1.434> impendet pelago caelumque cacumine pulsat, 
<pol. epia 1.435> illic me Romana manent modo signa, ducemque 
<pol. epia 1.436> expectant. Rapidum hoc tandem stat limite bellum." 
<pol. epia 1.437> Suscipit amplexu iuvenem placidissimus heros, 
<pol. epia 1.438> atque ita : "Si iussu superum mortalia caelo 
<pol. epia 1.439> membra vehis - nec enim tam magni muneris auctor 
<pol. epia 1.440> alter erit : summum hoc equidem tibi contigit uni 
<pol. epia 1.441> eximiumque decus - , quam de te concipiam spem 
<pol. epia 1.442> dictu difficile est, cui tantam numina vivo 
<pol. epia 1.443> concessere viam. Nam ni divinus inesset 
<pol. epia 1.444> spiritus, haudquaquam hoc homini fortuna dedisset, 
<pol. epia 1.445> quae faciles dispensat opes : arcana videre 
<pol. epia 1.446> caelica, venturos longe praenoscere casus, 
<pol. epia 1.447> et fatum praescire suum, spectare beatas 
<pol. epia 1.448> has animas subterque pedes radiantia solis 
<pol. epia 1.449> lumina et adversos tam vastis tractibus axes ; 
<pol. epia 1.450> haec nunquam fortuna dabit, quia cuncta potenti 
<pol. epia 1.451> sunt servata deo. Qui si te lumine tanto 
<pol. epia 1.452> illustrat, quonam te alii dignentur honore ? 
<pol. epia 1.453> Non ergo immerito : fractos passimque iacentes 
<pol. epia 1.454> Hesperiae campis totiens despeximus hostes, 
<pol. epia 1.455> vidimus et nostrae vindictam mortis ; ab illa 
<pol. epia 1.456> egregiae pietatis habes per saecula famam. 
<pol. epia 1.457> Quidlibet hinc aude mecum ; nam protinus aurem 
<pol. epia 1.458> invenis atque animum vacuum. Quin ocius ergo 
<pol. epia 1.459> ingredimur fandoque brevem consumimus horam ? " 
<pol. epia 1.460> "Dic" ait is "si vita manet post busta, quod almus 
<pol. epia 1.461> testatur genitor, sique haec est vera perennis, 
<pol. epia 1.462> nostra autem morti similis, quid demoror ultra 
<pol. epia 1.463> in terris ? Quin huc potius, quacumque licebit, 
<pol. epia 1.464> evolat assurgens animus tellure relicta ? " 
<pol. epia 1.465> "Non bene sentis" ait : "deus hoc naturaque sanxit 
<pol. epia 1.466> legibus aeternis, hominem statione manere 
<pol. epia 1.467> corporis, edicto donec revocetur aperto. 
<pol. epia 1.468> Non igitur properare decet, sed ferre modeste 
<pol. epia 1.469> quantulacumque brevis superant incommoda vitae, 
<pol. epia 1.470> ne iussum sprevisse dei videare, quod ista 
<pol. epia 1.471> sunt geniti sub lege homines, ut regna tenerent 
<pol. epia 1.472> infima, namque illis custodia credita terrae 
<pol. epia 1.473> et rerum quas terra vehit pelagusque profundum. 
<pol. epia 1.474> Ergo tibi cunctisque bonis servandus in ista est 
<pol. epia 1.475> carne animus propriamque vetandus linquere sedem, 
<pol. epia 1.476> nobilibus curis studioque et amore videndi 
<pol. epia 1.477> promineat ni forte foras corpusque relinquat 
<pol. epia 1.478> ac longe fugiat sensus seque ingerat astris. 
<pol. epia 1.479> Hic decet egregios animos, hic exitus est quem 
<pol. epia 1.480> divini fecere viri meliora sequentes. 
<pol. epia 1.481> Sed dum membra vigent (brevis est mora), suscipe nostri 
<pol. epia 1.482> consilii quid summa velit. Tu sacra fidemque 
<pol. epia 1.483> iustitiamque cole. Pietas sit pectoris hospes 
<pol. epia 1.484> sancta tui morumque comes, quae debita virtus 
<pol. epia 1.485> magna patri, patriae maior, sed maxima summo 
<pol. epia 1.486> ac perfecta deo ; quibus exornata profecto 
<pol. epia 1.487> vita via in caelum est, quae nos huc tramite recto 
<pol. epia 1.488> tunc revehat cum summa dies exemerit istud 
<pol. epia 1.489> carnis onus puraeque animam transmiserit aurae. 
<pol. epia 1.490> Hoc etiam monuisse velim, nil gratius illi, 
<pol. epia 1.491> qui caelum terrasque regit, dominoque patrique, 
<pol. epia 1.492> actibus ex nostris, quam iustis legibus urbes 
<pol. epia 1.493> conciliumque hominum sociatum nexibus aequis. 
<pol. epia 1.494> Quisquis enim ingenio patriam seu viribus alte 
<pol. epia 1.495> sustulerit sumptisque oppressam iuverit armis, 
<pol. epia 1.496> hic certum sine fine locum in regione serena 
<pol. epia 1.497> expectet veraeque petat sibi praemia vitae, 
<pol. epia 1.498> iustitia statuente dei, quae nec quid inultum, 
<pol. epia 1.499> nec praemio caruisse sinit." Sic fatus amoris 
<pol. epia 1.500> admovitque faces avido stimulosque nepoti. 
<pol. epia 1.501> Ecce autem interea venientum turba, nec ulli 
<pol. epia 1.502> nota fuit facies ; habitus tamen omnibus unus 
<pol. epia 1.503> sidereoque levis fulgebat lumine amictus. 
<pol. epia 1.504> Augusta pauci procul omnes fronte praeibant 
<pol. epia 1.505> iam senioque graves et maiestate verendi. 
<pol. epia 1.506> "Haec acies regum est, quos tempora prima tulerunt 
<pol. epia 1.507> Urbis" ait "nostrae ; frons arguit inclita reges. 
<pol. epia 1.508> Romulus ecce prior, famosi nominis auctor, 
<pol. epia 1.509> publicus ipse parens. Cernis, dulcissime, quantus 
<pol. epia 1.510> ardor inest animo. Talem ventura petebant 
<pol. epia 1.511> regna virum. Venit incessu moderatior alter, 
<pol. epia 1.512> relligione nova populum qui temperet acrem. 
<pol. epia 1.513> Hic virtute prius patriae Curibusque Sabinis 
<pol. epia 1.514> insignis, nostramque ideo transvectus in arcem est. 
<pol. epia 1.515> Aspice sollicitum, monitu ceu coniugis almas 
<pol. epia 1.516> instituat leges et euntem dividat annum. 
<pol. epia 1.517> Extulit hunc natura senem, primoque sub aevo 
<pol. epia 1.518> hanc habuit frontem, sic tempora cana genasque. 
<pol. epia 1.519> Tertius ille sequens, qua tu nunc uteris, omnem 
<pol. epia 1.520> militiae expressit regum fortissimus artem, 
<pol. epia 1.521> fulmineus visu, victus quoque fulmine solo. 
<pol. epia 1.522> Quartus arat muros et Thybridis ostia fundat, 
<pol. epia 1.523> praesagus quas totus opes huc convehat orbis, 
<pol. epia 1.524> bifida primaevo connectens moenia ponte. 
<pol. epia 1.525> Frons quinti mihi nota parum, sed suspicor illum 
<pol. epia 1.526> quem nobis regem longe dedit alta Corinthus. 
<pol. epia 1.527> Ille est haud dubie : video tunicasque togasque 
<pol. epia 1.528> et fasces trabeasque graves sellasque curules 
<pol. epia 1.529> atque leves phaleras et cuncta insignia nostri 
<pol. epia 1.530> imperii, currusque et equos pompasque triumphi. 
<pol. epia 1.531> Illum autem numero quem cernis in ordine sextum 
<pol. epia 1.532> servilis solio regem transmisit origo, 
<pol. epia 1.533> et nomen servile manet, sed regia mens est. 
<pol. epia 1.534> Dedecus hic generis virtute piavit et actis ; 
<pol. epia 1.535> condidit hic censum prior, ut se noscere posset 
<pol. epia 1.536> Roma potens, altumque nihil sibi nota timeret." 
<pol. epia 1.537> Finierat. Tunc ille iterat : "Si lecta recordor, 
<pol. epia 1.538> Romuleo cinxisse comas diademate septem 
<pol. epia 1.539> audieram, totidem cognomina certa tenebam. 
<pol. epia 1.540> Alter ubi est igitur ? " "Fili carissime," dixit 
<pol. epia 1.541> "huc et luxus iners et dura superbia nunquam 
<pol. epia 1.542> ascendunt. Illum sua pessima crimina Averno 
<pol. epia 1.543> merserunt, atroxque animus nomenque superbum. 
<pol. epia 1.544> Hunc exposcis enim qui sceptra novissima rexit 
<pol. epia 1.545> rex ferus et feritate bonus ; nam tristia passae 
<pol. epia 1.546> hic libertatis primum Urbi ingessit amorem. 
<pol. epia 1.547> Quin tu animas laetas melioraque regna tenentes 
<pol. epia 1.548> cerne catervatim, verae virtutis amicos." 
<pol. epia 1.549> Tres simul ante alacres alternaque bracchia nexi 
<pol. epia 1.550> ibant. Hos laeto celebrabant agmina plausu 
<pol. epia 1.551> umbrarum atque omni devotum ex ordine vulgus. 
<pol. epia 1.552> Substitit admirans : "Quae tanta est gratia" dixit 
<pol. epia 1.553> "ista trium ? Quis tantus amor connectit euntes ? " 
<pol. epia 1.554> "Hos idemque parens eademque" ait "extulit alvus : 
<pol. epia 1.555> hinc amor. Hisque ipsis libertas credita quondam : 
<pol. epia 1.556> hinc favor. Heu iugulos et vulnera cruda duorum ! 
<pol. epia 1.557> Aspice : utrique recens nitet ut generosa cicatrix 
<pol. epia 1.558> pectore in adverso ! Populorum pugna potentum 
<pol. epia 1.559> tergeminis mandata viris, ut sanguine pauco 
<pol. epia 1.560> scilicet innumerae cessarent funera gentis. 
<pol. epia 1.561> Divisis exercitibus conspecta suorum 
<pol. epia 1.562> adversisque oculis sex ultima bella gerebant ; 
<pol. epia 1.563> libertas tunc nostra tremens similisque cadenti 
<pol. epia 1.564> unius ad fatum dubio sub Marte pependit ; 
<pol. epia 1.565> unius est asserta manu. Germanus uterque 
<pol. epia 1.566> occiderat, populoque nimis fortuna favere 
<pol. epia 1.567> coeperat Albano, nisi tertius ille superstes 
<pol. epia 1.568> integer et fratrum mortes et publica fata 
<pol. epia 1.569> restituisset, agens victricia corpora campo, 
<pol. epia 1.570> donec seiunctos spatiis, largoque cruore 
<pol. epia 1.571> defectos, plagisque graves et cursibus haustos, 
<pol. epia 1.572> impiger alterno iugulasset vulnere fratres. 
<pol. epia 1.573> Id recolens nunc exultat : gaudentque vicissim 
<pol. epia 1.574> Germani ad superos nec inulto funere missi. 
<pol. epia 1.575> At, quibus imperium virtus ea contulit, ultro 
<pol. epia 1.576> circumstant memores. Sed quid per singula versor ? 
<pol. epia 1.577> Milia nonne vides spatiosum implentia caelum ? 
<pol. epia 1.578> Publicolam ante alios, tanto cognomine dignum, 
<pol. epia 1.579> praeclarum pietate ducem patriaeque parentem. 
<pol. epia 1.580> Lumina visendi cupidus flectebat, et ingens 
<pol. epia 1.581> agmen erat iuxta, stabilem qua vergit ad Arcton 
<pol. epia 1.582> lacteus innumeris redimitus circulus astris. 
<pol. epia 1.583> Obstupuit, quaeritque viros et nomina et actus. 
<pol. epia 1.584> "Care nepos, si cuncta velim memoranda referre, 
<pol. epia 1.585> altera nox optanda tibi est" ait. "Aspice ut omnis 
<pol. epia 1.586> stella cadit pelago, caelumque reflectitur, et iam 
<pol. epia 1.587> candidus Aurorae meditantis surgere vultus 
<pol. epia 1.588> vibrat et Eoa iam somnum diluit unda. 
<pol. epia 1.589> Iam pater admonuit fugientia sidera nutu 
<pol. epia 1.590> ostendens, vetuitque moras. Hoc nosse satis sit, 
<pol. epia 1.591> Romanas has esse animas, quibus una tuendae 
<pol. epia 1.592> cura fuit patriae. Proprio pars magna cruore 
<pol. epia 1.593> diffuso has petiit sedes, meritoque caducae 
<pol. epia 1.594> praetulit aeternam per acerba pericula vitam.î 		 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 			 	
<pol. epia 2.1> Talibus intentum pater arripit atque benigne : 
<pol. epia 2.2> "Tempus" ait "caelo descendere. Gratia paucis 
<pol. epia 2.3> huc venisse fuit : patienter abire decorum est." 
<pol. epia 2.4> "Ne propera, precor, alme parens. Quin digeris" inquit 
<pol. epia 2.5> "pauca mihi dubio ? Certumque remitte futuri. 
<pol. epia 2.6> "O nate, exigui solatia temporis" infit 
<pol. epia 2.7> "exigis. Ambiguae subito tibi somnia noctis 
<pol. epia 2.8> omniaque implicitae vanescent visa quietis : 
<pol. epia 2.9> si qua animo memori vestigia forte manebunt, 
<pol. epia 2.10> somnia vana tamen, mentemque errasse putabis. 
<pol. epia 2.11> Sed nequeo sprevisse preces. Dic, nate, quod angit 
<pol. epia 2.12> te magis ; et brevibus celeri te subtrahe Phoebo. 
<pol. epia 2.13> "O genitor, si nota tibi divina voluntas, 
<pol. epia 2.14> sique tibi ante oculos venturum est cernere tempus, 
<pol. epia 2.15> scire velim quid fata parent. Nam bella videmus 
<pol. epia 2.16> aspera terribili Latium quassantia motu. 
<pol. epia 2.17> Hannibal in foribus stat perfidus. Omnia retro 
<pol. epia 2.18> versa cadunt. Nostro pinguescunt arva cruore. 
<pol. epia 2.19> Tot clari cecidere duces. Vos lumina tanti 
<pol. epia 2.20> imperii tam magna duo cecidistis eodem 
<pol. epia 2.21> tempore ; tuncque Italis raptus regionibus est sol, 
<pol. epia 2.22> magnaque sub gemina nutavit Roma ruina. 
<pol. epia 2.23> Quid superest ? Dominam quis nunc manet exitus Urbem ? 
<pol. epia 2.24> Corruet, an stabit ? Quodsi frustra arma movemus, 
<pol. epia 2.25> exime tot curas animo tantosque labores : 
<pol. epia 2.26> somnum redde oculis et membris redde quietem. 
<pol. epia 2.27> Nam mihi si, cogente deo, patriaeque cadendum est, 
<pol. epia 2.28> quid iuvat obniti contra fatoque prementi 
<pol. epia 2.29> humanas afferre manus ? Moriamur inermes ! 
<pol. epia 2.30> Vivat et in toto regnet ferus Hannibal orbe ! " 
<pol. epia 2.31> Non tulit indignantem animo pater optimus : "Immo, 
<pol. epia 2.32> immo" ait "armato latronem pellere luscum 
<pol. epia 2.33> finibus Ausoniae dabitur. Discedet iniquo 
<pol. epia 2.34> inde animo, metuetque alienam linquere terram 
<pol. epia 2.35> sanguinis ac praedae sitiens, at maesta suorum 
<pol. epia 2.36> plebs metuens belloque nimis turbata propinquo 
<pol. epia 2.37> hunc repetet retrahetque domum. Postquam Africa tanget 
<pol. epia 2.38> litora, funesto veritus confligere campo 
<pol. epia 2.39> congressus volet ante tuos. Tu furta caveto 
<pol. epia 2.40> insidiasque viri. Doceant te dira duorum 
<pol. epia 2.41> funera barbarico confecta ferociter astu. 
<pol. epia 2.42> I tamen atque hostis crudelem conspice vultum 
<pol. epia 2.43> et dictis intende aurem cautusque vigilque 
<pol. epia 2.44> insidiosa senis versuti percipe verba. 
<pol. epia 2.45> Si renuis retrahisque pedem, mihi crede, per orbem 
<pol. epia 2.46> aut timidus videare aliis aut forte superbus. 
<pol. epia 2.47> Ille quidem varia tentabit flectere mentem 
<pol. epia 2.48> arte dolisque novis, dulcem per singula pacem, 
<pol. epia 2.49> pacem iterans, pacisque tegens sub nomine fraudem, 
<pol. epia 2.50> unicus eversor pacis. Firmissime, persta 
<pol. epia 2.51> propositumque tene. Nil de patriaeque tuaque 
<pol. epia 2.52> maiestate cadat ! Fremet ille et tristia coram 
<pol. epia 2.53> fata videns, humiles voces summissaque verba 
<pol. epia 2.54> ore dabit ficto : iuvenem semperque secundis 
<pol. epia 2.55> assuetum casus varios librare monebit 
<pol. epia 2.56> fortunae, ac multa ancipiti sermone tremenda 
<pol. epia 2.57> proferet eventusque ducum. Cum nulla videbit 
<pol. epia 2.58> verba altum movisse animum, tum tristis et ira 
<pol. epia 2.59> fervidus, arma fremens bellumque, in castra redibit. 
<pol. epia 2.60> Pugna erit ambiguo quam spectent fata favore, 
<pol. epia 2.61> cuius ad eventum toto timeatur in orbe. 
<pol. epia 2.62> Sanctior his preerit castris, dux impius illis : 
<pol. epia 2.63> hinc virtus obiecta malis cultusque modesti 
<pol. epia 2.64> et pudor et benesuada fides pietasque comesque 
<pol. epia 2.65> iustitia et reliquae vibrabunt arma Sorores ; 
<pol. epia 2.66> Inde furor, dolus et rabies et nescia veri 
<pol. epia 2.67> pectora contemptusque dei fervensque libido 
<pol. epia 2.68> caecaque perpetuis crescens sub litibus ira 
<pol. epia 2.69> et scelerum species horrendae et nomina multa. 
<pol. epia 2.70> Victor eris bello tandem, victoria nec te 
<pol. epia 2.71> efferet ; ast illum fortuna adversa repente 
<pol. epia 2.72> prosternet. Victus fugiet peregrinaque tanget 
<pol. epia 2.73> litora, qua Grais Asiam regionibus aestus 
<pol. epia 2.74> Hellespontiaci dirimit maris. Omnia tandem 
<pol. epia 2.75> tentabit, regumque pedes indignaque supplex 
<pol. epia 2.76> continget genua atque aliena precabitur arma, 
<pol. epia 2.77> Italicas ardens iterum ruiturus in oras, 
<pol. epia 2.78> si fortuna sinat. Nobis sed amicior illa, 
<pol. epia 2.79> iam longis satiata malis, funesta retrorsum 
<pol. epia 2.80> consilia evertet. Quid multa ? Vagabitur exul 
<pol. epia 2.81> pessimus et terras virus disperget in omnes, 
<pol. epia 2.82> Romanos in morte petens. Ceu saxea saevum 
<pol. epia 2.83> cum forte in triviis tempestas obruit anguem, 
<pol. epia 2.84> ille furit, moriensque minas vomit atque venenum 
<pol. epia 2.85> mille ligans caudam squamosaque corpora nodis, 
<pol. epia 2.86> horrificus solo aspectu, postrema cruentus 
<pol. epia 2.87> sibila languentesque oculos attollit et ipsum 
<pol. epia 2.88> saevit in auctorem frustra : sic turbidus iste 
<pol. epia 2.89> mille vias moribundus aget. Quo tempore forte 
<pol. epia 2.90> publica dum perages mandata, videbis inermem 
<pol. epia 2.91> securus, faciemque trucem quae terruit orbem. 
<pol. epia 2.92> Colloquio festiva dies videatur amico, 
<pol. epia 2.93> tantorum felix Ephesus sermone virorum. 
<pol. epia 2.94> Fama quidem mendax falsa cum lance nefandos 
<pol. epia 2.95> aequat iniqua bonis. Facinus dum grande, tremendum, 
<pol. epia 2.96> horrendum dictu invenit, canit orba per orbem, 
<pol. epia 2.97> nec dirimit causas. Patriam iuvat ille cadentem, 
<pol. epia 2.98> laudatur ; multaque alius cum strage cruentas 
<pol. epia 2.99> captat opes regnumque sibi iaciturus in auro, 
<pol. epia 2.100> hic quoque laudatur. Laudabitur Hannibal atque 
<pol. epia 2.101> Scipio : posteritas mirabitur omnis utrumque. 
<pol. epia 2.102> Heu par dissimile et diverso sidere terris 
<pol. epia 2.103> illatum ! At vulgus discernere, quanta sit inter 
<pol. epia 2.104> magnificum ac tetrum facinus distantia, nescit. 
<pol. epia 2.105> Quam subito miris animum volet ille loquendo 
<pol. epia 2.106> flectere blanditiis ! Seu sunt haec Punica semper 
<pol. epia 2.107> pectora, seu laudem virtus vel ab hoste meretur, 
<pol. epia 2.108> praecipue tam rara quidem. Verum illa iocosum 
<pol. epia 2.109> qualiacumque tibi risum fortasse movebunt, 
<pol. epia 2.110> nil aliud. Sic ille graves in morte reflexus 
<pol. epia 2.111> cum dederit falsaque animum spe paverit amens, 
<pol. epia 2.112> tandem Bithynica ruet imperterritus aula, 
<pol. epia 2.113> dux atrox, Urbique metum depellet et orbi. 
<pol. epia 2.114> Hostis fata vides, tanto quem tempore tellus 
<pol. epia 2.115> sustinet Ausoniae. Quodsi Romana requiris, 
<pol. epia 2.116> pauca, sed e medio fatorum intentus acervo 
<pol. epia 2.117> accipe. Proclivem faciet victoria praesens 
<pol. epia 2.118> ad reliquas facilemque viam, nullumque pudebit, 
<pol. epia 2.119> quem teneat Carthago potens, apprendere portum. 
<pol. epia 2.120> Illa iugum populos et ferre tributa docebit. 
<pol. epia 2.121> Illicet Aetolus consurget vanus ad arma, 
<pol. epia 2.122> proruet Antiochus ; fratris iunioris et illum 
<pol. epia 2.123> vincitis auspiciis, teque orbis noscet Eous, 
<pol. epia 2.124> ut Zephyrus pridem ac pluvialis noverat Auster. 
<pol. epia 2.125> Inde alia ex aliis nascentur bella, sed omnes 
<pol. epia 2.126> vincet Roma minas et totum proteret orbem. 
<pol. epia 2.127> Victa iugum regna excipient : sub legibus ibunt 
<pol. epia 2.128> mox Galatae Macedumque furor ; nil regia possunt 
<pol. epia 2.129> nomina, nil patrum egregii prodesse labores. 
<pol. epia 2.130> Magnus Alexander totiens revocatus ab urna 
<pol. epia 2.131> si redeat, mea sit quaenam sententia nosti : 
<pol. epia 2.132> Graecia tota brevi procumbet tempore victa 
<pol. epia 2.133> et male caesorum poenas dependet avorum. 
<pol. epia 2.134> Hic placet et Glabrio et spectata modestia Memmi 
<pol. epia 2.135> Flaminiique animus, claris qui crescere factis 
<pol. epia 2.136> incipit et tecum tentat certamina famae. 
<pol. epia 2.137> Res instant variae, series quoque longa laborum : 
<pol. epia 2.138> florida iamque viris venit armipotentibus aetas. 
<pol. epia 2.139> Haec mihi iam Scauros, Drusos crebrisque Metellos 
<pol. epia 2.140> insignes titulis et nomina clara Nerones 
<pol. epia 2.141> protulit. Hoc olim veniet de stipite ramus 
<pol. epia 2.142> pestifer ac populis umbra nociturus iniqua. 
<pol. epia 2.143> Iam sensim assurgunt rigida virtute Catones. 
<pol. epia 2.144> O utinam domus illa minus foret invida nostrae ! 
<pol. epia 2.145> Surgunt Aemilii, quorum de gente nepotem 
<pol. epia 2.146> elige, qui nomen gestis mereatur avitum, 
<pol. epia 2.147> relliquiasque tuas ferro consumat et igni, 
<pol. epia 2.148> durior id meritis odioque accensus honesto. 
<pol. epia 2.149> Longius incedam ; iamque hinc Syllamque ferocem 
<pol. epia 2.150> Pompeiosque graves animosaque pectora Bruti 
<pol. epia 2.151> ante oculos habeo, stupeoque ubi condere ferrum 
<pol. epia 2.152> audeat. Hinc rerum summa ad fastigia ventum est 
<pol. epia 2.153> Caesareumque genus toti dominarier orbi 
<pol. epia 2.154> praevideo. Quid cuncta sequor ? Non ditior unquam 
<pol. epia 2.155> urbs animis erit egregiis ducibusque supremis. 
<pol. epia 2.156> Crederet hoc aliquis ? Campano raptus aratro 
<pol. epia 2.157> unus erit bello eximius, qui nostra sub Austrum 
<pol. epia 2.158> signa ferat Libyamque iterum premat, inclita regum 
<pol. epia 2.159> colla triumphali victor fracturus ab arcu, 
<pol. epia 2.160> bisque sub extrema Latium formidine solvat 
<pol. epia 2.161> obsidione gravi, calidaque reversus ab ora 
<pol. epia 2.162> atque Alpes subito iussus transire nivosas 
<pol. epia 2.163> praeter Aquas Sextas - dicunt sic nomine vallem -  
<pol. epia 2.164> Teutonicum insigni compescat strage furorem ; 
<pol. epia 2.165> post simili ardentes prosternat vulnere Cimbros. 
<pol. epia 2.166> Orbis in extremi latebras, ubi castra locasti, 
<pol. epia 2.167> nunc, iuvenis memorande novis per saecula factis, 
<pol. epia 2.168> Magnus item iuvenis veniet ; nec dignior alter 
<pol. epia 2.169> nomen habet Magni. Hic Tagum Baetimque et Hiberum 
<pol. epia 2.170> coget ferre iugum dominumque agnoscere Tibrim. 
<pol. epia 2.171> Hic idem nimia civem feritate rebellem 
<pol. epia 2.172> contundet. Tibi nulla animum contingat honestum 
<pol. epia 2.173> invidia ; atque alios patiaris ad alta volare. 
<pol. epia 2.174> Nullus erit nullusque fuit cui gloria tota 
<pol. epia 2.175> cesserit : illa novis semper parat integra partem. 
<pol. epia 2.176> Vita brevis, rerumque venit longissimus ordo. 
<pol. epia 2.177> Quid fiet, nisi quaeque suos produxerit aetas 
<pol. epia 2.178> venturis qui sponte velint occurrere fatis ? 
<pol. epia 2.179> Sufficeret cunctis spatio si temporis unus, 
<pol. epia 2.180> publica res poterat duce te contenta fuisse. 
<pol. epia 2.181> Tu si quidem laetus mecum, dum bella gerentur, 
<pol. epia 2.182> hic eris, et iuvenem egregium laudabis ab alto. 
<pol. epia 2.183> Pauca ex innumeris memoro : maiora supersunt 
<pol. epia 2.184> gesta viri, plectroque aliis maiore canenda. 
<pol. epia 2.185> Namque hic praecipiti - sit fas dixisse - volatu 
<pol. epia 2.186> victor ab occasu discedens victor ad ortus 
<pol. epia 2.187> perveniet nomenque Italum super astra levabit. 
<pol. epia 2.188> Omnia succumbent : multis fortuna triumphis 
<pol. epia 2.189> larga volet ditare ducem ; moderatior autem 
<pol. epia 2.190> implendusque animus paucis, quod laurea triplex 
<pol. epia 2.191> stringat honesta comas, quod ter sua Roma verendo 
<pol. epia 2.192> exstantem curru videat, contentus abibit. 
<pol. epia 2.193> Hic et piratas pelago depellet ab omni : 
<pol. epia 2.194> vincetur Iudaea tenax, Armenia duplex. 
<pol. epia 2.195> Cappadoces Arabesque et lato corpore Ganges, 
<pol. epia 2.196> Persis et Arsacides : Rubroque a litore tandem 
<pol. epia 2.197> omnia vincentes rigidam veniemus ad Arcton. 
<pol. epia 2.198> Et glaciale solum, Tanaim et Maeotida duram 
<pol. epia 2.199> Riphaeosque procul tangemus in aethere montes. 
<pol. epia 2.200> Attriti longo fugient certamine reges 
<pol. epia 2.201> et vitam simul et regnum bellumque perosi. 
<pol. epia 2.202> Caspia calcabunt victores claustra, Sabaeam 
<pol. epia 2.203> turicremasque domos : intacti limina templi 
<pol. epia 2.204> intrabunt cernentque adyti penetralia sacri. 
<pol. epia 2.205> Purpura non illos, non gemmae aurumque movebunt : 
<pol. epia 2.206> thesauros inter medios mucrone trementi 
<pol. epia 2.207> paupertas Romana venit nec tangitur illis. 
<pol. epia 2.208> Insula non toto restabit libera ponto, 
<pol. epia 2.209> non tellus seu pressa vagis seu stantibus astris. 
<pol. epia 2.210> Aula sub imperium veniet ditissima Cypri, 
<pol. epia 2.211> Creta superstitionum ingens domus atque magistra 
<pol. epia 2.212> Euboicumque latus, Phoebo Rhodus inclita et undis, 
<pol. epia 2.213> tum salis Aegaei, caelo velut astra sereno, 
<pol. epia 2.214> Cyclades effusae medio, clipeusque potentis 
<pol. epia 2.215> Trinacriae et crasso dives Sardinia caelo 
<pol. epia 2.216> pauperiorque solo sed apricis Corsica saxis, 
<pol. epia 2.217> et quicquid Tusco iacet aequore, quicquid Hibero, 
<pol. epia 2.218> quicquid et Adriaco. Sed quis cum classe frementem 
<pol. epia 2.219> ibit in Oceanum ? Fortissimus ille nepotum 
<pol. epia 2.220> unus erit magno semper cantandus in orbe, 
<pol. epia 2.221> Gallica qui vario complebit rura pavore 
<pol. epia 2.222> et fluvios atri violabit sanquinis unda. 
<pol. epia 2.223> Inde procul caelo et terra pelagoque repostos 
<pol. epia 2.224> auricomos rapido calcabit Marte Britannos, 
<pol. epia 2.225> stringet et indomito luctantem gurgite Rhenum 
<pol. epia 2.226> pontibus, hostilesque tenens cum milite fines 
<pol. epia 2.227> tristia caeruleis Germanis bella movebit. 
<pol. epia 2.228> O felix, si forte modum sciat addere ferro ! 
<pol. epia 2.229> Nesciet heu ! Noletque miser ; sed turbine mentis 
<pol. epia 2.230> victrices per cuncta manus in publica vertet 
<pol. epia 2.231> viscera, civili foedans externa cruore 
<pol. epia 2.232> proelia et emeritos indigno Marte triumphos ; 
<pol. epia 2.233> me tamen infami tam multa decora furore 
<pol. epia 2.234> commaculare pudet. Quam turpiter omnia calcat 
<pol. epia 2.235> ambitus, ut totum imperium sibi vindicet unus, 
<pol. epia 2.236> primus et exemplum reliquis, spolietque superbus 
<pol. epia 2.237> aerarium, miserosque novo legat ordine patres ! 
<pol. epia 2.238> Haec et Pharsalicas mortes Ephyreaque tela, 
<pol. epia 2.239> Tharsonque et Mundam et Capitolia sanguine tincta, 
<pol. epia 2.240> omnia praetereo. Succedet maximus illi 
<pol. epia 2.241> inde nepos clara veniens a stirpe sororis. 
<pol. epia 2.242> Hic mihi longinquos mittet sub legibus Indos, 
<pol. epia 2.243> Aegyptumque ferox et barbara sistra moventem 
<pol. epia 2.244> uxorem Latii capiet ducis ; inde per omnem 
<pol. epia 2.245> fulminet ense diem, reges pede supprimat altos. 
<pol. epia 2.246> Hic parere ferum Romanis fascibus Histrum 
<pol. epia 2.247> perdoceat, geminaeque solum quod subiacet Ursae. 
<pol. epia 2.248> Hic Urbem tribus invectus de more triumphis 
<pol. epia 2.249> edicet toti praecepta incognita mundo, 
<pol. epia 2.250> et summo celsus solio summissa videbit 
<pol. epia 2.251> sceptra sibi clarosque duces atque agmina vulgi 
<pol. epia 2.252> munera ferre omnes studioque ardere placendi. 
<pol. epia 2.253> Iam senior rigidos bello contundet Hiberos. 
<pol. epia 2.254> Ultimus ille labos : exhinc tranquilla sequuntur 
<pol. epia 2.255> saecula : tum gemini claudentur tristia Iani 
<pol. epia 2.256> limina et aerati iungentur cardine postes, 
<pol. epia 2.257> inde gravem tumulo mittet veneranda senectus 
<pol. epia 2.258> digressum amplexu et dilectae coniugis ulnis. 
<pol. epia 2.259> Huius post cineres video Romana reverti 
<pol. epia 2.260> fata retro et pulcros prolabi ad turpia mores. 
<pol. epia 2.261> Hei mihi ! Quid moreris ? Tecum moritura propago 
<pol. epia 2.262> nominis est nostri. Sed tu tibi debita nactus 
<pol. epia 2.263> alta petes convexa poli. Quid turba superstes, 
<pol. epia 2.264> ludibrium mundo generisque infamia primi ? 
<pol. epia 2.265> Tartara conspiciet meritis Stygiosque recessus. 
<pol. epia 2.266> At nimium propero : video par nobile, natum 
<pol. epia 2.267> atque patrem et gemino Capitolia laeta triumpho. 
<pol. epia 2.268> Laurea bina viret, duplex quoque purpura, currus 
<pol. epia 2.269> non videor spectare duos, contenta sed uno 
<pol. epia 2.270> it pietas : nova res equidem et dignissima fama. 
<pol. epia 2.271> Corruet his ducibus Ierosolyma, victaque ferro 
<pol. epia 2.272> inclita relligio, et gladiis perrumpere sacra 
<pol. epia 2.273> fas erit et poterunt populi peccata mereri. 
<pol. epia 2.274> Ulterius transire piget ; nam sceptra decusque 
<pol. epia 2.275> imperii tanto nobis fundata labore 
<pol. epia 2.276> externi rapient Hispanae stirpis et Afrae. 
<pol. epia 2.277> Quis ferat has hominum sordes nostrique pudendas 
<pol. epia 2.278> relliquias gladii fastigia prendere rerum ? " 
<pol. epia 2.279> Amplius urgentem quoniam frenare dolorem 
<pol. epia 2.280> non poterat, rupit lacrimis et voce loquentem : 
<pol. epia 2.281> "Quid miserum ! Pater alme, refers ? Tantumne licebit 
<pol. epia 2.282> fortunae ? Prius in Stygias convulsa paludes 
<pol. epia 2.283> astra cadent ; prius aethereo trux arbiter Orci 
<pol. epia 2.284> victor erit solio caelique tonabit ab arce, 
<pol. epia 2.285> Africa quam Romae victrix sua iura suumque 
<pol. epia 2.286> nomen in aeternum rapiat." Non longa dolentem 
<pol. epia 2.287> passus ait : "Depone, precor, lacrimasque metumque : 
<pol. epia 2.288> vivet honos Latius, semperque vocabitur uno 
<pol. epia 2.289> nomine Romanum imperium ; sed rector habenas 
<pol. epia 2.290> non semper Romanus agebat quin Syria mollis 
<pol. epia 2.291> porriget ipsa manum, mox Gallia dura, loquaxque 
<pol. epia 2.292> Graecia, et Illyricum ; tandem cadet ista potestas 
<pol. epia 2.293> in Boream : sic res humanas fata rotabunt. 
<pol. epia 2.294> Forte sub extremos annos mundique ruentis 
<pol. epia 2.295> interitum ad proprias sedes fortuna redibit. 
<pol. epia 2.296> Altius incumbes atque Urbis cetera nostrae 
<pol. epia 2.297> fata petes. Unum hoc de pluribus ille supernus 
<pol. epia 2.298> abscondit sub nube deus ; sed, noscere quantum 
<pol. epia 2.299> permissum est animi augurio, non victa sub hoste 
<pol. epia 2.300> Roma ruet, nullique data est ea gloria genti, 
<pol. epia 2.301> nulli tantus honor populo. Vincetur ab annis 
<pol. epia 2.302> rimosoque situ paulatim fessa senescet 
<pol. epia 2.303> et per frusta cadet. Nulla unquam, nulla vacabit 
<pol. epia 2.304> civilique odio et bellis furialibus aetas. 
<pol. epia 2.305> Tempus adhuc veniet cum vix Romanus in urbe 
<pol. epia 2.306> civis erit verus, sed terras lecta per omnes 
<pol. epia 2.307> faex hominum ; tamen et tunc se male sana cruentis 
<pol. epia 2.308> turba premet gladiis, et ni fortissimus unus 
<pol. epia 2.309> vir aliquis dignus meliori tempore nasci 
<pol. epia 2.310> opponat sese medium frontemque manumque 
<pol. epia 2.311> litibus ostendat, superest quodcumque cruoris 
<pol. epia 2.312> pectoribus miseris, per mutua vulnera fundant. 
<pol. epia 2.313> Hoc solamen habe : nam Roma potentibus olim 
<pol. epia 2.314> condita sideribus, quamvis lacerata malorum 
<pol. epia 2.315> consiliis manibusque, diu durabit eritque 
<pol. epia 2.316> has inter pestes nudo vel nomine mundi 
<pol. epia 2.317> regina. Hic nunquam titulus sacer excidet illi ; 
<pol. epia 2.318> qualiter annosum vires animusque leonem 
<pol. epia 2.319> destituunt, sed prisca manet reverentia fronti 
<pol. epia 2.320> horrificusque sonus, quamquam sit ad omnia tardus, 
<pol. epia 2.321> umbra sit ille licet, circum tamen omnis inermi 
<pol. epia 2.322> paret silva seni. Sed quis vel noscere certam 
<pol. epia 2.323> audeat, aut rebus tantis praefigere metam ? 
<pol. epia 2.324> Vis loquar ? In finem, quamvis ruinosa, dierum 
<pol. epia 2.325> vivet et extremum veniet tua Roma sub aevum 
<pol. epia 2.326> cum mundo peritura suo." Sic fatus ab alto 
<pol. epia 2.327> pectore suspirans tacuit, dextraque sequentem 
<pol. epia 2.328> per nitidum conducit iter. Iam prona cadentis 
<pol. epia 2.329> calcabant convexa poli, gradibusque suprema 
<pol. epia 2.330> linquebant levibus. Qui lumine terga feriret 
<pol. epia 2.331> Lucifer altus erat ; tamen una erat umbra duorum, 
<pol. epia 2.332> Atlantisque ruens de vertice plena propinqui 
<pol. epia 2.333> Cynthia conspecti splendebat imagine fratris. 
<pol. epia 2.334> Hic iterum genitor sacro veneranda resolvit 
<pol. epia 2.335> ora sono. Stetit eximia dulcedine mundus 
<pol. epia 2.336> captus et aeternos tenuerunt astra meatus. 
<pol. epia 2.337> "Nate, prioris" ait "solamen et optima vitae 
<pol. epia 2.338> pars mihi, qui laeto cumulas nunc gaudia caelo, 
<pol. epia 2.339> quodque ego non rebar, facis ut spectando beatus 
<pol. epia 2.340> mortalem videar mihi me felicior ipso, 
<pol. epia 2.341> huc aures intende pias et pectora veri 
<pol. epia 2.342> plena refer. Mora nostra brevis, namque invida noctis 
<pol. epia 2.343> umbra abiit, pelagusque operit iam fluctibus astra. 
<pol. epia 2.344> Omnia nata quidem pereunt et adulta fatiscunt ; 
<pol. epia 2.345> nec manet in rebus quicquam mortalibus ; unde 
<pol. epia 2.346> vir etenim sperare potest populusve quod alma 
<pol. epia 2.347> Roma nequit ? Facili labuntur saecula passu : 
<pol. epia 2.348> tempora diffugiunt ; ad mortem curritis ; umbra, 
<pol. epia 2.349> umbra estis pulvisque levis vel in aethere fumus 
<pol. epia 2.350> exiguus, quem ventus agat. Quo sanguine parta 
<pol. epia 2.351> gloria ? Quo tanti mundo fugiente labores ? 
<pol. epia 2.352> Stare quidem vultis, sed enim rapidissima caeli 
<pol. epia 2.353> vos fuga praecipitat. Cernis quam parva pudendi 
<pol. epia 2.354> imperii pateant circum confinia nostri ? 
<pol. epia 2.355> Haec tamen heu quanto nobis extenta labore ! 
<pol. epia 2.356> Nunc quoque quam multo vobis servanda periclo ! 
<pol. epia 2.357> Finge quod esse potest, et erit, nisi fata benigni 
<pol. epia 2.358> paenitet incepti : totius sola sit orbis 
<pol. epia 2.359> Roma caput, terris dominetur sola subactis. 
<pol. epia 2.360> Quid tamen hic magnum ? Tanto quid nomine dignum 
<pol. epia 2.361> invenis ? Angustis arctatus finibus orbis 
<pol. epia 2.362> insula parva situ est, curvis quam flexibus ambit 
<pol. epia 2.363> Oceanus, viden ut parvus cognomine magno ? 
<pol. epia 2.364> Nec tamen hanc totam incolitis. Nam multa paludes, 
<pol. epia 2.365> multa tenent silvae ; pars rupibus hispida torpet, 
<pol. epia 2.366> parsque riget glacie ; pars squalet inusta calore, 
<pol. epia 2.367> serpentumque domos calidis tegit aestus harenis. 
<pol. epia 2.368> Utque simul totum videas, huc lumina volve. 
<pol. epia 2.369> Verticibus caeli adversos atque alta tenentes 
<pol. epia 2.370> cernis stare polos, subiectaque cuncta duobus 
<pol. epia 2.371> perpetuo durata gelu ? Prohibetur ab illa 
<pol. epia 2.372> stirps hominum regione procul ; nil nascitur illic 
<pol. epia 2.373> quod victum praestare queat. Qua semita solis 
<pol. epia 2.374> latior, obliquusque vagis it circulus astris, 
<pol. epia 2.375> ignibus arva rubent, mediusque exaestuat ingens 
<pol. epia 2.376> Pontus et ardorem male caeli temperat humor 
<pol. epia 2.377> subditus. Huc olim prisci finxere poetae 
<pol. epia 2.378> convenisse deos, potuque ciboque refectos 
<pol. epia 2.379> Aethiopum cum rege gravis duxisse sub umbra 
<pol. epia 2.380> Atlantis placidam tranquillo numine noctem : 
<pol. epia 2.381> quod fictum est ideo quia numina magna putabant 
<pol. epia 2.382> sidera, quae liquidis primum vescuntur in undis, 
<pol. epia 2.383> Aethiopum quas litus habet, mox fessa videntur 
<pol. epia 2.384> vergere ad occasus, ubi maximus eminet Atlas, 
<pol. epia 2.385> ultima terrarum qui possidet : ille paratus 
<pol. epia 2.386> excipit ac magno venientia contegit antro. 
<pol. epia 2.387> Sed redeo : mediam vetitum est attingere zonam, 
<pol. epia 2.388> aetheris hinc etenim vos inclementia longe 
<pol. epia 2.389> summovet ; at circum flammis permixta tepescunt 
<pol. epia 2.390> frigora ; sic gemina mortales sede fruuntur. 
<pol. epia 2.391> Altera sed vobis est invia : separat illam 
<pol. epia 2.392> et calor et pelagus. Statio tantum unica restat 
<pol. epia 2.393> parva, sed haec vasto nimis interrupta locorum 
<pol. epia 2.394> desertoque habitu ; linguarum dissona multum 
<pol. epia 2.395> murmura, diversi mores. Haec crescere famam 
<pol. epia 2.396> impediunt ; nulli toto cognoscier orbe 
<pol. epia 2.397> contigit. Extrema quis erit bene notus in Arcto, 
<pol. epia 2.398> et Nili ignotum continget nomine fontem ? 
<pol. epia 2.399> Quem sua Taprobani commendet gloria, et idem 
<pol. epia 2.400> litus ad Hibernum resonet ? Mortalia quorsum 
<pol. epia 2.401> vota ruunt ? Amplam cupiunt diffundere famam ; 
<pol. epia 2.402> Saepta sed arcta vetant. Angusto carcere clausos 
<pol. epia 2.403> somnia magna iuvant ; at cum lux ultima somnum 
<pol. epia 2.404> excutit ac tenebras adimit ? Tum cernere verum 
<pol. epia 2.405> heu miseri sero incipiunt, et tempora retro 
<pol. epia 2.406> nequicquam aspiciunt, abeuntque amissa gementes. 
<pol. epia 2.407> Illa quoque in vobis ridenda insania mentes 
<pol. epia 2.408> occupat : aeternum cupitis producere nomen, 
<pol. epia 2.409> saecula demulcent animos numerosa, venitque 
<pol. epia 2.410> posteritas longa ante oculos ; libet ire per ora 
<pol. epia 2.411> doctorum extinctos hominum, clausosque sepulcro 
<pol. epia 2.412> liberiore via per mundi extrema vagari. 
<pol. epia 2.413> Vivere post mortem, violentas spernere Parcas 
<pol. epia 2.414> dulcia sunt, fateor, sed nomine vivere nil est. 
<pol. epia 2.415> Vivite sed melius, sed certius : ardua caeli 
<pol. epia 2.416> scandite felices, miserasque relinquite terras. 
<pol. epia 2.417> Hic vos vita manet, quam saecula nulla movebunt, 
<pol. epia 2.418> quam nec tristis hiems, nec noxia torqueat aestas, 
<pol. epia 2.419> anxia sollicitam quam non opulentia reddet, 
<pol. epia 2.420> querula non maestam paupertas, pallida non mors 
<pol. epia 2.421> obruet, haud nocuo vexabunt sidere morbi 
<pol. epia 2.422> corporis atque animi. Sine tempore vivite ; nam vos 
<pol. epia 2.423> et magno partum delebunt tempora nomen, 
<pol. epia 2.424> transibuntque cito quae vos mansura putatis. 
<pol. epia 2.425> Una manere potest occasus nescia virtus. 
<pol. epia 2.426> Illa viam facit ad superos. Hac pergite fortes, 
<pol. epia 2.427> nec defessa gravi succumbant terga labori. 
<pol. epia 2.428> Quod si falsa vagam delectat gloria mentem, 
<pol. epia 2.429> aspice quid cupias : transibunt tempora, corpus 
<pol. epia 2.430> hoc cadet et cedent indigno membra sepulcro ; 
<pol. epia 2.431> mox ruet et bustum, titulusque in marmore sectus 
<pol. epia 2.432> occidet : hinc mortem patieris, nate, secundam. 
<pol. epia 2.433> Clara quidem libris felicibus insita vivet 
<pol. epia 2.434> fama diu, tamen ipsa suas passura tenebras. 
<pol. epia 2.435> Ipsa tuas laudes aetas ventura loquetur ; 
<pol. epia 2.436> immemor ipsa eadem, seu tempore fessa, tacebit 
<pol. epia 2.437> immemoresque dabit post saecula longa nepotes. 
<pol. epia 2.438> Magna geris, maiora geres, immensaque victor 
<pol. epia 2.439> conficies tu bella manu et dignissima fama : 
<pol. epia 2.440> res multis laudata quidem laudandaque multis. 
<pol. epia 2.441> Cernere nam videor genitum post saecula multa 
<pol. epia 2.442> finibus Etruscis iuvenem qui gesta renarret, 
<pol. epia 2.443> nate, tua et nobis veniat velut Ennius alter. 
<pol. epia 2.444> Carus uterque mihi, studio memorandus uterque : 
<pol. epia 2.445> iste rudes Latio duro modulamine Musas 
<pol. epia 2.446> intulit ; ille autem fugientes carmine sistet ; 
<pol. epia 2.447> et nostros vario cantabit uterque labores 
<pol. epia 2.448> eloquio, nobisque brevem producere vitam 
<pol. epia 2.449> contendet ; verum multo mihi carior ille est 
<pol. epia 2.450> qui procul ad nostrum reflectet lumina tempus. 
<pol. epia 2.451> In quod eum studium non vis pretiumve movebit, 
<pol. epia 2.452> non metus aut odium, non spes aut gratia nostri ; 
<pol. epia 2.453> magnarum sed sola quidem admiratio rerum, 
<pol. epia 2.454> solus amor veri. Sed quid tamen omnia prosunt ? 
<pol. epia 2.455> Iam sua mors libris aderit ; mortalia namque 
<pol. epia 2.456> esse decet quaecumque labor mortalis inani 
<pol. epia 2.457> edidit ingenio. Quos si tamen illa nepotum 
<pol. epia 2.458> progenies servare velit, senioque nocenti 
<pol. epia 2.459> vim facere ac rapido vigilans obsistere saeclo, 
<pol. epia 2.460> non valeat, tam multa vetant ; fatalia terris 
<pol. epia 2.461> diluvia et populos violentior aestus adurens, 
<pol. epia 2.462> et pestes rerum variae caelique marisque, 
<pol. epia 2.463> bellorumque furor toto nihil orbe quietum 
<pol. epia 2.464> stare sinens. Libris autem morientibus ipse 
<pol. epia 2.465> occumbes etiam ; sic mors tibi tertia restat. 
<pol. epia 2.466> Quot modo in extremo claros Oriente vel Austro 
<pol. epia 2.467> esse viros reris ? Tamen ad vos mittere nomen 
<pol. epia 2.468> non potuere suum. Quot prima aetate fuisse 
<pol. epia 2.469> illustres famamque ausos sperare perennem, 
<pol. epia 2.470> nunc tamen ignotos ? Annorum, nate, locorumque 
<pol. epia 2.471> aestis in angusto positi. Quae cuncta videntem 
<pol. epia 2.472> huc decet, huc animos attollere. Vulgus inane 
<pol. epia 2.473> viderit in terris quo te sermone loquatur. 
<pol. epia 2.474> Despice quisquis is est, et si mea iussa merentur 
<pol. epia 2.475> te docilem, humanum, iubeo, contemne favorem, 
<pol. epia 2.476> neve ibi tantarum rerum spem pone tuarum. 
<pol. epia 2.477> Illecebris trahat ipsa suis pulcherrima virtus. 
<pol. epia 2.478> Gloria si fuerit studiorum meta tuorum, 
<pol. epia 2.479> pervenies equidem, sed non mansurus, ad illam. 
<pol. epia 2.480> Praemia sin autem caelo tua, nate, reponis, 
<pol. epia 2.481> quo semper potiaris habes sine fine beatus 
<pol. epia 2.482> et sine mensura. Quod si dulcedine famae 
<pol. epia 2.483> tangeris et stimulis etiam nunc pungeris istis, 
<pol. epia 2.484> quod praeclara tuo stat gloria fixa labori 
<pol. epia 2.485> polliceor : veniet pretium tibi, nate, quod optas ; 
<pol. epia 2.486> illa vel invitum, fugias licet, illa sequetur. 
<pol. epia 2.487> Ut sub sole vagum comitatur corporis umbra 
<pol. epia 2.488> ipsa tui : quocumque gradum tu flexeris, illa 
<pol. epia 2.489> flectitur et stat, si steteris ; sic fama volentem 
<pol. epia 2.490> nolentemque simul sequitur. Sed numquid ineptum 
<pol. epia 2.491> dixeris arenti gradientem in pulvere, ut umbram 
<pol. epia 2.492> aspiciat post terga suam ? Non sanior ille est 
<pol. epia 2.493> qui terit aetatem frustra corpusque fatigat, 
<pol. epia 2.494> aut animum curis onerat, nihil inde reposcens 
<pol. epia 2.495> ni laudem et vanos populi per compita ventos. 
<pol. epia 2.496> Quaenam igitur, quaeres, mea sit sententia. Dicam. 
<pol. epia 2.497> Ille eat ut metam teneat, licet inter eundum 
<pol. epia 2.498> umbra sequatur iter ; virtutis amore laboret 
<pol. epia 2.499> hic alius, caelumque sibi sit terminus, et non 
<pol. epia 2.500> gloria, quae meritos sequitur, vel spreta, labores. 
<pol. epia 2.501> Ergo age, nate, viam, tibi quam super ardua monstro, 
<pol. epia 2.502> ingredere, aut potius coeptum ne desere callem. 
<pol. epia 2.503> Publica res duce te vigeat, victrixque supremo 
<pol. epia 2.504> cardine fortunae sedeat. Spectabit ab astris 
<pol. epia 2.505> quicquid ages placidus rex cuncta tegentis Olympi, 
<pol. epia 2.506> laetus honore tuo, sed nullo laetior actu 
<pol. epia 2.507> quam quod te patriae baculum superesse labanti 
<pol. epia 2.508> nomen et hoc merito Scipionis habere videbit, 
<pol. epia 2.509> cognomenque aliud tibi quod tua facta parabunt. 
<pol. epia 2.510> Insuper id moneo, memorique hoc imprime menti : 
<pol. epia 2.511> post studium recti patriaeque parentis amorem 
<pol. epia 2.512> proxima de caris tibi cura supersit amicis. 
<pol. epia 2.513> Pronus amicitias amplectere, quas tibi virtus 
<pol. epia 2.514> conciliat, partasque cole ; hoc da, nate, roganti. 
<pol. epia 2.515> Rebus in humanis nil dulcius experiere 
<pol. epia 2.516> alterno convictu et fido pectore amici. 
<pol. epia 2.517> Est equidem ex multis tibi nunc certissimus unus 
<pol. epia 2.518> Laelius. Arcani sit conscius atque minister 
<pol. epia 2.519> ille tui, regat affectus pectusque profundum 
<pol. epia 2.520> cernat inaccessum reliquis. Post tempore multo 
<pol. epia 2.521> Laelius alter erit domui claroque nepoti 
<pol. epia 2.522> carus et eximio pariter coniunctus amore. 
<pol. epia 2.523> Hinc olim multi errabunt, parque omnibus unum 
<pol. epia 2.524> Laelius et Scipio celebrabitur inter amicos 
<pol. epia 2.525> quos tulit extrema veniens ab origine mundus, 
<pol. epia 2.526> cum duo sint paria et longo distantia tractu. 
<pol. epia 2.527> Suscipe tu primum, nec, sis licet altus, amicum 
<pol. epia 2.528> despice plebeium, quoniam de plebe verendi 
<pol. epia 2.529> surrexere viri, quos nobilioribus aequos 
<pol. epia 2.530> viva tulit virtus animusque parentibus impar." 
<pol. epia 2.531> Dixerat. Ille autem : "Tua per vestigia quamquam 
<pol. epia 2.532> ingressus, nunquam patrio memor ipse decori 
<pol. epia 2.533> defuerim, tamen admonitus vigilantior ibo 
<pol. epia 2.534> quo me, sancte, vocas, genitor. Sed muta monentem 
<pol. epia 2.535> te fatum tacuisse meum, pater optime, miror". 
<pol. epia 2.536> Maestior ille equidem : "Tua te, dulcissime, virtus 
<pol. epia 2.537> aspera cuncta pati doceat. Quid fata reservent 
<pol. epia 2.538> ultima praeclaro malis nescire labori. 
<pol. epia 2.539> Ingratam patriam - piget heu narrare pudetque -  
<pol. epia 2.540> experiare licet, facili contentus abito 
<pol. epia 2.541> vindicta. Non arma tibi, non castra movenda, 
<pol. epia 2.542> etsi forte queas. Praestat quamcumque subire 
<pol. epia 2.543> fortunam : patriam servatam perdere noli 
<pol. epia 2.544> et meritum vastare tuum. Fugat illa ? Recede. 
<pol. epia 2.545> Non revocat ? Persta. Sed praeclarissimus exul 
<pol. epia 2.546> viventi illatum moriens ulciscere verbo 
<pol. epia 2.547> dedecus, et patriae cineres atque ossa negato, 
<pol. epia 2.548> ingratamque voca, memorique inscribe sepulcro. 
<pol. epia 2.549> Hoc liceat tantum ; tibi nil permiseris ultra. 
<pol. epia 2.550> Iamque vetor traxisse moras. Memor ergo parentis, 
<pol. epia 2.551> nate, vale, et mitis surgentem dirige fratrem ; 
<pol. epia 2.552> isque viam post te tua per vestigia servet. 
<pol. epia 2.553> Dixit et aequavit fugientia sidera cursu. 
<pol. epia 2.554> Interea lux orta super tentoria fulsit 
<pol. epia 2.555> irrupitque ducis durum rubicunda cubile. 
<pol. epia 2.556> Bucina castrorum cecinit, sonituque tremendo 
<pol. epia 2.557> attonitum subito somnusque paterque reliquit. 
<pol. epia 3.1> Impiger astrigerum postquam sol perculit axem 
<pol. epia 3.2>  et rapidos immisit equos, cessere trementi 
<pol. epia 3.3>  sidera cuncta fuga. Consurgit maximus heros 
<pol. epia 3.4>  singula pertractans animo, quae visa per umbras 
<pol. epia 3.5>  intulerat nocturna quies : " Cur dulcia patri 
<pol. epia 3.6>  oscula non rapui ? Cur vertere terga parantem 
<pol. epia 3.7>  non tenui prendique manu ? Cur ista ruit nox 
<pol. epia 3.8>  tam cito, nec licuit placito sermone morari ? 
<pol. epia 3.9>  Multa petiturus fueram : quibus ultima campis 
<pol. epia 3.10>  agmina concurrant, seu qua regione profundi ; 
<pol. epia 3.11>  quantum in amicitiis fidei ; quam barbara regum 
<pol. epia 3.12>  pectora fida forent ; quanam tellure sepulcrum, 
<pol. epia 3.13>  quodve genus mortis sors imperiosa reservet 
<pol. epia 3.14>  vel mihi vel fratri ; qui sit patruelis amati 
<pol. epia 3.15>  exitus aut fatum, nam pridem est cognita virtus ; 
<pol. epia 3.16>  omnibus an soli mihi nunc iniuria carae 
<pol. epia 3.17>  impendet patriaeque nefas. At forsitan ista 
<pol. epia 3.18>  sit melius nescire mihi, ne conscia finis 
<pol. epia 3.19>  adverso retrahat virtus sua carbasa vento. 
<pol. epia 3.20>  I modo qua coeptum est, patriaeque ignosce furenti ; 
<pol. epia 3.21>  nescit enim quid agat. " Sic secum fatus amicum 
<pol. epia 3.22>  acciri propere Laelium iubet. Illicet ille 
<pol. epia 3.23>  affuit, atque oculos tacitus frontemque verendam 
<pol. epia 3.24>  suspiciens immotus erat. " Carissime Laeli, 
<pol. epia 3.25>  magna animo volvuntur " ait ; " quae gessimus ambo 
<pol. epia 3.26>  sufficiant fortasse aliis ; et quantula res est 
<pol. epia 3.27>  Italicas inter clades miserandaque fata 
<pol. epia 3.28>  Hispanas fregisse acies ? Vacua ista periclo 
<pol. epia 3.29>  militia. Et quantum nostris est dedecus armis, 
<pol. epia 3.30>  ni coeptum peragatur opus ! Timuisse videmur 
<pol. epia 3.31>  horrifici ducis aspectum et longinqua petisse 
<pol. epia 3.32>  proelia non ausi patria concurrere terra 
<pol. epia 3.33>  moeniaque obsesse defendere dulcia Romae. 
<pol. epia 3.34>  Exiliumne fugamne hostes civesque vocabunt ? 
<pol. epia 3.35>  Nescio quid tibi nunc animi, quid roboris insit ; 
<pol. epia 3.36>  sed mediocre aliquid nequeo sperare. Sit ergo 
<pol. epia 3.37>  incepisse aliis clarum et memorabile factum ; 
<pol. epia 3.38>  at mihi non satis est, aliquid dum restat. Iniquam 
<pol. epia 3.39>  Hanibalem revomentem animam prius ipse videbo 
<pol. epia 3.40>  tot nostros placare duces, Carthago profundo 
<pol. epia 3.41>  perfida subsidet, quam pectoris ira quiescat 
<pol. epia 3.42>  alta mei ; moriarque libens, dum tristia possint 
<pol. epia 3.43>  morte mea aequari Poenorum vulnera nostris. 
<pol. epia 3.44>  Numquid iusta deus pro nobis tela movebit 
<pol. epia 3.45>  tantorum vindex scelerum ? Num fulmina caelo 
<pol. epia 3.46>  descendent ? Num periure densissimus Atlas 
<pol. epia 3.47>  telluris clipeus, mundi tutela nefandi, 
<pol. epia 3.48>  cedet sponte loco radice revulsus ab ima, 
<pol. epia 3.49>  serpentumque acies montesque immittet harenae 
<pol. epia 3.50>  ardentis, facietque viam spirantibus Austris ? 
<pol. epia 3.51>  Num piger infames contorto vertice muros 
<pol. epia 3.52>  Bagrada discutiet gelido violentior Histro, 
<pol. epia 3.53>  scelestasque animas ultricibus obruet undis ? 
<pol. epia 3.54>  Vicimus : imbelles teneant licet arma lacerti, 
<pol. epia 3.55>  bella deus peraget periuria crebra perosus. 
<pol. epia 3.56>  Iam tamen hinc humeris onus hoc incumbere nostris 
<pol. epia 3.57>  provideo, taedetque morae, sed multa necesse est 
<pol. epia 3.58>  scrutari et longe venientes cernere casus. 
<pol. epia 3.59>  Africa tota odiis ardet : non litora portum, 
<pol. epia 3.60>  non domus hospitium praestat, non pabula terrae. 
<pol. epia 3.61>  Quocumque intendas oculos, hostilia cernas 
<pol. epia 3.62>  omnia. Quae primum teneat navalia classis, 
<pol. epia 3.63>  miles agros ? Ubi nostra duces tentoria figent ? 
<pol. epia 3.64>  Quis tutum monstrabit iter ? Quis rura, quis urbes 
<pol. epia 3.65>  edoceat moresque hominum ? Quis fluminis alti 
<pol. epia 3.66>  ad vada praecedat trepidantes ire choortes ? 
<pol. epia 3.67>  Singula sunt igitur studio tractanda sagaci. 
<pol. epia 3.68>  Id primum tentare velim, si barbara corda 
<pol. epia 3.69>  ulla fides habitat. Nomen fortasse Syphacis 
<pol. epia 3.70>  audisti. Cunctos illum praecedere reges 
<pol. epia 3.71>  fama refert opibus, nec avorum sanguine quisquam 
<pol. epia 3.72>  altior incedit populisque vel ubere regni. 
<pol. epia 3.73>  Is nobis temptandus erit : si fama Latini 
<pol. epia 3.74>  nominis in Libycos potuit penetrare recessus, 
<pol. epia 3.75>  flectetur forte alloquio precibusque benignis ; 
<pol. epia 3.76>  barbara namque etiam nonnunquam gloria mulcet 
<pol. epia 3.77>  pectora et agrestes animos. Ea litora nobis 
<pol. epia 3.78>  hostilem in patriam transgressis - namque ea mens est -  
<pol. epia 3.79>  opportuna reor coeptoque accommoda bello. 
<pol. epia 3.80>  Haec tibi cura datur, vir optime : nam tibi sermo 
<pol. epia 3.81>  dulcis adest placidaeque ingens solertia mentis. 
<pol. epia 3.82>  Perge animum placare ferum et molire loquendo. " 
<pol. epia 3.83>  Dixerat. Is raptim religans a litore funem 
<pol. epia 3.84>  aequoreas superat fautes, qua litus Hiberum 
<pol. epia 3.85>  dividit a Libycis pelagi brevis aestus harenis. 
<pol. epia 3.86>  Illa dies Maura proram statione recepit. 
<pol. epia 3.87>  Hinc propere ad regem niveis suggesta columnis 
<pol. epia 3.88>  atria surgebant. Fulvo distincta metallo 
<pol. epia 3.89>  regia praefulgens 
<pol. epia 3.90>  ordine gemmarum vario radiabat in orbem. 
<pol. epia 3.91>  Hic croceos, illic virides fulgere lapillos 
<pol. epia 3.92>  aspiceres altoque velut sua sidera tecto. 
<pol. epia 3.93>  Signifer in medio sinuosi tramitis arcu 
<pol. epia 3.94>  aureus obliquos supremo culmine cursus 
<pol. epia 3.95>  assidue faciebat. Ibi ceu lumina septem 
<pol. epia 3.96>  quae vaga mundus habet, septem vafer ordine gemmas 
<pol. epia 3.97>  clauserat ingenio, nondum lapis, optimus Atlas. 
<pol. epia 3.98>  Tardior haec gelidoque seni magis apta placere ; 
<pol. epia 3.99>  illa minax longeque rubens ; ast illa benignis 
<pol. epia 3.100> ire videbatur radiis, tectumque Serena 
<pol. epia 3.101> luce coruscabat. Medio carbunculus ingens 
<pol. epia 3.102> aequabat solare iubar largoque tenebras 
<pol. epia 3.103> lumine vincebat : mira virtute putares 
<pol. epia 3.104> hunc proprios formare dies, hunc pellere noctes 
<pol. epia 3.105> solis ad exemplum. Post hunc duo lumina motu 
<pol. epia 3.106> splendebant parili ; sed quod rutilantius ibat 
<pol. epia 3.107> spectando subitos animis spargebat amores. 
<pol. epia 3.108> Cornua de fusco sinuans adamante, deorsum 
<pol. epia 3.109> impigra praecipiti celebrabat Luna meatu, 
<pol. epia 3.110> atra quidem, at radiis circum illustrata supernis. 
<pol. epia 3.111> Haec supra horrificis diversa animalia passim 
<pol. epia 3.112> vultibus et variis cernuntur sculpta figuris. 
<pol. epia 3.113> Cornibus intortis Aries stat in ordine primus 
<pol. epia 3.114> devexa in tergum facie, ceu maestus in undis 
<pol. epia 3.115> horreat egregiae fluitantia membra puellae. 
<pol. epia 3.116> Inde ferox Taurus faciesque imposta natanti 
<pol. epia 3.117> stirpis Agenoreae. Iuvenum mox clara duorum 
<pol. epia 3.118> corpora, progenies Ledae, par nobile fratrum. 
<pol. epia 3.119> Quarta sed aequorei species venit horrida Cancri, 
<pol. epia 3.120> quem frons praerapidi sequitur metuenda Leonis. 
<pol. epia 3.121> Post illum it vultu roseo pulcherrima Virgo. 
<pol. epia 3.122> At gravis hinc illinc extantia bracchia Librae 
<pol. epia 3.123> instabiles paribus compensant passibus horas. 
<pol. epia 3.124> Scorpius hinc cauda perlustrat tecta minaci 
<pol. epia 3.125> ingentesque aperit Chelas ; hinc Thessala monstra, 
<pol. epia 3.126> semiviri informis species, cui vultus et armi 
<pol. epia 3.127> sunt hominis tensoque senex spectabilis arcu 
<pol. epia 3.128> horrifer occursu pharetraque incinctus eburna, 
<pol. epia 3.129> infima pars quadrupes ; iuxtaque adsurgit in altum 
<pol. epia 3.130> forma levis Capreae, rutilo cui cornua in auro 
<pol. epia 3.131> effulgent fissoque riget pes ungue bicornis. 
<pol. epia 3.132> Post ingens nudi effigies nimboque nigranti 
<pol. epia 3.133> frons velata hominis velut aethere pronus ab alto 
<pol. epia 3.134> fundat aquas ; factoque natant in gurgite Pisces 
<pol. epia 3.135> pectoribusque secant caudisque trementibus undas. 
<pol. epia 3.136> Signa poli duodena vago dum lumine raptim 
<pol. epia 3.137> collustrant operique inhiant et cuncta sequuntur, 
<pol. epia 3.138> undique fulgentes auro speciesque deorum 
<pol. epia 3.139> et formae heroum stabant atque acta priorum : 
<pol. epia 3.140> Iupiter ante alios, augusta in sede superbus 
<pol. epia 3.141> sceptra manu fulmenque tenens ; levis armiger ante 
<pol. epia 3.142> unguibus Idaeum iuvenem super astra levabat. 
<pol. epia 3.143> Inde autem incessu gravior tristisque senecta, 
<pol. epia 3.144> velato capite et glauco distinctus amictu, 
<pol. epia 3.145> rastra manu falcemque gerens Saturnus agresti 
<pol. epia 3.146> rusticus aspectu natos pater ore vorabat ; 
<pol. epia 3.147> flammivomusque draco caudae postrema recurvae 
<pol. epia 3.148> ore tenens magnos sese torquebat in orbes. 
<pol. epia 3.149> Nec procul ingenti diffundens cornua gyro 
<pol. epia 3.150> atque agilem arcendis Neptunus ferre tridentem 
<pol. epia 3.151> cernebatur aquis pelagoque natabat in alto, 
<pol. epia 3.152> Tritonumque greges Nympharumque agmina circum 
<pol. epia 3.153> errabant procul aequoreum venerantia regem. 
<pol. epia 3.154> Hinc quoque iussus equus percusso emergere saxo 
<pol. epia 3.155> litoream pedibus rapidis pulsabat harenam. 
<pol. epia 3.156> Proximus imberbi specie crinitus Apollo : 
<pol. epia 3.157> hic puer, hic iuvenis, nec longo tempora tractu 
<pol. epia 3.158> albus erat : sacer ante pedes rapidusque fremensque 
<pol. epia 3.159> stabat equus, quatiensque solum mandebat habenas. 
<pol. epia 3.160> At iuxta monstrum ignotum immensumque trifauci 
<pol. epia 3.161> assidet ore sibi placidum blandumque tuenti. 
<pol. epia 3.162> Dextra canem, sed laeva lupum fert atra rapacem, 
<pol. epia 3.163> parte leo media est, simul haec serpente reflexo 
<pol. epia 3.164> iunguntur capita et fugientia tempora signant. 
<pol. epia 3.165> Necnon et citharae species angusta canorae 
<pol. epia 3.166> icta videbatur sonitum perducere ad aures ; 
<pol. epia 3.167> et pharetra atque arcus volucresque in terga sagittae, 
<pol. epia 3.168> Cirrhaeoque ingens Python resupinus in antro. 
<pol. epia 3.169> Hic etiam Grais Italisque optanda poetis 
<pol. epia 3.170> dulcis odoriferae lauri viridantis in auro 
<pol. epia 3.171> umbra novem placido refovebat tegmine Musas. 
<pol. epia 3.172> Illas carminibus varioque manentia cantu 
<pol. epia 3.173> sidera mulcentes alterna voce putares. 
<pol. epia 3.174> Frater it hunc iuxta iunior ; frons ipsa fatetur 
<pol. epia 3.175> argutum, virgamque gerit serpentibus atris 
<pol. epia 3.176> intextam, caput insigni exornante galero, 
<pol. epia 3.177> circumdantque pedes nitidis talaria plumis. 
<pol. epia 3.178> Gallus adest vigil et curvo cadit Argus ab ense. 
<pol. epia 3.179> Ad laevam nova sponsa sedens facieque superbit 
<pol. epia 3.180> egregia et rarae letatur imagine dotis. 
<pol. epia 3.181> Haec prope Gorgonidum stat fabula nota sororum, 
<pol. epia 3.182> anguicomumque caput fraterna Perseus harpe 
<pol. epia 3.183> obtruncans fisus speculo et cervice reflexa, 
<pol. epia 3.184> marmoreusque senex atque ortum sanguine monstrum 
<pol. epia 3.185> alatus sonipes et Musis fons sacer almis. 
<pol. epia 3.186> Necnon funerei post haec Mavortis imago 
<pol. epia 3.187> curribus insistens aderat furibunda cruentis : 
<pol. epia 3.188> hinc lupus, hinc raucae stridentes tristia Dirae ; 
<pol. epia 3.189> cassis erat fulgens capiti manibusque flagellum. 
<pol. epia 3.190> Hinc ignominiam compertaque furta dolosae 
<pol. epia 3.191> coniugis aspiciens Vulcanus abire parabat, 
<pol. epia 3.192> Sed pede tentus erat claudo ; quem turba deorum 
<pol. epia 3.193> vidit et obliquum riserunt astra maritum. 
<pol. epia 3.194> Cornua tollentem caelo facieque rubentem 
<pol. epia 3.195> pectora sideribus distinctum Pana videres : 
<pol. epia 3.196> Hispida crura rigent, pedibus terit antra caprinis 
<pol. epia 3.197> et pastorali baculum fert more recurvum ; 
<pol. epia 3.198> texta sibi ex calamis sonat ingens fistula septem. 
<pol. epia 3.199> Parte alia sua sceptra gerens regina dearum 
<pol. epia 3.200> cara Iovis soror et coniunx augusta sedebat ; 
<pol. epia 3.201> huic sublime caput velatum est nube decora, 
<pol. epia 3.202> discolor aspectu quam circum amplectitur Iris, 
<pol. epia 3.203> pavonesque pedum dominae vestigia lambunt. 
<pol. epia 3.204> Proxima terrificae species armata Minerva 
<pol. epia 3.205> virginis, ut perhibent, dextrae cui longior hasta 
<pol. epia 3.206> et cristam galea alta movens : hanc Gorgonis ora 
<pol. epia 3.207> cristallinus habens clipeus tegit ; inque tenebris 
<pol. epia 3.208> prospectante dea volitat nocturna volucris, 
<pol. epia 3.209> Cecropiusque nova frondescit campus oliva. 
<pol. epia 3.210> Haec cerebro prognata Iovis Venerisque pudendum 
<pol. epia 3.211> illudit genus et primordia foeda sororis. 
<pol. epia 3.212> Nuda Venus pelagoque natans, ubi prima refertur 
<pol. epia 3.213> turpis origo deae, concham lasciva gerebat 
<pol. epia 3.214> purpureis ornata rosis, volucresque columbas 
<pol. epia 3.215> semper habens, nudisque tribus comitata puellis, 
<pol. epia 3.216> quarum prima quidem nobis aversa, sed ambae 
<pol. epia 3.217> ad nos conversos oculos vultusque tenebant 
<pol. epia 3.218> innexe alternis praecandida bracchia nodis. 
<pol. epia 3.219> Nec puer alatus nec acutis plena sagittis 
<pol. epia 3.220> post tergum pharetra deerat nec mortifer arcus. 
<pol. epia 3.221> Ille unam ex multis iaciens in Apolline fixam 
<pol. epia 3.222> liquerat : hic superi rumpebant astra fragore ; 
<pol. epia 3.223> trux puer in gremium care genitricis abibat. 
<pol. epia 3.224> Inde choris Dryadum nemus omne Diana replebat ; 
<pol. epia 3.225> Oreades Faunique leves Satyrique frequentes 
<pol. epia 3.226> plaudebant in cantu, multumque Dianae 
<pol. epia 3.227> dilectus viridi stertebat caespite pastor. 
<pol. epia 3.228> Fonte, miser, nitido pulcherrima membra lavantem 
<pol. epia 3.229> viderat Actaeon : rapido mox ipse repente 
<pol. epia 3.230> dente canum laceratus erat. Sibi cerva cadebat 
<pol. epia 3.231> sacra. Deae in Scythica non sic placabilis ara. 
<pol. epia 3.232> Ultima sed mater Cybele, cui gratior Ida 
<pol. epia 3.233> nulla fuit tellus, magno grandaeva sedebat 
<pol. epia 3.234> corpore consistens, clavi sceptroque verenda : 
<pol. epia 3.235> vestis honos variae, frigiisque ex turribus altam 
<pol. epia 3.236> gestabat capiti sobolis fecunda coronam. 
<pol. epia 3.237> Namque omnes peperisse deos ipsumque Tonantem 
<pol. epia 3.238> hanc veteres memorant. Liceat sed vera fateri, 
<pol. epia 3.239> haec eadem saevos utero variante Gigantes 
<pol. epia 3.240> protulit, infandas mundo per saecula pestes. 
<pol. epia 3.241> Curribus haec agitur domita cervice leonum. 
<pol. epia 3.242> At procul inferni moderator turbidus orbis 
<pol. epia 3.243> sulphureo insistens solio tenebrosa regebat 
<pol. epia 3.244> Tartara ; quem iuxta coniunx inamoena sedebat 
<pol. epia 3.245> rapta olim, ut fama est, Siculae sub vallibus Aetnae. 
<pol. epia 3.246> Hic dolor, hic gemitus animarum admissa luentum, 
<pol. epia 3.247> et claustris distincta novem pallentia regna 
<pol. epia 3.248> cernuntur, Stygiique nigrae stant gurgitis undae. 
<pol. epia 3.249> Tristior has Acheron fluctu perlabitur atro 
<pol. epia 3.250> concretam limo cogens fluitare paludem ; 
<pol. epia 3.251> Cocytusque gemens lacrimoso flumine Avernum 
<pol. epia 3.252> circuit hinc oriens et ripis antra pererrat 
<pol. epia 3.253> umbrarumque choros ; necnon Phlegethontis adusta 
<pol. epia 3.254> gurges aqua tacitique lacus oblivia late 
<pol. epia 3.255> funduntur, tristique animas qui transvehat amni 
<pol. epia 3.256> puppe senex fusca residet remoque gubernat. 
<pol. epia 3.257> Haec rex cuncta videt Stygius cum coniuge torva 
<pol. epia 3.258> per tenebras longe aspiciens et lurida pascit 
<pol. epia 3.259> lumina suppliciis variis, saevosque ministros 
<pol. epia 3.260> imperio exagitat ; cui mors cui tristia quaeque 
<pol. epia 3.261> et Furiae et torto famulantur stamine Parcae, 
<pol. epia 3.262> sub pedibusque triceps iacet atrae ianitor urbis. 
<pol. epia 3.263> Haec variis insculpta modis atque ordine miro 
<pol. epia 3.264> a superum regnis centrum perducta sub imum 
<pol. epia 3.265> Laelius aspiciens, puro nil vilius auro 
<pol. epia 3.266> agnoscit pedibusque premit quae rara putantur. 
<pol. epia 3.267> Inde procul magnae transcursis finibus aulae 
<pol. epia 3.268> pervenit ad regem. Solio tunc ille superbo 
<pol. epia 3.269> surgit et amplexum cupide petit hospitis. Inde 
<pol. epia 3.270> considunt. Placido mox Laelius incipit ore : 
<pol. epia 3.271> " Optime rex, tanto quem sors dignatur amico, 
<pol. epia 3.272> quantum non alium rediens sol litore ab Indo, 
<pol. epia 3.273> dum petit Hesperium despectans cuncta cubile, 
<pol. epia 3.274> aut videt aut vidit, mens aut, nisi caeca, videbit, 
<pol. epia 3.275> suscipe ; ne vanas abeant mea verba per auras. 
<pol. epia 3.276> Maximus in magno Scipio notissimus orbe 
<pol. epia 3.277> te salvere iubet. Si quid sanctumque piumque 
<pol. epia 3.278> est usquam, si pura fides, si cura decoris 
<pol. epia 3.279> durat apud gentes, populo sunt largiter uni 
<pol. epia 3.280> omnia ; sed populi summam vir possidet unus. 
<pol. epia 3.281> Roma caput rerum : Scipio dux summus in illa est. 
<pol. epia 3.282> Haud equidem conficta cano. Nunc ille tuam, rex, 
<pol. epia 3.283> poscit amicitiam. Vidisti qualia Poenis 
<pol. epia 3.284> pectora sint, quam fluxa fides. Mihi crede, secundos 
<pol. epia 3.285> bellorum eventus si, quos deus ille deorum 
<pol. epia 3.286> avertat, fortuna daret, tibi pessima regni est 
<pol. epia 3.287> conditio et multis obnoxia vita periclis. 
<pol. epia 3.288> Et modo terror eos, non spiritus ullus amoris 
<pol. epia 3.289> continet. At nulla Romanis certior ars est 
<pol. epia 3.290> quam servare fidem ; nil illa est carius : amplae 
<pol. epia 3.291> divitiae nobis dulces numerantur amici. 
<pol. epia 3.292> Testis adest parvo distans Hispania tractu, 
<pol. epia 3.293> testis et Ausonia est ; at tu nunc, Africa, nostram 
<pol. epia 3.294> experiare fidem et populi promissa togati. 
<pol. epia 3.295> Ipse tibi nostra nihil opportunius usquam 
<pol. epia 3.296> cernis amicitia. Procul absumus, unde timeri 
<pol. epia 3.297> taedia rara queant. Si poscimur, ampla paratis 
<pol. epia 3.298> classibus exiguo transmittimus aequora vento : 
<pol. epia 3.299> nostra, ubi tempus erit, medio radiantia campo 
<pol. epia 3.300> improvisa tuis occurrent hostibus arma. 
<pol. epia 3.301> Praeterea, nisi saeva viam, quam sternimus, ultro 
<pol. epia 3.302> obstruit ac medios fortuna intercipit actus, 
<pol. epia 3.303> fixa manet Populo sententia tollere turbas 
<pol. epia 3.304> regum atque indignis sceptrum extorquere tyrannis, 
<pol. epia 3.305> omnia ut ad paucos redeant ; nam rege sub uno 
<pol. epia 3.306> optimus est patriae status et male vivitur inter 
<pol. epia 3.307> regnantum sine lege greges. Tunc Africa tandem 
<pol. epia 3.308> omnis ad unius redeat moderamina regis. 
<pol. epia 3.309> Cetera praetereo : nam quis te dignior alter 
<pol. epia 3.310> litus Atlanteum Rubrasque interiacet undas ? 
<pol. epia 3.311> Munera quin etiam ne despice fortis amici. 
<pol. epia 3.312> Is tibi namque Apulis rapidum sub finibus ortum 
<pol. epia 3.313> mittit equum bellis habilem, qui cursibus Austros 
<pol. epia 3.314> aequat et infesto venientia tela Tonante. 
<pol. epia 3.315> Iungit equo phaleras niveoque monilia collo 
<pol. epia 3.316> aurea Samnitico quondam praerepta tyranno. 
<pol. epia 3.317> Addit et arma viro rigidis fortissima venis 
<pol. epia 3.318> quas aperit vario praefertilis Ilva metallo. 
<pol. epia 3.319> Aspice nigrantem galeam gladiumque nitentem ; 
<pol. epia 3.320> aspice quam tutum tegit ingens lamina pectus, 
<pol. epia 3.321> ut faciles ocreae, variis ut purpura bullis 
<pol. epia 3.322> intertexta micat ferrumque obnubit opacum, 
<pol. epia 3.323> ferreus ut fulvo stimulus splendescat in auro, 
<pol. epia 3.324> ut procul hasta ferit, clipeusque ut vulnera curvo 
<pol. epia 3.325> excutit obiectu chalybum. Romana deinceps 
<pol. epia 3.326> in bellum fer signa, precor. Felicibus ista 
<pol. epia 3.327> sumpseris auspiciis magni Scipionis amicus. 
<pol. epia 3.328> Hoc petit ille volens, hoc te tua Roma precatur. 
<pol. epia 3.329> Iunge fidem foedusque feri. Sit faustus utrisque 
<pol. epia 3.330> iste dies gemina semper celebrandus in ora 
<pol. epia 3.331> Europae Libyaeque bonus. " Sic ille locutus 
<pol. epia 3.332> conticuit, vocemque simul vultumque remisit. 
<pol. epia 3.333> Tum rex blandus ait : " Vestrum, Romane, libenter 
<pol. epia 3.334> propositum amplector, nec amici munera tanti 
<pol. epia 3.335> despicio vestramque fidem. Sed iungere foedus 
<pol. epia 3.336> in partemque novi subito transire pericli 
<pol. epia 3.337> sponte mea vereor, nisi primum cernere coram 
<pol. epia 3.338> magnanimum facis ipse ducem. Mihi summa voluntas 
<pol. epia 3.339> victricem tetigisse manum, quae foederis obses 
<pol. epia 3.340> fida sit et pignus venturae in recula pacis. 
<pol. epia 3.341> Scimus quanta quidem virtus, quam clara per orbem 
<pol. epia 3.342> fama viri : nullus Romano illustrior usquam 
<pol. epia 3.343> vivit in imperio, nullusque potentior alter 
<pol. epia 3.344> flectere voce animos et pectora fronte movere. 
<pol. epia 3.345> Tangimur et meritis et nomine tangimur ipso ; 
<pol. epia 3.346> optamusque ducis congressum : dextera dextrae 
<pol. epia 3.347> haereat atque oculis oculi, permixtaque verbis 
<pol. epia 3.348> verba sonent faciatque fidem praesentia famae. 
<pol. epia 3.349> Nam nequae usque adeo sunt corda ferocia nobis, 
<pol. epia 3.350> pectore sub nostro nec mens tam barbara vivit, 
<pol. epia 3.351> ut non pulchra oculos moveant, spectataque virtus 
<pol. epia 3.352> illiciat capiatque animos. Me maxima regni 
<pol. epia 3.353> cura tenet dubii, finesque excedere avitos 
<pol. epia 3.354> circumfusa vetat regio fecunda tyrannis. 
<pol. epia 3.355> Ivissem visurus eum, nec gloria facti 
<pol. epia 3.356> parva foret, tantum quaesisse per aequor amicum. 
<pol. epia 3.357> Ille igitur quem degeneris non lenta morantur 
<pol. epia 3.358> frena metus, quem ferre mali patientior aetas 
<pol. epia 3.359> aspera quaeque monet, si nostri est cura - per undas 
<pol. epia 3.360> tuta via est - sociam, si quid mihi credis, ad aulam 
<pol. epia 3.361> colloquium petat et sermone fruatur amico. 
<pol. epia 3.362> Interea tamen ad nostras accedere mensas 
<pol. epia 3.363> umbra monet crescens et pars extrema diei. " 
<pol. epia 3.364> Dixit, et exurgens solio dextramque benigne 
<pol. epia 3.365> apprendens, stratis sublimem ex more locavit 
<pol. epia 3.366> purpureis. Notum mox ampla per atria signum 
<pol. epia 3.367> dat tuba. Conveniunt famuli, turmeque frequentes 
<pol. epia 3.368> discurrunt. Non una dapes : non pocula simplex 
<pol. epia 3.369> cura fuit variare viris. Pars aurea gestant 
<pol. epia 3.370> vasa manu, pars cristallo splendentia puro ; 
<pol. epia 3.371> ast alii effossos gemma crateres in ampla 
<pol. epia 3.372> implebant spumante mero, quod miserat olim 
<pol. epia 3.373> ipsa parens Meroe Phoebo succensa propinquo. 
<pol. epia 3.374> Ardescit splendore domus fremituque redundat. 
<pol. epia 3.375> Talis apud mensas - nisi testem spernis Homerum -  
<pol. epia 3.376> cena fit Alcinoi : sedet illic blandus Ulixes, 
<pol. epia 3.377> Laelius hic hospes mellito affabilis ore. 
<pol. epia 3.378> Vixdum finis erat dapibus, cum comptus in ostro 
<pol. epia 3.379> astitit ante oculos iuvenis patrioque canoram 
<pol. epia 3.380> increpuit de more lyram. Dulcedine mira 
<pol. epia 3.381> obstupuere omnes. Sonitum mox verba sequuntur : 
<pol. epia 3.382> Maximus Alcides, postquam fera monstra per orbem 
<pol. epia 3.383> perdomuit fecitque viam sibi vivus ad astra, 
<pol. epia 3.384> evacuans saltus Nemeos Lernamque paludem 
<pol. epia 3.385> terribilesque diu umbrosi colles Erymanthi, 
<pol. epia 3.386> faucibus Haemoniae scissis clarisque duabus 
<pol. epia 3.387> urbibus eversis stratisque bimembribus altis 
<pol. epia 3.388> et caeso Geryone ferox dignatus ad istas 
<pol. epia 3.389> ferre gradum terras et nostra pericula tandem 
<pol. epia 3.390> discutiens, patriis Antaeum extinxit in arvis. 
<pol. epia 3.391> Libertas hinc nostra venit : deterrima pestis 
<pol. epia 3.392> Herculea compressa manu tuta omnia late 
<pol. epia 3.393> liquit et insolitis patuerunt rura colonis. 
<pol. epia 3.394> Omnibus exactis, pacati conscius orbis 
<pol. epia 3.395> ipse sibi, limenque petens interritus Orci, 
<pol. epia 3.396> cominus horribilemque ausus spectare Megaeram, 
<pol. epia 3.397> haud procul a nostris memorandum finibus alte 
<pol. epia 3.398> erexit geminas pelago turbante Columnas, 
<pol. epia 3.399> utque pererrati foret illic terminus orbis 
<pol. epia 3.400> edixit ; fueratque diu, sed nuper ab Arcto 
<pol. epia 3.401> vesanus veniens iuvenis convellere metam 
<pol. epia 3.402> est ausus, nomenque ideo mutare nequivit 
<pol. epia 3.403> Herculis auctoris, Libyae cui rura tenenti 
<pol. epia 3.404> longaevus nimioque Atlas sub pondere fessus 
<pol. epia 3.405> deposuit caelum ac stellas ; sic ipse quievit. 
<pol. epia 3.406> Nec sibi longa quies, nam mox dulcedine captus 
<pol. epia 3.407> heu miser ! Atque oculos ausus vidisse Medusae 
<pol. epia 3.408> vertitur in scopulos. Nunc stat quem cernimus ipsi 
<pol. epia 3.409> magnus et ingenti tellurem contegit umbra 
<pol. epia 3.410> immensoque iacet spatio porrectus et astra 
<pol. epia 3.411> vertice tangit adhuc. Illum nix hospita semper 
<pol. epia 3.412> et nimbi atque aurae quatiunt et fulmina et imbres. 
<pol. epia 3.413> Non tamen ipse diu post casum mansit inultus ; 
<pol. epia 3.414> ultor ab Arcadia nam Palladis arte tremendi 
<pol. epia 3.415> colla tulit monstri. Libycas cruor ille nefanda 
<pol. epia 3.416> infecit sanie tabi stillantis harenas ; 
<pol. epia 3.417> sic nocuit mundo vivens moriensque Medusa. 
<pol. epia 3.418> Post regina Tyro fugiens his finibus ampla 
<pol. epia 3.419> moenia construxit magnam Carthaginis urbem. 
<pol. epia 3.420> Ex re nomen ei est. Mox aspernata propinqui 
<pol. epia 3.421> coniugium regis, cum publica vota suorum 
<pol. epia 3.422> urgerent, veteris non immemor illa mariti, 
<pol. epia 3.423> morte pudiciciam redimit. Sic urbis origo 
<pol. epia 3.424> oppetiit regina ferox. Iniuria quanta 
<pol. epia 3.425> huic fiat, si forte aliquis - quod credere non est -  
<pol. epia 3.426> ingenio confisus erit, qui carmine sacrum 
<pol. epia 3.427> nomen ad illicitos ludens traducat amores ! 
<pol. epia 3.428> His igitur fundata modis urbs tempore crevit 
<pol. epia 3.429> exiguo ; at rebus semper coniuncta secundis 
<pol. epia 3.430> invidia excivit validas in proelia gentes. 
<pol. epia 3.431> Tunc acres vixere viri, quos inter amore 
<pol. epia 3.432> insignes patriae fratres Carthago Philenes 
<pol. epia 3.433> nunc colit extinctos numerumque auxisse deorum 
<pol. epia 3.434> extimat ac gemini veneratur numinis aram. 
<pol. epia 3.435> Hi patriae vitam cupidi si forte negassent, 
<pol. epia 3.436> plura Cyrenaeo cecidissent milia campo. 
<pol. epia 3.437> Ultima nunc bellis agitur ferventibus aetas, 
<pol. epia 3.438> nec mare quod saevit medio, nec iuncta Charybdi 
<pol. epia 3.439> Scylla rapax Italis Poenos a finibus arcet. 
<pol. epia 3.440> Hannibal eterno dignus cognomine montes 
<pol. epia 3.441> perfregit Latios atque invia rupit aceto 
<pol. epia 3.442> saxa prius stravitque viam legionibus aptam 
<pol. epia 3.443> hic ubi silvestres soleant titubare capellae. 
<pol. epia 3.444> Concursum est totiens : iam sanguine rura madescunt, 
<pol. epia 3.445> iamque rubent fontes, Italis iamque altior arvis 
<pol. epia 3.446> exerit herba caput, subito demissus ab astris 
<pol. epia 3.447> cum iuvenis memorandus adest patriaeque ruinas 
<pol. epia 3.448> fert humero. Videt hunc claris Hispania factis, 
<pol. epia 3.449> Africa iamque audit. Sic nunc incerta duorum 
<pol. epia 3.450> stat fortuna ducum, sic iam sub pondere nutat. 
<pol. epia 3.451> Finis erit quem fata dabunt ; sed magna parantur. " 
<pol. epia 3.452> Huc ubi perduxit carmen, citharista repente 
<pol. epia 3.453> subticuit digitoque liram percussit inanem. 
<pol. epia 3.454> Plausus ad haec sequitur procerum populique faventis. 
<pol. epia 3.455> Rexque iterum : " Libycos audisti ex ordine casus, 
<pol. epia 3.456> hospes, " ait " nostraeque vides primordia gentis. 
<pol. epia 3.457> Gratia si dictis est debita, vestra retexe 
<pol. epia 3.458> principia vestrosque duces. " Hic leniter ille 
<pol. epia 3.459> subridens " Quam congeriem, rex optime, rerum 
<pol. epia 3.460> exigis ! An breviter nostros audire triumphos 
<pol. epia 3.461> forte putas ? Brevior narrantibus exeat annus ; 
<pol. epia 3.462> tu petis anguste conferri in tempora noctis, 
<pol. epia 3.463> cuius magna retro pars est. Tum lingua volentem 
<pol. epia 3.464> deserit : impediunt curae somnusque laborque. 
<pol. epia 3.465> Non vacat haec inter tempus sermone tenere. 
<pol. epia 3.466> Quis facile Italiam per saecula longa frementem 
<pol. epia 3.467> Tuscorumque acies et tot Samnitica bella 
<pol. epia 3.468> ac totiens verso fugientes agmine Gallos 
<pol. epia 3.469> explicet ? Aut nostros et in hac tellure labores 
<pol. epia 3.470> et pelagi in medio, quo fors contraxerat ambas 
<pol. epia 3.471> protinus infesto coeuntes remige classes ? 
<pol. epia 3.472> Aut quas infelix passa est Hispania clades, 
<pol. epia 3.473> plena cadaveribus nec habentia flumina cursum, 
<pol. epia 3.474> assidueque novis fumantia caedibus arva ? 
<pol. epia 3.475> Quae nostri fecere duces. Annalibus altis 
<pol. epia 3.476> tantarum capitur vix pars millesima rerum ; 
<pol. epia 3.477> quos, si forte iuvat, Tarpeia mittet ab arce 
<pol. epia 3.478> Scipio transcriptos. Ibi nam custodia templi 
<pol. epia 3.479> publica nostrorum servat monimenta laborum. 
<pol. epia 3.480> Illic multa leges, quae, sint licet ampla, putato 
<pol. epia 3.481> esse minora tamen vero. Nec teste citato 
<pol. epia 3.482> est opus : acta patent. Scriptorum copia nunquam 
<pol. epia 3.483> Romano fuit in populo, quos Graius abunde 
<pol. epia 3.484> orbis habet. Nostris facere est quam scribere multo 
<pol. epia 3.485> dulcius atque aliis laudanda relinquere facta 
<pol. epia 3.486> quam laudare alios. Quin angustissima libris 
<pol. epia 3.487> si quibus interdum videas quae gessimus, illos 
<pol. epia 3.488> externae scripsere manus. At Graeca Latinis 
<pol. epia 3.489> addita res nequeunt tantas aequare loquendo 
<pol. epia 3.490> ingenia : hoc vestro maneat sub pectore certum. 
<pol. epia 3.491> Nunc quantum nocturna patet sermonibus hora, 
<pol. epia 3.492> principia expediam. Teucrorum a sanguine longae 
<pol. epia 3.493> gentis origo venit, victrix quem Graecia bello 
<pol. epia 3.494> dicitur ad patrios muros sparsisse bilustri : 
<pol. epia 3.495> et fortasse aliquis iam tanti criminis ultor 
<pol. epia 3.496> natus in Italia est. Sed nunc ad coepta revertor. 
<pol. epia 3.497> Naufragio ex tanto vixque ex tot milibus unus 
<pol. epia 3.498> integer enavit sine crimine. Namque ubi Troiae 
<pol. epia 3.499> Matris adhuc Phrygio fumabat litore bustum 
<pol. epia 3.500> iamque cinis facilem incipiens glomerare favillam, 
<pol. epia 3.501> inclitus et claris multum spectatus in armis 
<pol. epia 3.502> dux Anchisiades, cui non via prona salutis 
<pol. epia 3.503> viribus aut propriis aut urbibus esset amicis, 
<pol. epia 3.504> destituit patriam lacrimans caramque cubilis 
<pol. epia 3.505> consortem, et passus terra casusque tremendos 
<pol. epia 3.506> erroresque vagos et mille pericula ponti, 
<pol. epia 3.507> impiger Ausonias tandem tamen attigit oras : 
<pol. epia 3.508> isque, ubi belligerum Latii sensere coloni 
<pol. epia 3.509> troiugenam, externoque viro Lavinia pactos 
<pol. epia 3.510> reddidit amplexus, sacro pia flumine membra 
<pol. epia 3.511> deseruit moriens. Puer hunc excepit Iulus 
<pol. epia 3.512> succedens illumque alii. Sic omnia regum 
<pol. epia 3.513> tempora fluxerunt, Longam qui moenibus Album 
<pol. epia 3.514> sub sceptris habuere suis, ad Tybridis undam 
<pol. epia 3.515> donec magnanimus posuit nova moenia pastor, 
<pol. epia 3.516> ultor avi, vindex scelerum, quem nostra parentem 
<pol. epia 3.517> dixit et aethereas defunctum traxit ad arces 
<pol. epia 3.518> posteritas, raptoque tulit sua thura Quirino. 
<pol. epia 3.519> Fundamenta aedis urbisque exordia nostrae. 
<pol. epia 3.520> Quos tibi nunc sermone duces, quae nomina fando 
<pol. epia 3.521> exsequar ? Innumeram video concrescere turbam, 
<pol. epia 3.522> praecipue ex quo libertas tulit ampla virorum 
<pol. epia 3.523> semina nobilium et tranquilla pavit in urbe 
<pol. epia 3.524> ingentes animas. Stellatae sidera noctis 
<pol. epia 3.525> et pelagi fluctus et harenas litoris ante 
<pol. epia 3.526> enumerem, quam cuncta quibus mea Roma superbit 
<pol. epia 3.527> nomina clara ducum : Curios fortesque Camillos 
<pol. epia 3.528> et Paulos bello claros Fabiosque trecentos, 
<pol. epia 3.529> quos simul una dies patriae subduxit egenti, 
<pol. epia 3.530> torquatosque truces, Lepidos durosque Catones, 
<pol. epia 3.531> Fabricios modico contentos, inclita cursu 
<pol. epia 3.532> nomina, quaeque dedit caelo demissa volucris, 
<pol. epia 3.533> Marcellosque animi illustres Gracchosque feroces 
<pol. epia 3.534> et Regulos fidei plenos, quae nomina belli 
<pol. epia 3.535> fama tulit pridem vestras, ni fallor, ad aures, 
<pol. epia 3.536> et qui magna procul transcendunt omnia, summos 
<pol. epia 3.537> Scipiadas, quos alma domus Cornelia caelo 
<pol. epia 3.538> extulit atque hominum superis aequavit alumnos, 
<pol. epia 3.539> unde ducum dux ille genus trahit. Est mihi magnus 
<pol. epia 3.540> enumerare labor vel nomina sola domorum : 
<pol. epia 3.541> quod si gesta velim percurrere digna relatu, 
<pol. epia 3.542> quantus erit ? Non usque adeo mihi ferrea lingua est, 
<pol. epia 3.543> nec tibi sint aures. At ne fortasse putetur 
<pol. epia 3.544> exemplo caruisse fides quam vestra Philaenis 
<pol. epia 3.545> fratribus altisono cecinerunt carmina cantu, 
<pol. epia 3.546> pauca sed e pleno longe repetentur acervo. 
<pol. epia 3.547> Namque olim, aut vento terram impellente latenti 
<pol. epia 3.548> aut causa quacumque alia, praerupta vorago 
<pol. epia 3.549> Romano patefacta foro conterruit Urbem. 
<pol. epia 3.550> Stabant attoniti pleno circum agmine Patres : 
<pol. epia 3.551> undique sollicitum praegrandia volvere saxa 
<pol. epia 3.552> vulgus anhelabat ; pars convectare canistris 
<pol. epia 3.553> tellurem magnasque trabes. Nil molibus ullis 
<pol. epia 3.554> cum fieret, simul ira deum manifesta moveret, 
<pol. epia 3.555> consilio superum visum est compescere pestem. 
<pol. epia 3.556> Dum pavidi responsa petunt, consultus aruspex 
<pol. epia 3.557> "O praeclara novis gens " inquit " territa monstris, 
<pol. epia 3.558> hoc specus explendum est non qua ratione putatis. 
<pol. epia 3.559> Quid iuvat aggestu lapidum et telluris inani 
<pol. epia 3.560> flectere velle deos ? Non si Tarpeius in imas 
<pol. epia 3.561> sexque alii latebras descendant ordine colles, 
<pol. epia 3.562> ac super incumbat gravis Appenninus et Aetna, 
<pol. epia 3.563> finis erit. Sunt quae vobis pretiosa dehiscens 
<pol. epia 3.564> fossa petit : paucis plenus concurret hiatus ". 
<pol. epia 3.565> His dictis riguere animi, pallorque per omnes 
<pol. epia 3.566> maestus erat : multi gemmas aurumque ferebant 
<pol. epia 3.567> argentumque alii, namque haec meliora putantur 
<pol. epia 3.568> inter inexperta et verorum ignara bonorum 
<pol. epia 3.569> corda hominum, quos caeca ligat terrena cupido 
<pol. epia 3.570> nigraque corporei quos carceris occupat umbra. 
<pol. epia 3.571> Unus ibi ante alios iuvenum fortissimus alte 
<pol. epia 3.572> exclamat : " Quae tanta animis ignavia, caeci ? 
<pol. epia 3.573> Vilia pro caris, pro magnis parva tulistis. 
<pol. epia 3.574> Nil opus est auro, foedis quod terra cavernis 
<pol. epia 3.575> evomit, aut lectis inter deserta lapillis. 
<pol. epia 3.576> Unum ego vos moneo : nobis virtute vel armis 
<pol. epia 3.577> nil melius tribuisse deos : haec summa profecto, 
<pol. epia 3.578> haec vere Romana bona, et si summa reposcunt, 
<pol. epia 3.579> arma virumque dabo ! " Dicens haec lumina caelo 
<pol. epia 3.580> erexit, templumque Iovis quod praesidet arci 
<pol. epia 3.581> suspiciens tendensque manus sursum atque deorsum 
<pol. epia 3.582> atque omnes superosque deos manesque precatus, 
<pol. epia 3.583> ad quos tendebat, validum calcaribus ultro 
<pol. epia 3.584> urget equum baratroque volens infertur aperto. 
<pol. epia 3.585> Arma ruente viro lucem sonitumque dedere : 
<pol. epia 3.586> fit strepitus, coeunt ripae et iunguntur in unum, 
<pol. epia 3.587> vixque tremens profugae pars ultima transilit hastae ; 
<pol. epia 3.588> ceu quondam immodico caelum splendore dehiscit 
<pol. epia 3.589> et velut aetherei reserat penetralia mundi ; 
<pol. epia 3.590> Inde repentino transcurrens turbine flamma 
<pol. epia 3.591> visa fugit caeloque redit sua forma sereno. 
<pol. epia 3.592> Hic tibi vir quantus, patriae quem reddere vitam 
<pol. epia 3.593> ac vivum terrae - liceat dixisse - cadaver 
<pol. epia 3.594> cernis et armatum Stygios invisere lucos ? 
<pol. epia 3.595> Curtius in nostris fuit hic annalibus ingens. 
<pol. epia 3.596> Vis referam Decius ? Quorum prior ille Latinas 
<pol. epia 3.597> forte videns acies nostrorum terga prementes 
<pol. epia 3.598> constitit ingemuitque ferox, mox magna precatus 
<pol. epia 3.599> numina devotum medios se misit in hostes 
<pol. epia 3.600> victato capite et succinctus more Gabino. 
<pol. epia 3.601> Ipse quidem ingestis prosternitur undique telis : 
<pol. epia 3.602> nobis morte sua victoria contigit illo 
<pol. epia 3.603> certa die, secumque simul mens caeca tremorque 
<pol. epia 3.604> omnis in adversos subito transisse Latinos 
<pol. epia 3.605> creditur. Ipse habitu horrifico spectabilis, atro 
<pol. epia 3.606> celsus equo specieque humana augustior ire 
<pol. epia 3.607> visus erat. Decus id, parvo post tempore, natus, 
<pol. epia 3.608> iure velut proprio, pugnantibus agmine Gallis, 
<pol. epia 3.609> rettulit et nomen patris et pia facta secutus. 
<pol. epia 3.610> Quin etiam clara compellans voce parentem 
<pol. epia 3.611> traditur ad mortem indubiam per tela per enses 
<pol. epia 3.612> Gallorumque aciem et cuneos penetrasse frementes : 
<pol. epia 3.613> secum ad victores fuga transiit et metus et mors. 
<pol. epia 3.614> Tertius inde nepos, ut avitis atque paternis 
<pol. epia 3.615> accedat titulus, quamvis obscurius illi 
<pol. epia 3.616> fama dedit nomen, simili pietate Lucanas 
<pol. epia 3.617> stravit opes simili descendens tramite ad umbras. 
<pol. epia 3.618> Sic tribus in campis totidem patet ordine cives 
<pol. epia 3.619> et palmam peperisse nece et periisse volentes. 
<pol. epia 3.620> Genus eximium, dignum cui saecula cuncta 
<pol. epia 3.621> rite canant laudes, cui nulla oblivio sensim 
<pol. epia 3.622> obrepat serosque vetet celebrare nepotes ! 
<pol. epia 3.623> Cetera nota tibi ac passim vulgata relinquo. 
<pol. epia 3.624> Vidisti - neque enim tam longa intervenit aetas, 
<pol. epia 3.625> ut nequeas vidisse - quibus fortissimus olim 
<pol. epia 3.626> Regulus expositus servarit sacra fidemque 
<pol. epia 3.627> suppliciis, quanto patriae inflammatus amore. 
<pol. epia 3.628> Heu, bene nate senex, nunquam tua fama peribit ! 
<pol. epia 3.629> Tu moreris : tamen illa tibi mansura superstes 
<pol. epia 3.630> vivit et aeternum vivet. 
<pol. epia 3.631> Quamquam quid genera atque viros memorare necesse est ? 
<pol. epia 3.632> Cum saepe ad certam legiones currere mortem 
<pol. epia 3.633> viderimus, monstrante duce et sua fata docente, 
<pol. epia 3.634> "Ire licet " clamante, " viri, vetitumque redire est ", 
<pol. epia 3.635> nec flexisse animos ideo nec lumina quemquam, 
<pol. epia 3.636> praerapidoque leves ivisse in vulnera saltu ! 
<pol. epia 3.637> Romanum est - si nescis - opus contemnere casus 
<pol. epia 3.638> fortuitos, placide venienti occurrere morti, 
<pol. epia 3.639> spernere quae gentes aliae mirantur et optant, 
<pol. epia 3.640> contra autem amplecti quae formidanda videntur, 
<pol. epia 3.641> vincere supplicia et tristes calcare dolores, 
<pol. epia 3.642> sponte mori potius quam turpem degere vitam. " 
<pol. epia 3.643> Dixerat. Ille autem : " Medio interrumpis et aufers 
<pol. epia 3.644> plurima. Quid regum vestrorum extrema relinquis ? " 
<pol. epia 3.645> Hospes ad haec : " Fateor : fortunas quaerere regum 
<pol. epia 3.646> regius est sermo. Tamen haec brevitatis amore 
<pol. epia 3.647> transieram. Tibi sed suspecta silentia forsan ; 
<pol. epia 3.648> neve putes, ideo quod nostris regibus ausi 
<pol. epia 3.649> insultare sumus, nos forte cupidine praedae 
<pol. epia 3.650> incensos nomen sceleri quaesisse decorum, 
<pol. epia 3.651> accipe vera rei fuerit quae causa novandae. 
<pol. epia 3.652> Libertas optata diu nunquamve petita 
<pol. epia 3.653> mulcebat splendore animos, sed sceptra premebant 
<pol. epia 3.654> efferaque imperiis urgebat regia duris 
<pol. epia 3.655> impendens capiti miserorum et torpor inertes 
<pol. epia 3.656> ceperat immemoresque sui. Pudet omnia referre 
<pol. epia 3.657> pertulimus quae maesta domi ; pudet omnia rursus 
<pol. epia 3.658> dicere quae campis alienis castra sequentes 
<pol. epia 3.659> rege sub infando iugulis sumus impia passi 
<pol. epia 3.660> mancipia et segnes animae ! Nihil ille putabat 
<pol. epia 3.661> per scelus horrendum titulos quaesisse superbi, 
<pol. epia 3.662> criminibus ni saeva novis cognomina mundo 
<pol. epia 3.663> ingereret patriaeque suae. Proh qualia monstra ! 
<pol. epia 3.664> Milia tot pariter, quibus omnia pervia virtus 
<pol. epia 3.665> fecerat, ac turbam cui tot fortuna parabat 
<pol. epia 3.666> et cui tot reges populosque subegerat, unum 
<pol. epia 3.667> indignum timuisse caput, nutusque profanos 
<pol. epia 3.668> observasse sacris pro legibus ! Haud ita regem 
<pol. epia 3.669> mellifice venerantur apes, fucosque nocentes 
<pol. epia 3.670> atque leves culices arcere a finibus ausae, 
<pol. epia 3.671> quae dominum mellis trepidum saepe atque paventem 
<pol. epia 3.672> excudunt prohibentque aditu, pecudesque canesque 
<pol. epia 3.673> confodiunt ; omnes regem tamen intus inermem 
<pol. epia 3.674> exiguumque timent ; illum admirantur et illum 
<pol. epia 3.675> militiaeque domique colunt, et regia semper 
<pol. epia 3.676> atria circumstant humerisque in nubila tollunt. 
<pol. epia 3.677> Nos quoque sic nostri timor et reverentia regis 
<pol. epia 3.678> continuit, donec permixta superbia luxu 
<pol. epia 3.679> crevit, et intumuit turpis lascivia fastu. 
<pol. epia 3.680> Tunc mora nulla viris : visum est succidere ferro 
<pol. epia 3.681> hanc saniem medicasque manus in vulnera ferre ; 
<pol. epia 3.682> quaeque sub imperiis stetit inconcussa superbis 
<pol. epia 3.683> victa sub obscaeno cecidit patientia facto. 
<pol. epia 3.684> Regius infami iuvenis praecordia flamma 
<pol. epia 3.685> succensus vulnusque trahens male sanus acerbum 
<pol. epia 3.686> nocte sub ambigua matronae limina castae 
<pol. epia 3.687> intrat et exceptus placide nil tale verentem 
<pol. epia 3.688> vi superat. Voti compos, spoliumque pudoris 
<pol. epia 3.689> feminei referens et opacae gaudia noctis, 
<pol. epia 3.690> laetus abit furti tacite sibi conscius alti. 
<pol. epia 3.691> Illa dolens vitamque simul corpusque perosa 
<pol. epia 3.692> et membris irata suis : " Vas vile pudende, 
<pol. epia 3.693> femina, luxurie vives " dicebat " et in te 
<pol. epia 3.694> semper adulterii vestigia foeda manebunt ? 
<pol. epia 3.695> Et poteris spectare torum, quo rapta fuerunt 
<pol. epia 3.696> omnia cara tibi : vir, virtus, fama pudorque ? 
<pol. epia 3.697> Quin obis ? Et tristem potius, precor, effuge lucem, 
<pol. epia 3.698> o anima infelix, inimicaque claustra refringe ". 
<pol. epia 3.699> Haec ubi clam questa est, subito patremque virumque 
<pol. epia 3.700> evocat, id siquidem cupiens, ut testibus illis 
<pol. epia 3.701> corporis invisum liceat deponere pondus. 
<pol. epia 3.702> Roma patrem, longinqua virum tunc castra tenebant ; 
<pol. epia 3.703> cui, dum forte redit, properans, iam patre reperto, 
<pol. epia 3.704> nuntius occurrit dominaeque ex ordine voces 
<pol. epia 3.705> narrat : atrox facinus, sed quod non noverit ipse, 
<pol. epia 3.706> evenisse domi, raptimque opus esse reductis 
<pol. epia 3.707> patre viroque simul. Stupet ad mandata maritus 
<pol. epia 3.708> coniugis, incertusque animi sub corde volutat 
<pol. epia 3.709> quid sibi fata velint aut quid fortuna minetur. 
<pol. epia 3.710> Procedit diversa putans et limine primo 
<pol. epia 3.711> invenit attonitum socerum, pariterque vocati 
<pol. epia 3.712> ibant et paribus curis alterna loquentes. 
<pol. epia 3.713> Illicet adventu mulier commota suorum 
<pol. epia 3.714> profudit lacrimas. Mox percunctante marito 
<pol. epia 3.715> anne satis sospes : " Minime : namque omnia " dixit 
<pol. epia 3.716> perdidimus pretiosa simul : nil dulce remansit ; 
<pol. epia 3.717> prereptaque pudicicia periisse fatendum est 
<pol. epia 3.718> heu misere ! Stant foeda tuo, vir optime, lecto 
<pol. epia 3.719> signa aliena viri. Fuit hoc violabile corpus : 
<pol. epia 3.720> integer est animus. Mors testis. Porgite dextras 
<pol. epia 3.721> et praestate fidem, scelus hoc ne turpis ad umbras 
<pol. epia 3.722> auferat impunis tumuloque insultet adulter ". 
<pol. epia 3.723> Exhinc indignans transactae crimina noctis 
<pol. epia 3.724> explicat atque adhibet verbis lamenta precesque. 
<pol. epia 3.725> Consolante viro maestam facinusque negante 
<pol. epia 3.726> esse ubi mens pura est : " Ego me si crimine " dixit 
<pol. epia 3.727> "absolvo, sceleris poenas evadere nolim : 
<pol. epia 3.728> exemploque mei non vivet adultera Romae ". 
<pol. epia 3.729> Dixit, et eductum latebris, qui veste latebat, 
<pol. epia 3.730> pectore sub niveo gladium moribunda recondit, 
<pol. epia 3.731> et ruit in capulum, velut hoc relevare pudorem 
<pol. epia 3.732> vulnere prostratum valeat. Sic nota parentem 
<pol. epia 3.733> fama refert volucrem proprio de sanguine natos, 
<pol. epia 3.734> exstinctos dirae morsu serpentis, ad auras 
<pol. epia 3.735> tollere et illorum exsequiis expendere vitam. 
<pol. epia 3.736> Horrida conclamant cernentes vulnera, luctus 
<pol. epia 3.737> exoritur : tremuitque domus sub murmure tanto. 
<pol. epia 3.738> Brutus ibi solus lacrimas et inania verba 
<pol. epia 3.739> castigat, vir egregius, celata sub alto 
<pol. epia 3.740> pectore cui virtus ingens erat. Ille cruentum 
<pol. epia 3.741> fervidus educens spumanti vulnere ferrum 
<pol. epia 3.742> attollensque manu : " Superos summumque Tonantem 
<pol. epia 3.743> iuro " ait " huncque olim castum intactumque cruorem, 
<pol. epia 3.744> quod flammis ferroque genus sobolemque domumque 
<pol. epia 3.745> regis et invisum caput ac diadema superbum 
<pol. epia 3.746> nunc, posthac, semper, mihi dum lux ista manebit, 
<pol. epia 3.747> persequar aeternis odiis, nec regna tenere 
<pol. epia 3.748> ille potest, poterit manus haec dum tela movere ". 
<pol. epia 3.749> His dictis, alios eadem iurare coegit 
<pol. epia 3.750> mirantes unde haec audacia tanta repente 
<pol. epia 3.751> pectore sub Bruti vel quo de fonte veniret. 
<pol. epia 3.752> Convocat hinc cives : triste et miserabile visu 
<pol. epia 3.753> protrahit in lucem populo spectante cadaver, 
<pol. epia 3.754> ostenditque aliis gladium pulmone tepenti 
<pol. epia 3.755> undantem, pectusque aliis vulnusque profundum. 
<pol. epia 3.756> Admonet hunc natae, iubet hunc meminisse sororum ; 
<pol. epia 3.757> coniugis ast alium, pignus cui norat amoris 
<pol. epia 3.758> esse domi praedulce aliquod. Quo regia pergant 
<pol. epia 3.759> acta docet fastuque ferox adiuta libido. 
<pol. epia 3.760> Ira dabat stimulos et rebus consona verba. 
<pol. epia 3.761> Purpura caede madens pallorque et frigida membra 
<pol. epia 3.762> et patris atque viri spectacula cruda movebant, 
<pol. epia 3.763> omniaque exsuperans fortis violentia Bruti. 
<pol. epia 3.764> Illum igitur, quacumque gradum deflexerat, ingens 
<pol. epia 3.765> turba sequebatur ferro succincta virorum 
<pol. epia 3.766> femineique greges crudelia fata gementes, 
<pol. epia 3.767> quis fuerat celebri spectata Lucretia fama. 
<pol. epia 3.768> Quid moror ? Historia est multarum maxima rerum. 
<pol. epia 3.769> Hoc duce pelluntur reges, exulque senexque 
<pol. epia 3.770> Tarquinius moritur, nati omnes diraque coniunx 
<pol. epia 3.771> supplicium scelerum non una morte tulerunt : 
<pol. epia 3.772> corruit in cineres regis domus alta Superbi. 
<pol. epia 3.773> Regnorum hic finis. Post haec meliora sequuntur 
<pol. epia 3.774> tempora, et hinc nostri libertas incipit aevi. 
<pol. epia 3.775> Annua perpetuos straverunt iura tyrannos 
<pol. epia 3.776> saevaque legitimae fregerunt sceptra secures 
<pol. epia 3.777> atque unum pepulere duo. Geminata modestos 
<pol. epia 3.778> ferre magistratus subito nova signa videres. 
<pol. epia 3.779> Primus init fasces auctor qui primus adeptae 
<pol. epia 3.780> libertatis erat. Studio servavit eodem 
<pol. epia 3.781> denique quo peperit natos, quod regia mallent 
<pol. epia 3.782> imperia, afflictos virgis truncosque securi 
<pol. epia 3.783> compulit ad mortem pro libertate serena, 
<pol. epia 3.784> tam simul infelix genitor, quam civis honestus, 
<pol. epia 3.785> tam rigidus consul, quam libertatis amator. 
<pol. epia 3.786> Idem post, regis sobolem fera bella novantem 
<pol. epia 3.787> regnaque vel tali repetentem iure paterna 
<pol. epia 3.788> obvius excepit, iuvenemque superba minantem 
<pol. epia 3.789> vulnere letali transfixum compulit Orco. 
<pol. epia 3.790> Sed dum torva fremens odioque accensus in illum 
<pol. epia 3.791> irruit, alternae non vidit cuspidis ictum, 
<pol. epia 3.792> ac pariter cecidere truces ; at fortior illum 
<pol. epia 3.793> immoriens Brutus resupinum corpore texit, 
<pol. epia 3.794> victor ad extremum. Sic immemor ille pericli 
<pol. epia 3.795> eruit infandam inde animam et : "Ferus ultor ad umbras, 
<pol. epia 3.796> perfide, Tartareas ferro sequar " inquit " acuto ". 
<pol. epia 3.797> Talia promeritum sexus simul omnis et aetas 
<pol. epia 3.798> flevit, et insontis strepuerunt rostra querelis. 
<pol. epia 3.799> Praecipue tamen ut proprium luxere parentem 
<pol. epia 3.800> ultoremque pudicitiae gratissima matrum 
<pol. epia 3.801> agmina, nec longum cessarunt maesta per annum. 
<pol. epia 3.802> Nunc manet his Bruti semper memorabile nomen. " 
<pol. epia 4.1> Finierat. Tunc rex iterum placidissimus inquit :  
<pol. epia 4.2> "Magna quidem memoras. Video quantum infima summis  
<pol. epia 4.3> et quam sint Romana aliis distantia fata.  
<pol. epia 4.4> Sentio praeterea quid femina vestra pudica  
<pol. epia 4.5> morte velit : ne cuncta sibi iam candida Dido  
<pol. epia 4.6> arroget ; aut iuvenis terrae demersus inique :  
<pol. epia 4.7> omnia ne nostris contingant clara sepultis  
<pol. epia 4.8> fratribus, occurrunt genitor natusque neposque.  
<pol. epia 4.9> Unum de cunctis miracula maxima transit,  
<pol. epia 4.10> in turbam potuisse animos descendere tantos.  
<pol. epia 4.11> Plus hominem suprema dies quam cetera terret.  
<pol. epia 4.12> Hunc virtus praedura solet minuisse pavorem.  
<pol. epia 4.13> Vix tamen haec paucis usquam, vix contigit uni :  
<pol. epia 4.14> publica sed vobis eadem est statque unica vestris  
<pol. epia 4.15> mens exercitibus : pro libertate tuenda  
<pol. epia 4.16> recta fronte mori. Sed quod super omnia longe  
<pol. epia 4.17> nosse velim, egregii vitam et ducis acta moderni,  
<pol. epia 4.18> praeteris. Hoc igitur, precor, hoc edissere nobis.  
<pol. epia 4.19> Qui mores, quae forma viri, quis pectoris hospes  
<pol. epia 4.20> est animus, quae maiestas iuvenilibus annis  
<pol. epia 4.21> insita. Namque unum nobis huc crebrior illum  
<pol. epia 4.22> fama tulit. Tum praecipue quae gessit Hibero  
<pol. epia 4.23> nuper in orbe, refer ; tibi si notissima posco,  
<pol. epia 4.24> omnia si praesens spectasti, et cernere soli  
<pol. epia 4.25> cor licet arcanum, quoniam nil protinus ardens  
<pol. epia 4.26> celat amicitia. At tu nunc, festina, parumper,  
<pol. epia 4.27> nox, subsiste, precor, Laelius dum pulchra relatu  
<pol. epia 4.28> eloquitur : teneat niveos Aurora iugales  
<pol. epia 4.29> et contenta senis gremio iacuisse mariti  
<pol. epia 4.30> det spatium verbis ; solitoque iocosior ille  
<pol. epia 4.31> uxorem roseam complexibus illiget arctis."  
<pol. epia 4.32> Vidit ut intentos animis atque auribus omnis  
<pol. epia 4.33> Laelius et nullo concussa silentia motu,  
<pol. epia 4.34> incipit : "Heu quanto tam grandia iussa sequenti  
<pol. epia 4.35> est opus eloquio ! Mihi non facundia torrens  
<pol. epia 4.36> largaque Cecropiae contingit gratia linguae.  
<pol. epia 4.37> Maximus insano iuveni vigilavit Homerus :  
<pol. epia 4.38> rusticus egregio vigilat nunc Ennius. Atqui  
<pol. epia 4.39> dignus ut hic Graio, sic dignior ille Latino  
<pol. epia 4.40> vate fuit. Praecone autem fortassis Achilles  
<pol. epia 4.41> indiget ; hic nullo. Surgit sua fama sine ullis  
<pol. epia 4.42> artibus, inque dies crescunt praeconia. Nec me  
<pol. epia 4.43> fallit amor. Veniet tempus cum libera caelo  
<pol. epia 4.44> fama virum tollat. Stimulus nunc forsitan ille  
<pol. epia 4.45> invidiae... Sed grata magis iam coepta sequamur.  
<pol. epia 4.46> Nulli unquam natura viro tam larga fuisse  
<pol. epia 4.47> creditur. Aethereo corpus splendore nitescit ;  
<pol. epia 4.48> imperiosa ducem frons arguit, aspera blandum,  
<pol. epia 4.49> unde simul vibrant unum duo lumina fulmen,  
<pol. epia 4.50> quod nullus sufferre queat. Coma densa per armos  
<pol. epia 4.51> protinus ad solem ventis ferientibus aurum  
<pol. epia 4.52> explicat impexum, quoniam cassisque sudorque  
<pol. epia 4.53> et labor assiduus prohibent animusque modesto  
<pol. epia 4.54> contentus cultumque timens transisse virilem.  
<pol. epia 4.55> Celsior est aliis, quotiensque in proelia ventum est,  
<pol. epia 4.56> spem procul ipse suis sublimi vertice praestat,  
<pol. epia 4.57> terret et hostiles acies : spem quippe metumque  
<pol. epia 4.58> ille habet aspectus.  
<pol. epia 4.59> Pectoris est qualem petit ingens spiritus aulam.  
<pol. epia 4.60> Cetera conveniunt : humeros et bracchia cernas  
<pol. epia 4.61> militis altifici. Licet inter milia mille  
<pol. epia 4.62> videris hunc, verum valeas agnoscere regem.  
<pol. epia 4.63> Ille decor nimius multos trepidare coegit,  
<pol. epia 4.64> immemoresque sui tenuit dulcedine quadam  
<pol. epia 4.65> insolita tacitosque diu, conceptaque verba  
<pol. epia 4.66> distulit, aut alio deflexit calle loquentes.  
<pol. epia 4.67> Pulchrior est etenim mortali corpore longe  
<pol. epia 4.68> atque hominem supra : vix illum fulgidus aequat  
<pol. epia 4.69> Iuppiter aut puro pharetratus in aethere Phoebus.  
<pol. epia 4.70> Ista tamen, quia parva viris spernendaque formae  
<pol. epia 4.71> commoda sunt, sileo. Vultus fortasse serenos  
<pol. epia 4.72> ipse suos cernes, verisque minora locutum  
<pol. epia 4.73> me dices ; datur haec illi nam gloria soli,  
<pol. epia 4.74> nominibus quia cum noceat praesentia magnis,  
<pol. epia 4.75> hunc superattollit. Cuius si quaeritur aetas,  
<pol. epia 4.76> nondum ter denum, fateor, pervenit ad annum.  
<pol. epia 4.77> Omnis in ascensu est crescens cum tempore virtus :  
<pol. epia 4.78> iam sua nunc senibus gravitas imitanda severis  
<pol. epia 4.79> atque iuventuti levitas optanda serenae est.  
<pol. epia 4.80> Hostibus asperius nihil est, nil dulcius inter  
<pol. epia 4.81> carorum affectus. Sive illum tela moventem,  
<pol. epia 4.82> sive armis positis vultus spectabis apertos,  
<pol. epia 4.83> quid potius deceat, dubites. Hunc prospera nunquam  
<pol. epia 4.84> extulit, aut stravit iaculis fortuna molestis :  
<pol. epia 4.85> unus utrobique est, eadem mens permanet et frons  
<pol. epia 4.86> rebus in ambiguis, rebus tranquilla secundis.  
<pol. epia 4.87> Spernit opes ; populi ventosos spernit honores :  
<pol. epia 4.88> gloria vera placet. Dulces conquirit amicos :  
<pol. epia 4.89> hae sibi divitiae sunt, quas solet ille perennes  
<pol. epia 4.90> qua peperit servare fide. Modo fama per omnem  
<pol. epia 4.91> volvitur Hesperiam, iuvenem venisse supernis  
<pol. epia 4.92> dis similem, cui vis hominum non ulla resistat,  
<pol. epia 4.93> quique etiam placida quoscumque subegerit armis  
<pol. epia 4.94> vincat amicitia.  
<pol. epia 4.95> Vincitur ut caelo species telluris opacae,  
<pol. epia 4.96> florida sic omnes tellus premit Itala terras ;  
<pol. epia 4.97> utque nitet caeli pars purior una sereni,  
<pol. epia 4.98> Italia sic Roma potens praefulget in ipsa ;  
<pol. epia 4.99> solque velut radiis fulgentia sidera vincit,  
<pol. epia 4.100> Scipio sic omnes superat. Stat vera fateri :  
<pol. epia 4.101> non illo nostro iuvenem de more creatum  
<pol. epia 4.102> dixeris ; atque ideo non omnia falsa locuta est  
<pol. epia 4.103> fama virum super astra levans. Nam protinus alto  
<pol. epia 4.104> persuasum est multis hominem hunc descendere caelo.  
<pol. epia 4.105> Nam quid cuncta sequar ? Piget illa minuta referre ;  
<pol. epia 4.106> fabula sed vulgo nota est : pulcherrimus anguis  
<pol. epia 4.107> obversatus enim matris persaepe cubili  
<pol. epia 4.108> dicitur et visus multis movisse pavorem ;  
<pol. epia 4.109> suspicioque frequens hinc iam vulgata per urbes  
<pol. epia 4.110> divini partus oritur. Cui scilicet ipse  
<pol. epia 4.111> editus in lucem puer, et mox maximus idem  
<pol. epia 4.112> vir similis nulli divinus rebus apertam  
<pol. epia 4.113> atque animo facit ecce (idem, spectataque rursus  
<pol. epia 4.114> religio et vitam mos observatus in omnem.  
<pol. epia 4.115> Namque ubi sol oritur, solus solet ille remotis  
<pol. epia 4.116> omnibus in cellam lovis, augustissima nobis  
<pol. epia 4.117> Tarpeio quae colle sedet, cui sacra paventes  
<pol. epia 4.118> rite sacerdotes celebrant, securus ad aram  
<pol. epia 4.119> intrare et limen foribus firmare reductis.  
<pol. epia 4.120> Hic quasi multa loquens tempus terit, inde repente  
<pol. epia 4.121> digreditur, summosque animos portendere vultum  
<pol. epia 4.122> caelestemque oculos videas praeferre vigorem.  
<pol. epia 4.123> Ipse spei plenus, si quid tune instat agendum,  
<pol. epia 4.124> aggreditur certosque solet promittere magnis  
<pol. epia 4.125> successus bellis, veluti sibi numine ab ipso  
<pol. epia 4.126> promissos. Multis equidem sic pectora campis  
<pol. epia 4.127> accendit tribuitque animos et posse coegit  
<pol. epia 4.128> quod modo non poterant. Vires mens firma ministrat,  
<pol. epia 4.129> nilque valent artus, nisi quod dedit illa valere.  
<pol. epia 4.130> Saepe ego conspexi, cum iam ferienda retrorsum  
<pol. epia 4.131> terga darent acies et signifer ipse trementi  
<pol. epia 4.132> vix regeret vexilla manu, rapuisse magistro  
<pol. epia 4.133> pila ducem pavido et medias penetrasse phalanges  
<pol. epia 4.134> clamantem " Deus ecce praeit ! Sequimurne vocantem  
<pol. epia 4.135> an fugimus ? Sequar ipse libens : victoria soli  
<pol. epia 4.136> continget promissa mihi et si fata vetabunt,  
<pol. epia 4.137> unus ego emoriar. Vos, en fuga libera post me  
<pol. epia 4.138> vivite degeneres, aliter moritura iuventus !  
<pol. epia 4.139> His dictis rediisse acies, et pectora morti  
<pol. epia 4.140> opposuisse viros sic vincere saepe coactos :  
<pol. epia 4.141> tantus amor ducis est, tantus pudor urget in arma !  
<pol. epia 4.142> Namque ubi perpendunt quanta est constantia menti,  
<pol. epia 4.143> quanta fides superum, quam praesens Iupiter illi,  
<pol. epia 4.144> consistunt, iussuque dei remeare putant se.  
<pol. epia 4.145> Haec propter, cum multa adeo tractaverit olim  
<pol. epia 4.146> ardua, nulla acie victum, dum primus in illa  
<pol. epia 4.147> dux foret, assiduis meminerunt saecula bellis.  
<pol. epia 4.148> Casibus hic quoque nunc quantum sibi forte futuris  
<pol. epia 4.149> praesumat, seu quos iubeat sperare laborum  
<pol. epia 4.150> eventus audire velis. Carthaginis altae  
<pol. epia 4.151> moenia iam quatit ille animo ; iam scandere in arcem  
<pol. epia 4.152> cogitat ac pelago titubantem involvere Byrsam.  
<pol. epia 4.153> Ut leo, seu nitidam in pratis errare iuvencam  
<pol. epia 4.154> praecipiti stimulante fame, seu turbidus hostem  
<pol. epia 4.155> forte lacessitus iaculis prospectat, et iras  
<pol. epia 4.156> supprimit, ac rabiem frenat dum proximior fit ;  
<pol. epia 4.157> interea tamen absentem, nondum ungue cruento,  
<pol. epia 4.158> dilacerat mordetque oculis ac tecta pererrat  
<pol. epia 4.159> viscera et invisum minuit per frusta cadaver :  
<pol. epia 4.160> sic noster - mihi crede - leo nunc aestuat, ullas  
<pol. epia 4.161> nec metuit vires, tantum ne praeda vel hostis  
<pol. epia 4.162> aufugiant timet, atque abitus circumspicit omnis.  
<pol. epia 4.163> Omnia posse putat quae vult ; quaecumque putavit  
<pol. epia 4.164> posse, potest ; igitur peragit quaecumque cupivit.  
<pol. epia 4.165> Optima sola tamen cupit et pulcherrima factu.  
<pol. epia 4.166> Quid iam de pietate loquar ? Quae cognita patri est  
<pol. epia 4.167> et patriae variis olim spectata periclis.  
<pol. epia 4.168> Sed duo nunc tetigisse sat est. Furor hostis acerbi  
<pol. epia 4.169> flenda Cisalpinis iam Gallica rura colonis  
<pol. epia 4.170> vastabat. Romam iam flamma Pado tenus ardens  
<pol. epia 4.171> et Capitolinas fumus perflabat ad arces.  
<pol. epia 4.172> Maximus huc nostri genitor ducis ipse malignis  
<pol. epia 4.173> mittitur auspiciis. Quid multa ? Patentibus arvis  
<pol. epia 4.174> congredimur. Superat Poenus. Periisset in illa  
<pol. epia 4.175> dux acie, nisi natus agens tunc circiter annum  
<pol. epia 4.176> octavum decimumque, ferox tellure iacentem  
<pol. epia 4.177> transfixumque latus media de morte parentem  
<pol. epia 4.178> eripuisset - opus pueri ! - Mediosque per hostes  
<pol. epia 4.179> fecisset mucrone viam. Iam fata premebant  
<pol. epia 4.180> ultima, iamque minax ferro facibusque potentem  
<pol. epia 4.181> Hannibal Italiam confecerat. Atra cruentus  
<pol. epia 4.182> Cannarum et nostro famosus sanguine vicus  
<pol. epia 4.183> vulnera visceribus Latiis inflixerat : omnem  
<pol. epia 4.184> spem metus expulerat. Veluti cum fluctibus alnus  
<pol. epia 4.185> succubuit, caelique graves pelagique tumultes  
<pol. epia 4.186> non tulit, horrescunt nautae, pallorque per ora  
<pol. epia 4.187> funditur, ac trepidos angit nova cura magistros,  
<pol. epia 4.188> qua rapiat sibi quisque fugam, seu litora saltu,  
<pol. epia 4.189> seu scopuli saxosa petens iuga parva propinqui,  
<pol. epia 4.190> seu residens trunco disiecti turbine clavi  
<pol. epia 4.191> enatet et rabido committat bracchia ponto :  
<pol. epia 4.192> talis erat nostrae status urbis, talia nobis  
<pol. epia 4.193> consilia. Heu quantas tracturus mole ruinas  
<pol. epia 4.194> imperii nutabat apex ! Quid vera fateri  
<pol. epia 4.195> distulerim ? Coeunt iuvenes, princepsque Metellus  
<pol. epia 4.196> conventus : fuga sola placet, terrasque nocentes  
<pol. epia 4.197> linquere et Hesperiam victori tradere Poeno.  
<pol. epia 4.198> Quod simul innotuit, ceciderunt corda tremorque  
<pol. epia 4.199> omnibus incessit gelidus. Tum forte tribunus  
<pol. epia 4.200> militiae, vixdum teneras lanugine prima  
<pol. epia 4.201> exornante genas, erat imperterritus unus  
<pol. epia 4.202> Scipio : dumque omnis dubiis succurrere rebus  
<pol. epia 4.203> consulerent inopes animi, tempusque paventes  
<pol. epia 4.204> extraherent sermone vago, "Quin pergimus ? " inquit  
<pol. epia 4.205> egregius iuvenis," Non tempora longa supersunt  
<pol. epia 4.206> consilii, sed facto opus est. Quin stringimus enses ?  
<pol. epia 4.207> Ite, precor, mecum : proceres, quibus ultima cura est  
<pol. epia 4.208> Urbis et imperii, vestigia nostra sequantur !  
<pol. epia 4.209> Publica res nondum periit ! "Talique iacentes  
<pol. epia 4.210> erexit sermone animos. Consurgimus omnis  
<pol. epia 4.211> consequimurque ducem. Non illo celsior ibat  
<pol. epia 4.212> Amphitryoniades, cum dura rebellibus olim  
<pol. epia 4.213> proelia Semiferis et grandia tela moveret.  
<pol. epia 4.214> Imus, et ut trepidi ventum est ad tecta Metelli,  
<pol. epia 4.215> irruit ipse prior. Stabat tremefacta pudendis  
<pol. epia 4.216> consiliis intenta manus : vix maesta sonabant  
<pol. epia 4.217> murmura ; vix pavidum feriebat lingua palatum ;  
<pol. epia 4.218> qualis inest captis color aut fiducia frontis,  
<pol. epia 4.219> quos fera terribili addixit sententia morti :  
<pol. epia 4.220> illi equidem miseri trepidant, letique propinqui  
<pol. epia 4.221> casibus attoniti, spectant tamen omnia circum,  
<pol. epia 4.222> qua fugiant, quando illa patet via sola salutis.  
<pol. epia 4.223> Tunc superinsultans, stricto mucrone tremendus,  
<pol. epia 4.224> iuro " ait " aetherei per numina summa Tonantis,  
<pol. epia 4.225> me nunquam, dum vita mihi, dum membra manebunt,  
<pol. epia 4.226> deserturum urbis Romae Italiaeque labores,  
<pol. epia 4.227> passurumve alios. Et nunc tibi, Quinte Metelle,  
<pol. epia 4.228> iurandum est pariter, vel, si fortasse recusas,  
<pol. epia 4.229> hac moriere manu, vobisque novissima venit  
<pol. epia 4.230> omnibus ista dies ! " Gladiumque erexit, et omnis  
<pol. epia 4.231> contremuere metu. Facti dux ipse Metellus  
<pol. epia 4.232> diriguit. Res nempe ferox inopinaque mentes  
<pol. epia 4.233> presserat ; haud aliter quam si lovis ira trisulcum  
<pol. epia 4.234> torsisset male firma domus in culmina telum.  
<pol. epia 4.235> Nec secus irati civis tremefecit imago,  
<pol. epia 4.236> Hanibalis quam si victricia signa viderent  
<pol. epia 4.237> impendere sibi mortemque et vincla minari.  
<pol. epia 4.238> Ergo in verba simul quo iusserat ordine iurant,  
<pol. epia 4.239> dux prior, inde alii. Mira sic ille pudendam  
<pol. epia 4.240> compressit virtute fugam. Vix sextus ab illo  
<pol. epia 4.241> annus agebatur, quo patrem a morte reduxit :  
<pol. epia 4.242> occiderant almae duo maxima lumina Romae,  
<pol. epia 4.243> Scipiadumque ingens uno prope tempore nomen  
<pol. epia 4.244> obruerat Fortuna nocens ; Hispanaque tellus  
<pol. epia 4.245> in dubiis amissa fidem mutarat avitam.  
<pol. epia 4.246> Millibus ex tantis procerum consurgere nullus,  
<pol. epia 4.247> nullus ad immensae reparandum vulnera cladis  
<pol. epia 4.248> audebat praestare manus. Tum filius, ultor  
<pol. epia 4.249> et patris et patrui, nomen dedit ; isque Pyrenem  
<pol. epia 4.250> transgressus maiore animo quam viribus, omnem  
<pol. epia 4.251> rettulit Hesperiam populi sub iura Quiritum :  
<pol. epia 4.252> qua duo lata patens inter distantia multum  
<pol. epia 4.253> aequora porrigitur, vel qua longissima tractu  
<pol. epia 4.254> ad nostrum est hinc versa mare Herculeasque Columnas,  
<pol. epia 4.255> illinc perpetuis nomen debentia flammis  
<pol. epia 4.256> ad iuga consurgens, Gallorum prospicit arva.  
<pol. epia 4.257> Quicquid in his habitat terris hominum vel opum vel,  
<pol. epia 4.258> hostibus ereptum fortuna iudice nostrum est.  
<pol. epia 4.259> Ut tamen ex multis decerpam pauca decoris,  
<pol. epia 4.260> urbs sedet Hispano posuit quam litore Poenus  
<pol. epia 4.261> Hasdrubal, et magnae nomen Carthaginis illi  
<pol. epia 4.262> imposuit ; cuius partem validissima cingunt  
<pol. epia 4.263> moenia, parsque maris rapido defenditur aestu.  
<pol. epia 4.264> Huc omnes Poeni pompas, huc signa virosque  
<pol. epia 4.265> contulerant atque arma duces, quia sive per undas,  
<pol. epia 4.266> sive per explicitos instarent proelia campos,  
<pol. epia 4.267> oportuna foret belloque aptissima sedes,  
<pol. epia 4.268> antiquam laevo prospectans tramite matrem.  
<pol. epia 4.269> Proximus huc etiam populus confugerat omnis  
<pol. epia 4.270> tuta petens ; ceu cum primas incendia flammas  
<pol. epia 4.271> attollunt, piceusque volans replet aethera fumus,  
<pol. epia 4.272> diffugiunt quos dira fugat vicinia pestis  
<pol. epia 4.273> evacuantque domos secum pretiosa ferentes  
<pol. epia 4.274> et testudineam concurrunt undique ad arcem.  
<pol. epia 4.275> Huc famae signantis iter vestigia servans  
<pol. epia 4.276> Scipio contendit, neglectaque cetera linquens  
<pol. epia 4.277> hanc petit, huc acies ducit, Romanaque circum  
<pol. epia 4.278> castra locat, parvumque levi struit aggere vallum.  
<pol. epia 4.279> Mira loquar, sed vera tamen : non moenia crebris  
<pol. epia 4.280> turribus et valido circum firmata paratu,  
<pol. epia 4.281> militis aut ardor sua fata extrema videntis,  
<pol. epia 4.282> custodumque acies et propugnacula mille  
<pol. epia 4.283> ac turbanda procul ferientes castra balistae  
<pol. epia 4.284> scandentem muros perque omnia tela ruentem  
<pol. epia 4.285> sustinuere ducem. Brevior non contigit ullis  
<pol. epia 4.286> moenibus obsidio, siquidem primordia bello  
<pol. epia 4.287> una dies finemque dedit. Non tecta relinquunt  
<pol. epia 4.288> ocius imbelles Iovis instimulante columbae  
<pol. epia 4.289> armigero, aut pavidi venientem ad lustra leonem  
<pol. epia 4.290> diffugiunt lepores. Subito custodia portae  
<pol. epia 4.291> deseritur ; pauci validae se moenibus arcis  
<pol. epia 4.292> occultant, alii fugiunt, totamque per urbem  
<pol. epia 4.293> sternuntur. Vario complentur cuncta fragore,  
<pol. epia 4.294> pugnantumque simul strepitu gemituque cadentum :  
<pol. epia 4.295> qualis ab Aethiopum rapidis cum tollitur Austris  
<pol. epia 4.296> litore tempestas nostrum casura sub axem,  
<pol. epia 4.297> apparet metuenda procul, mox proxima nubes  
<pol. epia 4.298> decidit et mixtis descendunt flumina saxis ;  
<pol. epia 4.299> iamque tument amnes, iam qui modo segnis abibat,  
<pol. epia 4.300> quilibet alta fremens imitatur flumina torrens ;  
<pol. epia 4.301> turbati agricolae fugiunt, ingensque superne  
<pol. epia 4.302> terror agit miseros ; pereunt armenta furentis  
<pol. epia 4.303> fluminis obiectu : quocumque trementia volvas  
<pol. epia 4.304> lumina, terrifici disiectis nubibus ignes  
<pol. epia 4.305> praestringunt, morsque ante pedes, nec flectere quoquam  
<pol. epia 4.306> possis iter, nec stare queas : hinc luctus et horror  
<pol. epia 4.307> lugubresque procul resonant per nubila voces.  
<pol. epia 4.308> Multa sub hoc tempus micuerunt indole clara  
<pol. epia 4.309> signa ducis manifesta novi, vir quantus in armis  
<pol. epia 4.310> et quantus post bella foret. Namque arma movente  
<pol. epia 4.311> milite ab adverso non Mars violentior urget  
<pol. epia 4.312> infesto temone Trachas, nec acerbior Hebro  
<pol. epia 4.313> spumantes immergit equos. Verum arce reclusa,  
<pol. epia 4.314> hostis ubi ad veniam proiectis concidit armis,  
<pol. epia 4.315> ilicet exstinctus cecidit furor, iraque cessit  
<pol. epia 4.316> pulsa animo ferrumque manu. Sic atra serenat  
<pol. epia 4.317> nubila pacifico despectans Iupiter ore,  
<pol. epia 4.318> continuoque silent venti fugiuntque procellae,  
<pol. epia 4.319> sol nitet, emergunt fuscis sua noctibus astra,  
<pol. epia 4.320> et mundo sua forma redit. Iam victor ad arcem  
<pol. epia 4.321> tranquillus volvebat iter, Romanaque celsis  
<pol. epia 4.322> turribus affigi victricia signa iubebat.  
<pol. epia 4.323> Post haec sacra deis meritasque rependere grates  
<pol. epia 4.324> instituit. Stabat cinctus de more sacerdos  
<pol. epia 4.325> lataque devoti feriebat pectora tauri,  
<pol. epia 4.326> compellans ad sacra Iovem Phrygiosque Penates  
<pol. epia 4.327> Romuleamque animam cunctosque ex ordine divos  
<pol. epia 4.328> custodes Latii, quorum Capitolia curae  
<pol. epia 4.329> credita perpetue mundi caput esse merentur.  
<pol. epia 4.330> His actis, grates meritas et debita solvit  
<pol. epia 4.331> praemia militibus, virtus ut alatur honore  
<pol. epia 4.332> haud equidem ignarus. Fuerat mos ille vetustus  
<pol. epia 4.333> Romanis ducibus primo servatus ab aevo,  
<pol. epia 4.334> invalidas tutasque altis cum moenibus urbes  
<pol. epia 4.335> cingeret obsidio, cui primum scandere muros  
<pol. epia 4.336> seu virtus seu fata darent, proponere dictam  
<pol. epia 4.337> nomine muralem de re veniente coronam.  
<pol. epia 4.338> Hoc pretii praedulce genus, quia gloria mentes  
<pol. epia 4.339> erigit immemoresque omnis facit una pericli.  
<pol. epia 4.340> Id modo prospiciens, animos dux talibus ardens  
<pol. epia 4.341> impulerat stimulis. Sed enim fastigia iunctis  
<pol. epia 4.342> apprendisse duos manibus vox publica, et ingens  
<pol. epia 4.343> ortus erat castris studio variante tumultus :  
<pol. epia 4.344> hunc illi, contra illum alii laudare faventes.  
<pol. epia 4.345> Sic, ubi vulnificis ferientem dentibus aprum  
<pol. epia 4.346> eiectum caveis et opacis sentibus acres  
<pol. epia 4.347> corripuere canes certatim omnesque per artus  
<pol. epia 4.348> explicuere solo, strepitus consurgit ab alto  
<pol. epia 4.349> spectantum iuvenum : quis primum figere morsus  
<pol. epia 4.350> clunibus hirsutis ausus, quis prendere saltu  
<pol. epia 4.351> Hispida terga feri, quis primum haurire cruorem ;  
<pol. epia 4.352> pugna canum fit de meritis venantibus ; una  
<pol. epia 4.353> illi victores latratum in nubila tollunt.  
<pol. epia 4.354> Scipio turbatos cuneos atque arma frementes  
<pol. epia 4.355> agnoscens veritusque novi non parva duelli  
<pol. epia 4.356> semina, discordes raptim ad praetoria turmas  
<pol. epia 4.357> convocat et verbo surgentes comprimit iras.  
<pol. epia 4.358> "Quando " ait " amborum virtus tam clara virorum  
<pol. epia 4.359> eminet ut cunctis longe post terga relictis  
<pol. epia 4.360> officiat sibi sola quidem, vel debita neutri est  
<pol. epia 4.361> fama, vel ambobus ; quod dignius esse putamus ;  
<pol. epia 4.362> nam prior est quem nemo praeit ". Sic ore sereno  
<pol. epia 4.363> fatus, et amborum pariter viridante corona  
<pol. epia 4.364> tempora circumdat : simul impetus omnis et ira  
<pol. epia 4.365> concidit. Hunc finem tristes habuere querelae :  
<pol. epia 4.366> haud aliter quam cum validos in proelia tauros  
<pol. epia 4.367> excitat invidia et dilectae candor amicae :  
<pol. epia 4.368> cornua temptantur truncis, mugitibus aurae  
<pol. epia 4.369> complentur ; tunc ampla favent armenta duobus  
<pol. epia 4.370> et partem fecere boves ; si providus iras  
<pol. epia 4.371> praesensit rabidosque agnovit pastor amores,  
<pol. epia 4.372> tempestivus adest et blando murmure motus  
<pol. epia 4.373> temperat ac pugiles victrici fronde coronat  
<pol. epia 4.374> et sua placatos procul inde per arva remittit.  
<pol. epia 4.375> Interea lacrimosa cohors, miserabilis, ingens,  
<pol. epia 4.376> feminea audita est gemitu sua moenia complens.  
<pol. epia 4.377> Hic pius infremuit iuvenis gessitque patronum  
<pol. epia 4.378> ipse pudicitiae. Tute committitur arci  
<pol. epia 4.379> omnis ab incursu metuens sibi sexus et aetas,  
<pol. epia 4.380> indigus auxilii populus. Custodia sanctis  
<pol. epia 4.381> est mandata viris, vetitumque sub ora venire  
<pol. epia 4.382> femineum vulgus, quod lumina blanda pudori  
<pol. epia 4.383> insultant, castique oculis flos carpitur oris.  
<pol. epia 4.384> Id modo permetuens longe captiva relegat  
<pol. epia 4.385> agmina. Proh, Superi, mortali in pectore quanta  
<pol. epia 4.386> maiestas ! Spectate senem iuvenilibus annis.  
<pol. epia 4.387> Nam simul aetatis stimulos formaeque virentis  
<pol. epia 4.388> blanditias perferre grave est. 
<pol. epia 5.1> Moenia magnanimus victor trepidantia Cirtae 
<pol. epia 5.2> ingreditur, patriosque lares et avita tuetur 
<pol. epia 5.3> tecta libens, generis cara incunabula primi. 
<pol. epia 5.4> Milite confestim ad portas custode relicto, 
<pol. epia 5.5> ipse altam cupidus raptim tendebat ad arcem : 
<pol. epia 5.6> sic stimulante fame lupus amplum nactus ovile, 
<pol. epia 5.7> intima dum penetrat, socium praedae atque laboris 
<pol. epia 5.8> linquit in ingressu, quo tutior abdita fidis 
<pol. epia 5.9> corpora deducat latebris mergenda palato. 
<pol. epia 5.10> Ventum erat ad miseri felicia tecta tyranni, 
<pol. epia 5.11> quae merso malefida viro regina tenebat. 
<pol. epia 5.12> Haec subitis turbata malis in limine visa est 
<pol. epia 5.13> obvia victori, si quam fortuna pararet, 
<pol. epia 5.14> temptatura viam duraeque levamina sortis. 
<pol. epia 5.15> Undique sidereum gemmis auroque nitebant 
<pol. epia 5.16> atria : non illo fuerat rex ditior alter 
<pol. epia 5.17> dum tenuit fortuna fidem : nunc - fidite laetis ! -  
<pol. epia 5.18> Pauperior non alter erat : tamen omnia longe 
<pol. epia 5.19> regia praeradians vincebat lumina coniunx. 
<pol. epia 5.20> Ille nec aethereis unquam superandus ab astris 
<pol. epia 5.21> nec Phoebea foret veritus certamina vultus 
<pol. epia 5.22> iudice sub iusto. Stabat candore nivali 
<pol. epia 5.23> frons alto miranda Iovi, multumque sorori 
<pol. epia 5.24> zelotypae metuenda magis quam pellicis ulla 
<pol. epia 5.25> forma viro dilecta vago. Fulgentior auro 
<pol. epia 5.26> quolibet, et solis radiis factura pudorem, 
<pol. epia 5.27> cesaries spargenda levi pendebat ab aura 
<pol. epia 5.28> colla super, recto quae sensim lactea tractu 
<pol. epia 5.29> surgebant, humerosque agiles effusa tegebat 
<pol. epia 5.30> tunc, olim substricta auro certamine blando 
<pol. epia 5.31> et placidis implexa modis : sic candida dulcis 
<pol. epia 5.32> cum croceis iungebat honos, mixtoque colori 
<pol. epia 5.33> aurea condensi cessissent vascula lactis, 
<pol. epia 5.34> nixque iugis radio solis conspecta sereni. 
<pol. epia 5.35> Lumina quid referam praeclare subdita fronti 
<pol. epia 5.36> invidiam motura deis ? Divina quod illis 
<pol. epia 5.37> vis inerat radiansque decor, qui pectora posset 
<pol. epia 5.38> flectere quo vellet, mentesque auferre tuendo, 
<pol. epia 5.39> inque Medusaeum praecordia vertere marmor, 
<pol. epia 5.40> Africa nec monstris caruisset terra secundis. 
<pol. epia 5.41> Haec, planctu confusa novo, modo dulce nitebant, 
<pol. epia 5.42> dulcius ac solito ; ceu cum duo lumina iuxta 
<pol. epia 5.43> scintillant pariter madido rorantia caelo, 
<pol. epia 5.44> imber ubi nocturnus abit. Geminata superne 
<pol. epia 5.45> leniter aerii species inflectitur arcus ; 
<pol. epia 5.46> candida purpureis imitantur floribus almae 
<pol. epia 5.47> lilia mixta genae ; roseis tectumque labellis 
<pol. epia 5.48> splendet ebur serie mira ; tum pectus apertum 
<pol. epia 5.49> lene tumens blandoque trahens suspiria pulsu, 
<pol. epia 5.50> cum quibus instabilem potuit pepulisse precando 
<pol. epia 5.51> unde nequit revocare virum ; tum bracchia quali 
<pol. epia 5.52> Iupiter arctari cupiat per saecula nexu. 
<pol. epia 5.53> Hinc leves longaeque manus, teretesque sequaci 
<pol. epia 5.54> ordine sunt digiti, propriumque ebur exprimit ungues. 
<pol. epia 5.55> Tum laterum convexa decent, et quicquid ad imos 
<pol. epia 5.56> membrorum iacet usque pedes : illosque moveri 
<pol. epia 5.57> mortali de more neges ; sic terra modeste 
<pol. epia 5.58> tangitur, ut tenerae pereant vestigia plantae, 
<pol. epia 5.59> aetherium ceu servet iter. Sic nube corusca 
<pol. epia 5.60> obsita magnanimum Venus est affata Tonantem, 
<pol. epia 5.61> naufragio nati seu morte impulsa nepotis 
<pol. epia 5.62> dulcis opem sperare patris, dum Troia per undas, 
<pol. epia 5.63> dum subterraneo tremuit pia Roma tumultu. 
<pol. epia 5.64> Hac igitur forma nulli cessura dearum 
<pol. epia 5.65> occurrit iuveni mulier : nec cultus in illa 
<pol. epia 5.66> segnior effigie ; variis nam purpura gemmis 
<pol. epia 5.67> intertexta tegit reginae pectora maestae ; 
<pol. epia 5.68> et dolor ipse decet miseras, nec compta placere 
<pol. epia 5.69> tempore felici poterat magis. Ilicet ergo 
<pol. epia 5.70> vulnus inardescens totis errare medullis 
<pol. epia 5.71> ceperat : aestivo glacies ceu lenta sub aestu, 
<pol. epia 5.72> cera vel ardenti facilis vicina camino, 
<pol. epia 5.73> liquitur ille tuens, captiva captus ab hoste, 
<pol. epia 5.74> victaque victorem potuit domuisse superbum. 
<pol. epia 5.75> Quid non frangit amor ? Quis fulminis impetus illi 
<pol. epia 5.76> aequandus ? Iamque illa gradu provecta trementi 
<pol. epia 5.77> est affusa ducis genibus, quem vultus et arma 
<pol. epia 5.78> ediderant comitumque favor plaususque sequentum ; 
<pol. epia 5.79> arreptaque manu summissa voce locuta est : 
<pol. epia 5.80> "Si mihi victricem fas est, attingere dextram 
<pol. epia 5.81> captivae viduaeque tuam, per numina supplex 
<pol. epia 5.82> cunta, precor, miserere mei ; nec magna rogaris. 
<pol. epia 5.83> Utere iure tuo : captivam mortis acerbae, 
<pol. epia 5.84> carceris aut duri licet hanc absumere sorte. 
<pol. epia 5.85> Est etenim mihi vita mori : lux ne ista placeret, 
<pol. epia 5.86> fata coegerunt statui nimis invida nostro. 
<pol. epia 5.87> Tu quodcumque libet iubeas, genus elige dignae 
<pol. epia 5.88> mortis ; et hoc unum prohibe, ne viva maligno 
<pol. epia 5.89> servitio calcanda ferar. Sunt forte sorores, 
<pol. epia 5.90> rex, tibi, quas referat fortunae iniuria nostrae 
<pol. epia 5.91> ante oculos, invicte, tuos : namque et sua nobis 
<pol. epia 5.92> fata fuisse vides ; succedunt tristia laetis. 
<pol. epia 5.93> Nec tamen ullorum fuerim praesaga malorum 
<pol. epia 5.94> ipsa tibi ! Fausto in finem, precor, utere regno, 
<pol. epia 5.95> et natis transmitte tuis, nullusque nepotum 
<pol. epia 5.96> armet in insidias animum : mihi turbida regni 
<pol. epia 5.97> ultima, fortunae nimiumque adversa priori 
<pol. epia 5.98> contigerint ; damnisque meis lassata quiescat, 
<pol. epia 5.99> mitior hinc aliis. Mihi sed Romana fuisse 
<pol. epia 5.100> scis odia, armorumque solent me dicere causam 
<pol. epia 5.101> materiamque unam belli ; nec falsa queruntur. 
<pol. epia 5.102> Eripe ludibrio miseram, manibusque superbis 
<pol. epia 5.103> eripe ; deque meae specie, rex inclite, mortis 
<pol. epia 5.104> tu cui fata favent, cui mens se devovet ultro, 
<pol. epia 5.105> videris." Haec inter lacrimis perfundere terram 
<pol. epia 5.106> ceperat, auratis suffigens oscura plantis. 
<pol. epia 5.107> Immemor armorum iuvenis, cui Martius ardor 
<pol. epia 5.108> exciderat, gravidumque novae dulcedine formae 
<pol. epia 5.109> pectus, et insolitis ardebant viscera flammis, 
<pol. epia 5.110> suspirans : "Regina, precor, iam luctibus" inquit 
<pol. epia 5.111> "pone modum, trepidumque animo seclude pavorem. 
<pol. epia 5.112> Parva petis, sed magna feres : nam forma genusque 
<pol. epia 5.113> maiestasque animi dignam, cui plura petitis 
<pol. epia 5.114> largiar, insinuant. Igitur regina manebis 
<pol. epia 5.115> et nostri memoranda tori per saecula consors, 
<pol. epia 5.116> ni renuis nostroque nocet vetus ardor amori." 
<pol. epia 5.117> Hic humilem complexus heram, multumque diuque 
<pol. epia 5.118> ora salutiferis referentem tristia plantis 
<pol. epia 5.119> sublevat illacrimans. Unde ista potentia caeco 
<pol. epia 5.120> tanta deo ? Tantumne levem valuisse pharetram, 
<pol. epia 5.121> ut iecur invicti per tot fera proelia regis 
<pol. epia 5.122> vulnere traiectum tenui prosterneret intra 
<pol. epia 5.123> femineum imperium ? Vultu tandem illa remisso 
<pol. epia 5.124> incipit : "O magnum regum decus, auxiliumque, 
<pol. epia 5.125> dum meruit, patriae, nunc terror maximus idem, 
<pol. epia 5.126> si mea post tantos unquam consurgere lapsus 
<pol. epia 5.127> fata queant, spesque una foret post damna superstes, 
<pol. epia 5.128> quid mihi vel longa potuit contingere vita 
<pol. epia 5.129> laetius, ad talem quam si translata maritum 
<pol. epia 5.130> dicerer et fausta subito crevisse ruina ? 
<pol. epia 5.131> Sed quia fata premunt et nostris debitus annis 
<pol. epia 5.132> finis adest mihi, care, animos attollere fractos 
<pol. epia 5.133> desine : non tali pelago convulsa ratis nat. 
<pol. epia 5.134> Fortunae mihi nota fides : sat magna petenti 
<pol. epia 5.135> dona dabis mortem, quae libertate retenta 
<pol. epia 5.136> perferat hanc animam directo tramite ad umbras. 
<pol. epia 5.137> Romanum fugisse iugum mihi meta precandi est. 
<pol. epia 5.138> Cetera non ausim. Tibi sed pro talibus ille 
<pol. epia 5.139> rex superum meritis grates exolvat opimas, 
<pol. epia 5.140> qui mea magnifico transcendere vota favore 
<pol. epia 5.141> nisus eras." Vultum haec dicens avertit, et illum 
<pol. epia 5.142> compulit in lacrimas iterum : "Sed parce dolori, 
<pol. epia 5.143> parce" ait "et nostris oculis, quos fletibus istis 
<pol. epia 5.144> ante diem perimis : spes amplas fessa labansque 
<pol. epia 5.145> mens refugit, terraeque iacens nil suspicit altum. 
<pol. epia 5.146> Tu tamen intendas animum melioribus : ibit 
<pol. epia 5.147> forte alio fortuna nocens, aditumque relinquet 
<pol. epia 5.148> ad magnos placata gradus : si dura (quod horret 
<pol. epia 5.149> mens omen) fors illa vetat, tunc ultima sero 
<pol. epia 5.150> mors dabitur promissa tibi ; per sidera testor 
<pol. epia 5.151> alta poli, regumque fidem manesque deosque." 
<pol. epia 5.152> Talia vix tremula confusus voce peregit, 
<pol. epia 5.153> hinc sese vacuam tulit irrequietus ad arcem. 
<pol. epia 5.154> Quis queat instabiles animorum noscere fluctus, 
<pol. epia 5.155> quos ferus urget amor ? Non illos turbidus aequet 
<pol. epia 5.156> Euripus, non Scylla fremens, non dire Charybdis. 
<pol. epia 5.157> Nempe procellosi male sanum pectus amantis 
<pol. epia 5.158> nulla quies habitat : non lux tranquilla dierum, 
<pol. epia 5.159> non sua signa poli, non noctis imago serenae, 
<pol. epia 5.160> non ratibus clavum, non tutus litore portus : 
<pol. epia 5.161> horrida perpetuo facies turbata tumultu, 
<pol. epia 5.162> undique naufragium scopuli clademque minantes, 
<pol. epia 5.163> impiaque adversis discordant aequora ventis, 
<pol. epia 5.164> heu, miseri quibus huc subito volvuntur et illuc 
<pol. epia 5.165> incerti pelagi atque viae. Iam tecta supremi 
<pol. epia 5.166> intima rex thalami secretaque limine solus 
<pol. epia 5.167> intrarat, tacitusque sedens, dum singula secum 
<pol. epia 5.168> pertractat, quanam ille fidem persolvat, amanti 
<pol. epia 5.169> difficilem videt esse viam ; nam territat illum 
<pol. epia 5.170> captivae status et miserae fortuna maritae, 
<pol. epia 5.171> Romani mens alta ducis, tum nota pudici 
<pol. epia 5.172> pectoris integritas : illam metuebat amori 
<pol. epia 5.173> adversam reperire suo. Sed dura cathenis 
<pol. epia 5.174> evinctum validis lex imperiosa trahebat 
<pol. epia 5.175> cernentem sua fata procul. Ceu victus in alto 
<pol. epia 5.176> navita, qui maestus scopulos Syrtesque vadosas 
<pol. epia 5.177> ante oculos videt ipse suos, nec flectere proram 
<pol. epia 5.178> arte valens solita, ventoque impulsus et undis, 
<pol. epia 5.179> omnia desperans, fortunae mandat inique 
<pol. epia 5.180> et clavum et remos et vela fluentia nimbo, 
<pol. epia 5.181> ac lacrimans in puppe sedet : sic naufraga regis 
<pol. epia 5.182> mens haeret compulsa quidem, nec flectere quoquam 
<pol. epia 5.183> orsa valens, gemitu sic longam concitus horam 
<pol. epia 5.184> exegit vario : nunc ora nitentia coram 
<pol. epia 5.185> cernere reginae, nunc dulces fingere voces 
<pol. epia 5.186> ipse sibi, pedibus nunc oscula pressa manusque 
<pol. epia 5.187> leniter apprensas, lacrimosaque pectora flentis, 
<pol. epia 5.188> dulcibus undantesque oculos arsisse favillis. 
<pol. epia 5.189> At medias inter curas, ubi forte verendi 
<pol. epia 5.190> frons aderat dilecta ducis, tunc improba tergum 
<pol. epia 5.191> Spes dabat, et domitis stabant praecordia flammis. 
<pol. epia 5.192> Sicut ubi ardenti gelidus successit aeno 
<pol. epia 5.193> humor aquae, furor ille silet, paulumque tepenti 
<pol. epia 5.194> stat similis : mox aucta suas incendia vires 
<pol. epia 5.195> exercent magis atque magis : sic ille tumultus 
<pol. epia 5.196> pectoris oppressus, stimulis agitantibus idem 
<pol. epia 5.197> fortior admotas rationis spernit habenas. 
<pol. epia 5.198> Ergo ubi vulnifico reverentia cessit amori, 
<pol. epia 5.199> praesentisque decus formae et damnosa voluptas 
<pol. epia 5.200> absenti praelata duci est, capit ilicet aeger 
<pol. epia 5.201> consilium, factique viam deprendit inanem ; 
<pol. epia 5.202> et secum : "Quid lentus agis ? Speciosa Hymenaeus 
<pol. epia 5.203> coniugia et laetos blandus modo Iupiter annos 
<pol. epia 5.204> obtulit ecce tibi. Satis est meminisse laborum. 
<pol. epia 5.205> Exul, inops, profugus, regno spoliatus avito, 
<pol. epia 5.206> per mare, per terras, per mille pericula supplex 
<pol. epia 5.207> regibus ac populis multos errasse per annos 
<pol. epia 5.208> gaudeo : iam tempus fuerit fortasse quietis. 
<pol. epia 5.209> Nam si cuncta brevis numerentur tristia vitae, 
<pol. epia 5.210> nullus erit toto te nunc annosior orbe. 
<pol. epia 5.211> En regnum fortuna tuum, quo dulcius illo 
<pol. epia 5.212> perfruerere diu, longo post tempore reddit 
<pol. epia 5.213> depositumque refert. Hostem - qua nulla voluptas 
<pol. epia 5.214> maior - habes vinctum, vitaeque et mortis in ipsum 
<pol. epia 5.215> arbiter es, qui cara tibi tulit omnia solus. 
<pol. epia 5.216> Omnia nunc redeunt. Simul hic possessor iniquus 
<pol. epia 5.217> regna gemens revomit, nitidisque simillima Nymphis 
<pol. epia 5.218> femina praeterea primo spoliata marito -  
<pol. epia 5.219> bellorum sic iura volunt - occurrit et ardet, 
<pol. epia 5.220> si liceat, sed multa timet sibi conscia sortis. 
<pol. epia 5.221> Nempe verecunde petit id, quod voce negare 
<pol. epia 5.222> visa fuit metuens. Heu qualis forma gementi ! 
<pol. epia 5.223> Quamque decent lacrimae ! Quid maiestatis in illa est ! 
<pol. epia 5.224> Et quid laeta foret ? Qualis regina superbo 
<pol. epia 5.225> alta sedens solio, si gloria supplicis ingens, 
<pol. epia 5.226> captivae si tantus honos ? Proh dulcis amantum 
<pol. epia 5.227> vita, nec alternis concordia rupta querelis ! 
<pol. epia 5.228> Una quidem facies semper, mens una duobus, 
<pol. epia 5.229> una quies unusque labor ! Non pulchrius orbe 
<pol. epia 5.230> par fuerit toto, nisi nos oblivia formae 
<pol. epia 5.231> forte tenent nostrae ; genus et sors, omnia tandem 
<pol. epia 5.232> conveniunt, casusque graves mollire ferendo 
<pol. epia 5.233> convenit atque aetas spatio distincta, quod ipsis 
<pol. epia 5.234> coniugibus gratum esse potest ; quodque ipse notavi, 
<pol. epia 5.235> convenit ille etiam, qui summis infima solus 
<pol. epia 5.236> aequat, amor. Propera, nec enim tibi forte timendum est 
<pol. epia 5.237> ne tua condemnet lecti iuvenilia furta 
<pol. epia 5.238> Scipio : quin iuvenem iuvenis miserabitur ultro, 
<pol. epia 5.239> viderit et lacrimas, veniam praestabit amori. 
<pol. epia 5.240> Coniugium fortasse sacrum, non furta vocabit, 
<pol. epia 5.241> reginamque tori sociam venerabitur olim 
<pol. epia 5.242> mitior ille ducum." Simul haec effatus, amicos 
<pol. epia 5.243> convocat atque animos aperit. Iubet omnia raptim 
<pol. epia 5.244> expediant. Modico convivia culta paratu. 
<pol. epia 5.245> Atria non reboant, non Tuscus ad aethera clangor, 
<pol. epia 5.246> non comitum fremitus, non arcta palatia turmis, 
<pol. epia 5.247> non crebre micuere faces ; fax ussit amantes 
<pol. epia 5.248> una duos, lacrimis mox exstinguenda duorum. 
<pol. epia 5.249> Pulcher Atlanteo properans sub gurgite mergi 
<pol. epia 5.250> Hesperus optatam noctem referebat, iniquos 
<pol. epia 5.251> assuetus praeferre dies et amantibus hostis, 
<pol. epia 5.252> invida luciferi dum nomina suscipit astri. 
<pol. epia 5.253> Mentibus heu quantum nostris caligine caeca 
<pol. epia 5.254> illudit ventura dies ! Fortasse, beatus 
<pol. epia 5.255> coniugio, sobolemque sibi turbamque nepotum 
<pol. epia 5.256> rex animo complexus erat, genialia laetus 
<pol. epia 5.257> tempora noctis agens. Illi non blanda mariti 
<pol. epia 5.258> oscula mille novi, non regni iura vetusti 
<pol. epia 5.259> per cunctos promissa deos, de corde pavorem 
<pol. epia 5.260> funditus expulerant : semper tremefacta sepulcrum 
<pol. epia 5.261> ante oculos mortemque tulit. Nec somnia letum 
<pol. epia 5.262> portendere aliquid. Visa est sibi nempe, secundo 
<pol. epia 5.263> rapta viro, sentire minas et iurgia primi, 
<pol. epia 5.264> et tremuit, sopita licet. Tum vertice montis 
<pol. epia 5.265> aerii traducta sedens, subiecta videbat 
<pol. epia 5.266> regna sibi populosque vagos ; monstrumque repente 
<pol. epia 5.267> concurrisse alium maiori corpore montem ; 
<pol. epia 5.268> tum vero tremuisse iugum, cui nixa sedebat ; 
<pol. epia 5.269> impulsuque gravi gelidos de vertice fontes 
<pol. epia 5.270> descendisse duos ; montemque abiisse minorem 
<pol. epia 5.271> inde retro ; est illam rapido per inania lapsu 
<pol. epia 5.272> Tartara nigra quidem et Stygiam tetigisse paludem. 
<pol. epia 5.273> Publica finitimas subito perlabitur urbes 
<pol. epia 5.274> fama gradu, victae victorem sponte secutum 
<pol. epia 5.275> coniugia, et bello indomitum servire puellae. 
<pol. epia 5.276> Vulgus adulterii signabat nomine factum, 
<pol. epia 5.277> quod neque legitimis arsissent ignibus inter 
<pol. epia 5.278> armorum strepitus, alioque superstite rege 
<pol. epia 5.279> coniuge ; captivae victori forma quod uno 
<pol. epia 5.280> visa die et dilecta prius, subitoque recepta 
<pol. epia 5.281> foedere, non inter patrios ex more penates, 
<pol. epia 5.282> iudicio ne quid, sed cuncta libidine sanas 
<pol. epia 5.283> praecipitante moras fierent. Sic omnia vulgus 
<pol. epia 5.284> in peius torquere loquax. Iam crebrior aures 
<pol. epia 5.285> fama ducis vario fervens pulsaverat aestu. 
<pol. epia 5.286> Indoluit, cari facinus miseratus amici 
<pol. epia 5.287> dux pius est, rerumque modum secum ipse revolvens, 
<pol. epia 5.288> intempestivos est detestatus amores, 
<pol. epia 5.289> multaque in absentem tacitus convicia finxit. 
<pol. epia 5.290> Sic pater offensus longinquo verbera nato 
<pol. epia 5.291> instruit et calamis irarum fulmina fundit, 
<pol. epia 5.292> mox vultu placido et dulci sermone movendus. 
<pol. epia 5.293> Altera post primam sequitur populosque secundo 
<pol. epia 5.294> Fama leves rumore replet, succedere castris 
<pol. epia 5.295> Syphacem vinctumque trahi. Ruit obvius omnis 
<pol. epia 5.296> visendique avidus positis exercitus armis ; 
<pol. epia 5.297> illum admirari, atque illum celebrare frequentes, 
<pol. epia 5.298> hunc illum bello ingentem regnisque superbum, 
<pol. epia 5.299> Romanum Poenumque ducem qui viderit uno 
<pol. epia 5.300> tempore sub laribus pacem veniamque precantes, 
<pol. epia 5.301> cuique duos mundi dominos non multa puderet 
<pol. epia 5.302> blandiri ; cui certatim solemnia tamquam 
<pol. epia 5.303> vota deo fierent ; cui regum maximus olim 
<pol. epia 5.304> Massinissa metu toto concesserit orbe ; 
<pol. epia 5.305> quem facie turbata nova fortuna rotasset 
<pol. epia 5.306> ad terram impulsu subito. Vix credula tantae 
<pol. epia 5.307> corda rei, ingentis lapsu stupefacta ruinae. 
<pol. epia 5.308> Si quis Athon videat, verso seu vertice Olympum 
<pol. epia 5.309> Aegaeis cecidisse vadis, Erycisque tuumque, 
<pol. epia 5.310> Appennine, caput Tyrrhena sub aequora mersum, 
<pol. epia 5.311> non credat satis ipse sibi, sed somnia vanis 
<pol. epia 5.312> plena putet monstris. Rex inter talia magno 
<pol. epia 5.313> concursu invehitur ducis ad tentoria nostri. 
<pol. epia 5.314> Heu quantis, fortuna, dolis mortalia pessum 
<pol. epia 5.315> omnia das ! Quantum sublimibus invida regnis ! 
<pol. epia 5.316> Haec magnis promissa lues, haec meta bonorum, 
<pol. epia 5.317> stare parum et ruere. Hic regum rex ille supremus 
<pol. epia 5.318> mancipium venale iacet, trahiturque catenis 
<pol. epia 5.319> obrutus et multo circumvallatus ab hoste. 
<pol. epia 5.320> Contigit Hesperii mentem ducis illa vetusti 
<pol. epia 5.321> hospitii neglecta fides, blandusque serenae 
<pol. epia 5.322> vultus amicitiae conspectus, iunctaque dextrae 
<pol. epia 5.323> dextera, consessusque tori, ac presentibus illa 
<pol. epia 5.324> maiestas collata malis ; tandemque profatur : 
<pol. epia 5.325> "Quid tibi, vane Syphax, voluisti ? Unde ista furenti 
<pol. epia 5.326> mens adeo transversa tibi ? Pactine repulsa 
<pol. epia 5.327> auxilii contentus eras, nisi bella moveres ? " 
<pol. epia 5.328> Dixerat : ille animo vultuque immotus eodem 
<pol. epia 5.329> perstitit, ac sero vix maesta silentia fregit : 
<pol. epia 5.330> "Nil mihi, magnanime et nostri dux maxime saecli, 
<pol. epia 5.331> nil gravius fortuna tulit, quam frigida campis 
<pol. epia 5.332> linquere quod mediis moriens haec membra nequivi 
<pol. epia 5.333> armorumque inter stragem cumulosque virorum. 
<pol. epia 5.334> Poenarum mihi summa quidem, quod vivere bello 
<pol. epia 5.335> contigit exhausto : nec enim nunc ora viderem 
<pol. epia 5.336> haec mihi perfidiae meritam renovantia litem. 
<pol. epia 5.337> Ast ego, si miseris liceat credenda profari 
<pol. epia 5.338> et queat in gravibus vero locus esse catenis, 
<pol. epia 5.339> vera loquar, primumque omnes meruisse fatebor 
<pol. epia 5.340> sponte cruces, qui sacra volens, qui iura fidemque 
<pol. epia 5.341> fasque piumque simul conventaque foedera tanti 
<pol. epia 5.342> hospitis, exigua turpique libidine victus, 
<pol. epia 5.343> calcavi testesque deos memoresque malorum. 
<pol. epia 5.344> Sed quae causa gravis, quae tristis origo ruinae, 
<pol. epia 5.345> forsitan ignoras : ego nunc verissima paucis 
<pol. epia 5.346> expediam, non illa meum relevantia crimen, 
<pol. epia 5.347> quin potius iusti stimulos auctura pudoris. 
<pol. epia 5.348> Femina cum primum laribus fuit advena nostris, 
<pol. epia 5.349> auspiciis invecta malis atque alite torva, 
<pol. epia 5.350> tunc perii, periitque fides, et gloria nobis 
<pol. epia 5.351> excidit ac sceptrum manibus diademaque fronti ; 
<pol. epia 5.352> prodita tunc tacitis arsit mea regia flammis. 
<pol. epia 5.353> Funereas tulit illa faces, potuitque dolosis 
<pol. epia 5.354> flectere blanditiis animum, lacrimisque malignis 
<pol. epia 5.355> hospitis illa sacri, famae, superumque deorum 
<pol. epia 5.356> reddidit immemoremque mei. Quid te moror ? Illa, 
<pol. epia 5.357> illa suis manibus misero tulit arma marito, 
<pol. epia 5.358> induit illa latus, capiti tum cassida caro, 
<pol. epia 5.359> tum gladium dextrae, clipeum dedit illa sinistrae, 
<pol. epia 5.360> increpuitque tubam, trepidumque atque arma paventem 
<pol. epia 5.361> impulit ambiguum in Martem, tecumque coegit 
<pol. epia 5.362> adversis certare deis. Quando agmina campis 
<pol. epia 5.363> contulimus stetimusque acie, fuit exitus ille 
<pol. epia 5.364> erroris, mihi crede, mei : placuisse profanos 
<pol. epia 5.365> amplexus fuerant huius primordia casus 
<pol. epia 5.366> coniugioque haesisse fero. Proh ! Regia, vere 
<pol. epia 5.367> regia et innumeris nuptura sine ordine coniunx 
<pol. epia 5.368> regibus ! Hostiles utinam translata penates 
<pol. epia 5.369> igne cremes simili ! Nisi me praesagia fallunt, 
<pol. epia 5.370> et facies : mecum hoc veniet solamen ad umbras." 
<pol. epia 5.371> Dixit, et obticuit graviter turbatus et imo 
<pol. epia 5.372> lumina maesta solo referens. Iam senserat iras 
<pol. epia 5.373> Scipio, namque oculos et stigmata clara, loquentis 
<pol. epia 5.374> in vultu, nimium offensi spectarat amoris. 
<pol. epia 5.375> Hinc magis atque magis cari scelus horret amici : 
<pol. epia 5.376> iustus amor regi ; quoniam si digna querelae, 
<pol. epia 5.377> Massinissa, tibi fuerat, non iusta rapinae 
<pol. epia 5.378> causa : furor stimulisque repens impulsa libido 
<pol. epia 5.379> turpibus. Haec inter, regem sub claustra recondunt. 
<pol. epia 5.380> Fama recens Latiis sensim crebescere castris 
<pol. epia 5.381> cepit, adesse duces victriciaque agmina regis 
<pol. epia 5.382> ac Laelii. Placido venientes suscipit ore 
<pol. epia 5.383> Scipio ; laudatos populo spectante decorat 
<pol. epia 5.384> muneribus largis ; abstractum deinde seorsum 
<pol. epia 5.385> sede locat regem iuxta, procul atque remotis 
<pol. epia 5.386> testibus alloquitur : "Nisi me tua maxime longe, 
<pol. epia 5.387> Massinissa, diu virtus sperata fefellit, 
<pol. epia 5.388> non tibi causa tuum fuerat, nisi magna, videndi 
<pol. epia 5.389> Scipiadam, fideique meae tua credere fata 
<pol. epia 5.390> ut malles, veteres sic aspernatus amicos. 
<pol. epia 5.391> Africa nam vastis Latio disiungitur undis, 
<pol. epia 5.392> nec minus alternis distamus moribus ; ergo 
<pol. epia 5.393> grande aliquid tibi causa viae fuit aequore tanto, 
<pol. epia 5.394> tot bellorum inter fremitum mundique tumultus. 
<pol. epia 5.395> Certe ego, si proprio mihi non sordescit in ore 
<pol. epia 5.396> gloria, non alia tantum virtute superbum 
<pol. epia 5.397> me fateor, quam quod blande mihi firma tenere 
<pol. epia 5.398> frena voluptatis videor. Non hostis in armis 
<pol. epia 5.399> obvius, aut flammis resonans undantibus Aetna, 
<pol. epia 5.400> Euboicae non sic fundo gravis aestus ab imo 
<pol. epia 5.401> in cumulos surgentis aquae metuendus, ut ista est 
<pol. epia 5.402> turba voluptatum quae circumfusa tenet nos : 
<pol. epia 5.403> praecipue tamen haec nitidae suspecta iuventae 
<pol. epia 5.404> pestis, et aetati praetendit retia nostrae. 
<pol. epia 5.405> Aequor enim silet interdum, gravis Aetna quiescit ; 
<pol. epia 5.406> hostis ad incursum validis seu moenibus uti, 
<pol. epia 5.407> seu vallo fossaque licet ; damnosa voluptas 
<pol. epia 5.408> nocte dieque furit ; numquam tu moenibus illam 
<pol. epia 5.409> arcebis : mediis veniet penetralibus inter 
<pol. epia 5.410> excubias vigilesque canes, ferrata potentum 
<pol. epia 5.411> limina transiliet. Quod si te sola movere 
<pol. epia 5.412> haec potuit tantum virtus, ut linquere velles 
<pol. epia 5.413> templa, larem, regnum, nobisque ut sponte subesse 
<pol. epia 5.414> nomine deposito domini patereris, et illam 
<pol. epia 5.415> per maria et terras in me sequerere latentem ; 
<pol. epia 5.416> Tu mihi vir quantus digito monstrabere, si te 
<pol. epia 5.417> inter tam multas haec exornaverit una ! 
<pol. epia 5.418> Gloria magna quidem magnum vicisse Syphacem ; 
<pol. epia 5.419> Sed maior, mihi crede, graves domuisse tumultus 
<pol. epia 5.420> pectoris atque animo frenum posuisse frementi. 
<pol. epia 5.421> Praeconem me virtutum memoremque tuarum 
<pol. epia 5.422> semper habes ; tua facta libens et dicta renarro. 
<pol. epia 5.423> Cetera tu tacito tecum sub pectore volve ; 
<pol. epia 5.424> nec tibi verba prius, quam mens sibi nota ruborem 
<pol. epia 5.425> excitet. Egregia hoc bello tua sensimus arma : 
<pol. epia 5.426> attamen auspiciis nostris - ignosce - patenti 
<pol. epia 5.427> concursum est acie ; nostro quoque nomine parta est 
<pol. epia 5.428> Romano haec praesens copulo victoria ; nec te 
<pol. epia 5.429> praeterit et regem et regnum suaque omnia nobis 
<pol. epia 5.430> deberi. Romam patere hic inimicaque coniunx 
<pol. epia 5.431> regis eat, precibus quae bellum pavit, et hostis 
<pol. epia 5.432> filia tam magni est et pars non parva triumphi. 
<pol. epia 5.433> Vince animum teque ipse doma, nec multa decora 
<pol. epia 5.434> commaculare velis unius crimine facti. 
<pol. epia 5.435> Aspice quam fructus nihilo minor ira dolorque, 
<pol. epia 5.436> quantus ab obscaeno tibi sit metuendus amore ; 
<pol. epia 5.437> quid deceat regem, quam per se foede libido." 
<pol. epia 5.438> Dixerat : ast illi iamdudum ex ore ruebant 
<pol. epia 5.439> certatim lacrimae, veluti cum candida tectis 
<pol. epia 5.440> nix haesit, veniat tepidis si flatibus Auster, 
<pol. epia 5.441> liquitur, et grandes subito per inania guttae 
<pol. epia 5.442> praecipitant. Tum pauca refert : "Mihi maxime cura est 
<pol. epia 5.443> imperio parere tuo : fortuna salusque 
<pol. epia 5.444> in manibus tibi nostra sedet. Tu pectoris aestus 
<pol. epia 5.445> vincis, et affectus miseri moderaris amantis. 
<pol. epia 5.446> Nil frustra iussisse queas. Sed prospice famae ; 
<pol. epia 5.447> deprecor hoc unum ; liceat mihi coniuge dulci 
<pol. epia 5.448> servata caruisse fide." Singultibus istas 
<pol. epia 5.449> liquit inexpletas rauco sub murmure voces, 
<pol. epia 5.450> inque tabernaclum sese intulit, ora genasque 
<pol. epia 5.451> maestus, et infestis tundens sua pectora palmis. 
<pol. epia 5.452> Sic audita reum postquam sententia morti 
<pol. epia 5.453> addixit, graviterque tubae vox nuntia fati 
<pol. epia 5.454> intonuit, tremit ille pavens et buxeus ori 
<pol. epia 5.455> pallor inest ; iam mors oculis manifesta videtur, 
<pol. epia 5.456> et lictor praebere iubet iam colla securi ; 
<pol. epia 5.457> ac ventura quidem veluti praesentia cernit ; 
<pol. epia 5.458> iam iacet exanimis, iamque omnia tristia secum 
<pol. epia 5.459> versat et avulsum trunca cervice cadaver : 
<pol. epia 5.460> haud aliter placita iuvenis cariturus amica 
<pol. epia 5.461> iam caret ; ac tacitis postquam irritata querelis 
<pol. epia 5.462> mens stimulos in verba dedit, "Proh tristia" dixit 
<pol. epia 5.463> "vitae fila meae tanto servata dolori 
<pol. epia 5.464> et Parcis huc tracta feris ! Moriamur honesti ; 
<pol. epia 5.465> sic cogunt mandata ducis, nisi vivere rapta 
<pol. epia 5.466> posse anima nos ille putat. Si tristia duri 
<pol. epia 5.467> corda geris silicis, pectusque adamante rigescit, 
<pol. epia 5.468> quid mihi Romana fore cum feritate putasti, 
<pol. epia 5.469> Scipio ? Quid meritum melius sic perdis amicum ? 
<pol. epia 5.470> Vita molesta tibi nostra est. Quot vulnera in isto 
<pol. epia 5.471> pectore pertulimus, nunc ut moreremur amando, 
<pol. epia 5.472> spiritus in lacrimas atque in suspiria maestus 
<pol. epia 5.473> difflueret ? Mors nulla viro minus apta : sed ultra 
<pol. epia 5.474> non datur." Haec dixit frendensque ad sidera luctum 
<pol. epia 5.475> sustulit horrendum, quem circumstantia longe 
<pol. epia 5.476> agmina senserunt, motaeque haesere cohortes. 
<pol. epia 5.477> Litus ad Hesperium properans urgebat anhelos 
<pol. epia 5.478> Phoebus equos. Forte ille memor quibus alma decore 
<pol. epia 5.479> virginis Haemoniae flagrasset pectora flammis ; 
<pol. epia 5.480> laureaque ante oculos stabat sua sacra, tremendo 
<pol. epia 5.481> prodigio praerepta sibi, tum vita relicti 
<pol. epia 5.482> dura nimis, luctusque gravis, simul oscura trunco 
<pol. epia 5.483> fixa diu tenero vitaque abeunte tepenti ; 
<pol. epia 5.484> atque ideo, similes regis miseratus amores, 
<pol. epia 5.485> intulit Oceano vultus lacrimosaque lavit 
<pol. epia 5.486> ora cadens, Noctique suas permisit habenas. 
<pol. epia 5.487> Scipio - nulla etenim dederit fortuna quietem, 
<pol. epia 5.488> ni mediocris eris ; nam tristior illa dolores, 
<pol. epia 5.489> laeta vehit curas - per noctem singula secum 
<pol. epia 5.490> ancipiti cum mente rotat : num territa pulset 
<pol. epia 5.491> moenia Poenorum et turres Carthaginis, an se 
<pol. epia 5.492> extremos fundat Libyae vastator in agros, 
<pol. epia 5.493> an requiem fessis paucorum forte dierum 
<pol. epia 5.494> praebeat equitibus peditumque det otia turmis. 
<pol. epia 5.495> Illa recursabat potior sub pectore cauti 
<pol. epia 5.496> cura ducis, quibus inde viis captiva per altum 
<pol. epia 5.497> agmina Poenorum Latio transmittat ovanti. 
<pol. epia 5.498> Praecipue in rege regisque in coniuge multum 
<pol. epia 5.499> angitur, et quantis velit hos custodibus ire, 
<pol. epia 5.500> cui tantum committat onus. Sic anxius haeret 
<pol. epia 5.501> mercator, cui vota viae cessere secundae 
<pol. epia 5.502> et lucri fortuna fuit ; nunc cogitat, aurum 
<pol. epia 5.503> ac gemmas qua puppe vehat pretiosaque rerum, 
<pol. epia 5.504> quique ratis custos placeat. Non carior usquam 
<pol. epia 5.505> ullus erat Laelio : nulli felicius altos 
<pol. epia 5.506> credere consuetus lassata mente labores. 
<pol. epia 5.507> Hunc igitur noctis medio vocat, admonet arma 
<pol. epia 5.508> navibus imponat, lectoque ut remige coetum 
<pol. epia 5.509> instruat, hac patriae petiturus litora classe. 
<pol. epia 5.510> At misero multum diversa fluebat amanti 
<pol. epia 5.511> nox ea cum lacrimis : quas sese vertat in artes, 
<pol. epia 5.512> quos vocet ille deos, precibus quibus atra relaxet 
<pol. epia 5.513> stamina Parcarum et dilectae tempus amicae. 
<pol. epia 5.514> Nunc venit in mentem cara cum coniuge raptim 
<pol. epia 5.515> Herculeas subita linquentem classe Columnas 
<pol. epia 5.516> fortunatorum famam tentare locorum ; 
<pol. epia 5.517> nunc recta penetrare via Carthaginis altae 
<pol. epia 5.518> moenia, et ad veteres humilem veniamque petentem 
<pol. epia 5.519> pergere cum gemitu et dulci cum coniuge amicos ; 
<pol. epia 5.520> nunc ferrum laqueosque sibi properataque mortis 
<pol. epia 5.521> instrumenta manu tristesque intexere nodos, 
<pol. epia 5.522> auxilioque necis tantos finire dolores. 
<pol. epia 5.523> Saepe manus gladium tetigit : pudor obstitit unus, 
<pol. epia 5.524> non metus incepto, viduae non anxia vitae 
<pol. epia 5.525> dulcedo : veritus famam maculare perenni 
<pol. epia 5.526> crimine, continuit capulumque animumque remisit. 
<pol. epia 5.527> Volvitur inde toro : quoniam sub pectore pernox 
<pol. epia 5.528> saevit amor lacerantque truces praecordia curae, 
<pol. epia 5.529> uritur ; invigilant maeror, metus, ira furorque. 
<pol. epia 5.530> Saepe etiam absentem lacrimans dum stringit amicam 
<pol. epia 5.531> saepe toro dedit amplexus et dulcia verba. 
<pol. epia 5.532> Postquam nulla valent violento frena dolori, 
<pol. epia 5.533> incipit, et longis solatur damna querelis : 
<pol. epia 5.534> "Cara mihi nimium, vita mihi dulcior omni, 
<pol. epia 5.535> Sophonisba, vale : non te, mea cura, videbo 
<pol. epia 5.536> leniter aethereos posthac componere vultus, 
<pol. epia 5.537> effusosque auro religantem ex more capillos ; 
<pol. epia 5.538> dulcia non caelum mulcentia verba deosque 
<pol. epia 5.539> oris odorati secretaque murmura carpam ; 
<pol. epia 5.540> solus ero, gelidoque insternam membra cubili. 
<pol. epia 5.541> Atque utinam socio componar, amica, sepulcro, 
<pol. epia 5.542> et simul hic vetitos illic concorditer annos 
<pol. epia 5.543> contingat duxisse mihi ! Sors optima busti, 
<pol. epia 5.544> si cinis amborum commixtis morte medullis 
<pol. epia 5.545> unus erit. Scipio nostros non scindet amores. 
<pol. epia 5.546> O utinam infernis etiam nunc una latebris 
<pol. epia 5.547> umbra simus, liceat pariter per claustra vagari 
<pol. epia 5.548> mirtea, nec nostros Scipio disiungat amores ! 
<pol. epia 5.549> Ibimus una ambo flentes, et passibus isdem 
<pol. epia 5.550> ibimus, aeterno connexi foedere ; nec nos 
<pol. epia 5.551> ferreus aut nostros Scipio interrumpet amores. 
<pol. epia 5.552> Invidiosa deis Erebi populoque silentum 
<pol. epia 5.553> ac Cereris genero, cunctisque beatior umbris 
<pol. epia 5.554> umbra ferar : dulces nec Scipio franget amores. 
<pol. epia 5.555> Ille quidem astrigeros tractus caelumque tenebit 
<pol. epia 5.556> dux sacer, humanis in totum moribus impar, 
<pol. epia 5.557> nec volet infernas sedes aut pallida Ditis 
<pol. epia 5.558> regna sequi : haud cupidos iterum turbabit amantes. 
<pol. epia 5.559> O utinam Libycum nunquam transisset in orbem ! 
<pol. epia 5.560> O utinam Latiis semper mansisset in oris ! 
<pol. epia 5.561> Quid precor heu demens ? Si non venisset, amice 
<pol. epia 5.562> et decor et species faciesque simillima soli, 
<pol. epia 5.563> non mihi nota fores ; sine qua nec vita fuisset 
<pol. epia 5.564> grata quidem pariter. Quanta est discordia ! Vitam 
<pol. epia 5.565> abstulit ac tribuit. Scipio dulcissime, raptim 
<pol. epia 5.566> o utinam Romam victricia signa tulisses 
<pol. epia 5.567> captivo cum rege prior, reginaque retro 
<pol. epia 5.568> mansisset non visa tibi ! Quid surda precamur 
<pol. epia 5.569> numina ? Castrorum dominus victorque superbus 
<pol. epia 5.570> captivam petit ecce suam. Dabimusne ? Sed urget : 
<pol. epia 5.571> importuna precum species nocitura precari. 
<pol. epia 5.572> Sed rogat : at vultu tacito mihi multa minatur. 
<pol. epia 5.573> Sed rogat : at durum precibus latitare sub istis 
<pol. epia 5.574> imperium agnosco. Parebimus ? At prius horrens 
<pol. epia 5.575> Iupiter admoveat capiti sua fulmina nostro, 
<pol. epia 5.576> hoc tellus voret alta latus, pelagusque per amplum 
<pol. epia 5.577> impia falsiloqui spargantur viscera regis. 
<pol. epia 5.578> Ergo ego, Romano placitum quia, sancta revellam 
<pol. epia 5.579> foedera coniugii ? Licuit sine coniuge regem 
<pol. epia 5.580> vivere, et id satius fuerat, quia caelibe vita 
<pol. epia 5.581> Scipio noster erat : sponsae nunc pacta negare 
<pol. epia 5.582> non licet. Ast ingens et inexorabile turbat 
<pol. epia 5.583> imperium : quid agam ? Morieris, munere cari, 
<pol. epia 5.584> Sophonisba, viri morieris ; munera saevo 
<pol. epia 5.585> haec placuere Iovi : sic nec captiva traheris 
<pol. epia 5.586> litus ad Italiae nuribus subiecta Latinis, 
<pol. epia 5.587> nec nostros illusa dolos sic posse videris 
<pol. epia 5.588> aut fractam culpare fidem. Moriere. Quis ergo 
<pol. epia 5.589> finis amoris erit ? Mors effera. Parcite cuncti, 
<pol. epia 5.590> caelicolae : calcanda fides. Fugiamus in orbis 
<pol. epia 5.591> ultima, et ignotas Libyae penetremus harenas, 
<pol. epia 5.592> est ubi serpentum regio tutissima nobis, 
<pol. epia 5.593> tutior hac patria : nec enim venturus ad illam 
<pol. epia 5.594> est Scipio, nec pestiferi vis ulla veneni 
<pol. epia 5.595> tam pulchros laesura pedes. Mihi forsitan ipsa 
<pol. epia 5.596> ignoscent spectante fere. Dulcissima coniunx, 
<pol. epia 5.597> stat fugere et te impendenti subducere morti : 
<pol. epia 5.598> pauperiem laetus tecum exiliumque fugamque 
<pol. epia 5.599> maestaque cuncta feram. Sed nec sequerere vocantem, 
<pol. epia 5.600> femineos si novi animos, regina supremo 
<pol. epia 5.601> sueta sedere loco : et quanquam sequerere, parati 
<pol. epia 5.602> nil habeo, atque omnes Romana potentia passus 
<pol. epia 5.603> claudit, et extremo Scipio notissimus orbi est. 
<pol. epia 5.604> Somnia nunc, tacitae quondam mihi tempore noctis 
<pol. epia 5.605> visa, recognosco turbatae horrenda quietis 
<pol. epia 5.606> non satis intellecta prius. Tune illa fuisti 
<pol. epia 5.607> candida prostrato per vim subducta marito 
<pol. epia 5.608> cerva, sed imperio tandem pastoris iniqui 
<pol. epia 5.609> custodi praerepta novo ? Tunc nempe placebas, 
<pol. epia 5.610> vel sic visa, mihi. Sed quid coniuncta ferebat 
<pol. epia 5.611> mors tua ? Dii, visis omen removete malignum. 
<pol. epia 5.612> Permetuo, nam cuncta sibi constantia certo 
<pol. epia 5.613> ordine cernebam, nec me sopor ille fefellit. 
<pol. epia 5.614> Quid faciam ? Moriere igitur, moriere ; profecto 
<pol. epia 5.615> nil aliud superest, coniunx miseranda, tibique 
<pol. epia 5.616> auctor mortis ego. Sed quae mihi vita futura est ? 
<pol. epia 5.617> Scis, Venus, et caelo prospectans Iupiter alto 
<pol. epia 5.618> mortales actus nostrosque hoc orbe labores. 
<pol. epia 5.619> Quis mihi verba dabit placidas ducentia noctes, 
<pol. epia 5.620> aut gravis ingentes animi mulcentia curas ? 
<pol. epia 5.621> Quis dabit amplexus, quisve oscula dulcia iunget ? 
<pol. epia 5.622> Te sine dulce nihil. Quid prodest regia largo 
<pol. epia 5.623> agmine servorum, Tyrio quid lectulus ostro 
<pol. epia 5.624> comptus, et innumeris instrata palatia gemmis ? 
<pol. epia 5.625> Quid diadema iuvat ? Lati quid gloria regni ? 
<pol. epia 5.626> Uror, et assiduis torquentur pectora flammis. 
<pol. epia 5.627> Heu mihi ! Dulcis adhuc, dulcis post busta, sereni 
<pol. epia 5.628> quo fugiunt vultus ? Hinc iam, te, cara, supremum 
<pol. epia 5.629> viventem deflere iuvat. Sophonisba, deorum 
<pol. epia 5.630> atque hominum decus eximium, quam nostra tulerunt 
<pol. epia 5.631> tempora siderei exemplum specimenque decoris, 
<pol. epia 5.632> quae faceres conspecta fidem, super astra quis ipsis 
<pol. epia 5.633> splendor inest superis, qualis quamque alma venustat 
<pol. epia 5.634> forma deas, adverte pias his fletibus aures. 
<pol. epia 5.635> Hei - misero fuerit quoniam meminisse iocundum -  
<pol. epia 5.636> lumina, sidereis mulcentibus aethra favillis, 
<pol. epia 5.637> alma sub exiguo claudentur condita busto ; 
<pol. epia 5.638> lumina magnorum mentes tactura deorum, 
<pol. epia 5.639> lumina durorum rabiem fractura virorum, 
<pol. epia 5.640> lumina quae mihi me abstulerant curasque minores ! 
<pol. epia 5.641> Candida frons auro circumcrispante decora, 
<pol. epia 5.642> frontibus humanis augustior, abdita saxo 
<pol. epia 5.643> stabit in angusto. Risus qui ferrea figit 
<pol. epia 5.644> pectora, qui caelum, qui circumfusa serenat 
<pol. epia 5.645> nubila, Tartareum ruit irrediturus ad antrum. 
<pol. epia 5.646> Heu mihi ! Felices animae, quibus illa repente 
<pol. epia 5.647> lux oriens veteres veniet purgare tenebras ! 
<pol. epia 5.648> Heu bene progeniti, quibus illa videre licebit, 
<pol. epia 5.649> quae mihi mors invisa rapit ! Pes lacteus atram, 
<pol. epia 5.650> divino celerante gradu, conscendere cymbam 
<pol. epia 5.651> iussus, transiliet Lethaei gurgitis aestum. 
<pol. epia 5.652> Fortunate Charon ! Utinam mihi flectere clavum 
<pol. epia 5.653> contingat, neutramque diu contingere ripam ; 
<pol. epia 5.654> Tuque mei interea serves moderamina regni ! 
<pol. epia 5.655> Invidiose senex, quando haec tibi monstra videre 
<pol. epia 5.656> contigit, aut ullo posthac continget in aevo ? 
<pol. epia 5.657> Vidisti Aetnaeo raptam sub vertice nigri 
<pol. epia 5.658> uxorem transire tori, nec vultus Elissae 
<pol. epia 5.659> te latuit nostrae, facies nec Gorgonis horrens, 
<pol. epia 5.660> nec quae fatiferum laqueo pendente secuta est 
<pol. epia 5.661> Laodamia virum, nec te, pulcherrima Procris, 
<pol. epia 5.662> nec Teucrum pestis, Minoisque altera proles -  
<pol. epia 5.663> altera nam caelum tenuit stellante corona -. 
<pol. epia 5.664> Sed cui tantus honos, cui tantae gloria formae ? 
<pol. epia 5.665> Crude senex, mihi crede, parem non ulla videbunt 
<pol. epia 5.666> saecula, nec rerum laudatrix magna suarum 
<pol. epia 5.667> aetas prima tulit. Visa tangere iuventa ; 
<pol. epia 5.668> ardebis, mihi crede, senex ; me forsitan illac 
<pol. epia 5.669> coniugis infaustae vestigia cara sequentem 
<pol. epia 5.670> tardius excipies. Veniam, nec tempore multo 
<pol. epia 5.671> hic mihi carcer erit. Proh ! Si prohibemur adire 
<pol. epia 5.672> corporeosque iterum ius est remeare sub artus, 
<pol. epia 5.673> occidimus. Tu parce, senex, atque arbiter aequus 
<pol. epia 5.674> igne pari flagrans iuvenilibus annue flammis. 
<pol. epia 5.675> Cerbere, si potuit vates Rhodopeius iram 
<pol. epia 5.676> frangere voce lyrae, facies nunc coniugis ista 
<pol. epia 5.677> quid poterit conspecta tibi conspectaque regi 
<pol. epia 5.678> Tartareo ? Vereor, ne nostros captus amores 
<pol. epia 5.679> tentet, et annosae redeas, Proserpina, matri. 
<pol. epia 5.680> Somnia sunt quae fingis amans, et falleris amens. 
<pol. epia 5.681> Massinissa, diu felix, si rata fuissent 
<pol. epia 5.682> munera Fortunae modo ! Sed, maestissime regum, 
<pol. epia 5.683> pone modum lacrimis metamque impone querelis. 
<pol. epia 5.684> Dulce meum decus, atque animae pars altera nostrae, 
<pol. epia 5.685> o breve solamen, longus dolor, inclita coniunx, 
<pol. epia 5.686> ibis ad Elysias directo tramite valles, 
<pol. epia 5.687> et mihi morte tua gemitum lacrimasque relinques. 
<pol. epia 5.688> Sed sequar ; haec miseri superant solatia morbi." 
<pol. epia 5.689> Obticuit, subiitque sopor ; tum fessa parumper 
<pol. epia 5.690> membra quies sensim subrepens tarda fefellit : 
<pol. epia 5.691> multa sed in somnis questus, caelumque chaosque 
<pol. epia 5.692> fortunamque feram incusans hominesque deosque. 
<pol. epia 5.693> Ecce parum fausto finem positurus amori 
<pol. epia 5.694> Phoebus ab Oceano radians surgebat Eoo. 
<pol. epia 5.695> Concrepuere tubae ; surgit tremefactus, et iras 
<pol. epia 5.696> suscitat, ac quaestu se saepe revolvit eodem. 
<pol. epia 5.697> Postquam castra videt fremitu testantia motum, 
<pol. epia 5.698> et metuit mandata ducis, vimque affore credit, 
<pol. epia 5.699> si neget, horrendum dictu et miserabile sumit 
<pol. epia 5.700> consilium, quod tristis amor dabat : aurea fido 
<pol. epia 5.701> pocula dat servo, custodia dira veneni 
<pol. epia 5.702> credita cui fuerat. Rex haec undantia summo 
<pol. epia 5.703> ac superinfusa cernens spumantia morte : 
<pol. epia 5.704> "Vade" ait "et miserae mea tristia munera perfer 
<pol. epia 5.705> reginae, strictosque deos absolve fidemque. 
<pol. epia 5.706> Me promissorum memorem sciat illa : secundum 
<pol. epia 5.707> impleo. Sunt superi testes, erat altera longe 
<pol. epia 5.708> conditio mihi grata magis, tentataque frustra 
<pol. epia 5.709> est via, si qua foret, per quam regina maneret 
<pol. epia 5.710> coniugio contenta meo. Romanus ab alto 
<pol. epia 5.711> dux vetat : huic nostri, sic dii statuere, potestas 
<pol. epia 5.712> fortunaque iubente data est. Sibi consulat ergo 
<pol. epia 5.713> cogitet unde ruens quo sit prostrata ; quis illam 
<pol. epia 5.714> exitus excipiat viduatam nomine nostri ; 
<pol. epia 5.715> insuper et primi reverentia quanta mariti, 
<pol. epia 5.716> quanta patris virtus : titulisque et sanguine dignum 
<pol. epia 5.717> consilium paret ipsa sibi. Quod possumus unum, 
<pol. epia 5.718> instrumenta fugae libertatisque paramus." 
<pol. epia 5.719> Haec ait, atque oculos lacrimis avertit onustos. 
<pol. epia 5.720> Nuntius accelerans reginae ad limine pulsat 
<pol. epia 5.721> munera dira ferens. Pannis anus obsita et annis 
<pol. epia 5.722> prosilit, atque habitum conspectaque pocula narrat. 
<pol. epia 5.723> Substitit attonitae similis similisque paventi ; 
<pol. epia 5.724> nec remorata diu, positoque instincta pavore : 
<pol. epia 5.725> "Ingrediatur" ait. Stat terrae lumina fixus 
<pol. epia 5.726> et peragit commissa tremens ; intercipit illa : 
<pol. epia 5.727> "Suscipio mandata libens, nec dona recuso 
<pol. epia 5.728> regia, si maius nihil est, quod mittere dulcis 
<pol. epia 5.729> posset amans : certe melius moriebar, in ipso 
<pol. epia 5.730> funere ni demens nupsissem - numina testor 
<pol. epia 5.731> conscia - , non aliquid quoniam de coniuge caro 
<pol. epia 5.732> sit nisi dulce mihi ; sed sidera promptius alta, 
<pol. epia 5.733> terrenis ut eram vinclis exuta, petebam. 
<pol. epia 5.734> Hoc refer extremum, et mortis mihi testis adesto. 
<pol. epia 5.735> At vos, caelicolae, et qui maria ampla tenetis, 
<pol. epia 5.736> quique locum mundi medium Stygiasque tenebras, 
<pol. epia 5.737> quas adeo, licet ante diem, si iusta precandi 
<pol. epia 5.738> materia est, praestate pias his quaestibus aures ; 
<pol. epia 5.739> audiat et caelum et pelagus tellusque profunda. 
<pol. epia 5.740> En morior ; mortisque magis me causa dolere, 
<pol. epia 5.741> quam mors ipsa facit. Quid enim commercia tangunt 
<pol. epia 5.742> nostra duces Latios ? En quanta superbia genti ! 
<pol. epia 5.743> Non satis est hostem regnis spoliasse paternis : 
<pol. epia 5.744> libertate animos spoliant, et rite coactis 
<pol. epia 5.745> coniugiis sanctoque audent irrumpere amori 
<pol. epia 5.746> ac pactos laniare toros, victoria postquam 
<pol. epia 5.747> Romano stat certa duci, nec flectere quisquam 
<pol. epia 5.748> fata potest eterna Iovis : sint ultima vitae 
<pol. epia 5.749> tristia, et eximiis sua Roma ingrata tropaeis, 
<pol. epia 5.750> exul ut a patria deserto in rure senescat 
<pol. epia 5.751> solus et a fidis longe semotus amicis ; 
<pol. epia 5.752> nec videat sibi dulce aliquid, qui dulcia nobis 
<pol. epia 5.753> omnia praeripuit ; tum cari iniuria fratris 
<pol. epia 5.754> exagitet, doleatque suos non aequa ferentes ; 
<pol. epia 5.755> filius extremos inglorius aggravet annos. 
<pol. epia 5.756> Indigno tandem atque inopi claudare sepulcro, 
<pol. epia 5.757> iratusque tibi et patriae moriare relictae, 
<pol. epia 5.758> Scipio, et infames saxis inscribe querelas. 
<pol. epia 5.759> Tu quoque finitimo semper quatiare tumultu, 
<pol. epia 5.760> si secum posthac, coniunx carissime, firmum 
<pol. epia 5.761> foedus habes : videas abeuntes funere natos 
<pol. epia 5.762> intempestivo, et foedatos cede nepotes 
<pol. epia 5.763> alterna. Veniens illa de gente cruentus 
<pol. epia 5.764> rusticus insultet generi per vulnera vestro, 
<pol. epia 5.765> et trahat ante rudem vinctos per moenia currum, 
<pol. epia 5.766> ornet et ex vobis proprios tua Roma triumphos ! " 
<pol. epia 5.767> Dixerat : ac circum gemitum lacrimasque videres 
<pol. epia 5.768> adstantesque fero attonitos intendere fini. 
<pol. epia 5.769> Illa manu pateramque tenens et lumina caelo 
<pol. epia 5.770> attollens : "Sol alme" inquit "Superique, valete ; 
<pol. epia 5.771> Massinissa, vale, nostri memor." Inde malignum 
<pol. epia 5.772> ceu sitiens haurit non mota fronte venenum, 
<pol. epia 5.773> Tartareasque petit violentus spiritus umbras. 
<pol. epia 6.1> Nulla magis Stygios mirantum obsessa corona 
<pol. epia 6.2> umbra lacus subiit, postquam divisa triformis 
<pol. epia 6.3> partibus haud aequis stetit ingens machina mundi. 
<pol. epia 6.4> Obtuitu attonito stabant horrentia circum 
<pol. epia 6.5> agmina Poenarum sparsoque rigentia villo 
<pol. epia 6.6> Eumenidum tacitis inhiabant rictibus ora. 
<pol. epia 6.7> Regia vis oculis inerat, pallorque verendus 
<pol. epia 6.8> et vetus egregia maiestas fronte manebat. 
<pol. epia 6.9> Indignata tamen superis irataque morti 
<pol. epia 6.10> ibat et exiguo defigens lumina flexu. 
<pol. epia 6.11> Iudicis inferni postquam ad praetoria ventum est, 
<pol. epia 6.12> "Iniecit sibi saeva manum" canentia Minos 
<pol. epia 6.13> ora movens dixit ; "sit carcere clausa secundo, 
<pol. epia 6.14> quem sontes habitant animae, quibus ultima vitae 
<pol. epia 6.15> cura fuit neglecta suae." Rhadamanthus acerbo 
<pol. epia 6.16> iudicio firmabat idem. Iam prendere maestam 
<pol. epia 6.17> ceperat immanis lictor. Tunc maximus alte 
<pol. epia 6.18> Aeacus exclamat - siluerunt turbida late 
<pol. epia 6.19> Tartara ; trans Stygiam vox est audita paludem - : 
<pol. epia 6.20> mortis amor causa est, lucemque coacta reliquit. 
<pol. epia 6.21> Tertia claustra sibi sunt, legibus abdita nostris : 
<pol. epia 6.22> huc eat, immerita neve haec iniuria nostra 
<pol. epia 6.23> accedat nunc voce recens : satis aspera vitae 
<pol. epia 6.24> mansit apud superos fortuna et mortis acerbae." 
<pol. epia 6.25> Assensere pari circum clamore faventes 
<pol. epia 6.26> umbrarum populi et nigri liventia regni 
<pol. epia 6.27> concilia. Haud aliter quam cum sententia captum 
<pol. epia 6.28> turpibus addixit laqueis crucibusque vel igni, 
<pol. epia 6.29> mens bona, quae non supplicio, sed sorte movetur 
<pol. epia 6.30> infami, trepidat ; tum, si generosior illi 
<pol. epia 6.31> conditio mortis subito detur, altera frontis 
<pol. epia 6.32> effigies vultusque alius formatur et extra 
<pol. epia 6.33> pectoris apparent lacrimis nova gaudia fusis ; 
<pol. epia 6.34> laetior ipsa quidem positaque decentior ira 
<pol. epia 6.35> optatos visura locos regina modestis 
<pol. epia 6.36> passibus ingreditur, iuvenum cui cingit utrumque 
<pol. epia 6.37> turba latus, veteris repetens quasi somnia vitae. 
<pol. epia 6.38> Haud procul a ripa Lethaei fluminis illa, 
<pol. epia 6.39> quae capit expositos inamoenaque mittit in antra, 
<pol. epia 6.40> planities obscura iacet, quae collibus atris 
<pol. epia 6.41> cingitur. Hic latis aeterna silentia campis 
<pol. epia 6.42> mirteaque umbriferos vetus ambit silva recessus. 
<pol. epia 6.43> Non hic armorum strepitus studiumve frementum 
<pol. epia 6.44> cornipedum, non cura canum pecudumque boumque, 
<pol. epia 6.45> sed labor et lacrimae et longo suspiria tractu, 
<pol. epia 6.46> et macies odiumque sui, pallorque ruborque 
<pol. epia 6.47> et malesuadus amor, scelus, ira, fidesque dolique, 
<pol. epia 6.48> furtaque blanditiis immixta, iocusque dolorque, 
<pol. epia 6.49> et risus brevis et ficto periuria vultu 
<pol. epia 6.50> crebraque sub raris habitant mendacia veris. 
<pol. epia 6.51> Illa per angustas fauces ingressa, sub ipso 
<pol. epia 6.52> limine claustrorum laqueo sua colla prementem 
<pol. epia 6.53> cernit Iphim et nimio consumptam Byblida luctu. 
<pol. epia 6.54> At procul ingenti latitabat Myrrha pudore 
<pol. epia 6.55> frondibus ora tegens. Iterum spoliator Averni 
<pol. epia 6.56> Orpheus Eurydicen. Frustra revocare parabat. 
<pol. epia 6.57> Maximus extremo nemorum vagus ibat Achilles 
<pol. epia 6.58> pallidaque immiti signabat gramina passu. 
<pol. epia 6.59> Adversa regione Paris ceu nota timeret 
<pol. epia 6.60> arma hostis gressu tacito properabat. At illum 
<pol. epia 6.61> tristior Oenone a tergo et lacrimosa vocabat ; 
<pol. epia 6.62> ipse alio tendebat iter. Tum regia virgo 
<pol. epia 6.63> et mundo matrona nocens, tot causa dolorum, 
<pol. epia 6.64> Turnus et ipse dolens rapta de coniuge campis 
<pol. epia 6.65> errabant ; mediaque duos in valle videres 
<pol. epia 6.66> solivagos lateri haerentes alternaque collo 
<pol. epia 6.67> bracchia tendentes. "Heu felicissima Thisbe ! " 
<pol. epia 6.68> Suspirans inquit ; placuit servatus Averno 
<pol. epia 6.69> dulcis amor : tantum nullis inviderat umbris ; 
<pol. epia 6.70> nusquam adeo cari meminit deserta mariti. 
<pol. epia 6.71> Nequicquam ; namque ille, senex moriturus et annis 
<pol. epia 6.72> lassandus vitae venturus ad ultima, longae est, 
<pol. epia 6.73> heroumque greges diversaque claustra tenebit." 
<pol. epia 6.74> Postquam fama ferae volitans praenuntia mortis 
<pol. epia 6.75> in vulgus effusa ruit, tunc una per omnes 
<pol. epia 6.76> it pietas : totae lacrimis maduere cohortes. 
<pol. epia 6.77> Hunc sors reginae, movet hunc iniuria regis, 
<pol. epia 6.78> qui scelera accumulans maiori crimine crimen 
<pol. epia 6.79> diluit ; hunc ingens duro constantia leto 
<pol. epia 6.80> feminea et nulli non admiranda virorum. 
<pol. epia 6.81> Scipio permetuens iuvenis ne forsitan ardens, 
<pol. epia 6.82> nunc etiam gemini sceleris sibi conscius, in se 
<pol. epia 6.83> consulat asperius quicquam, pro tempore blandis 
<pol. epia 6.84> mitigat alloquiis castigatumque modeste 
<pol. epia 6.85> temperat et curis cupit exonerare malignis. 
<pol. epia 6.86> Proxima sic dubii medicus discrimina morbi 
<pol. epia 6.87> agnoscens, aegrum placido sermone moratur 
<pol. epia 6.88> ac monet et proprii immemorem velit esse pericli. 
<pol. epia 6.89> Altera nox fessum curis vigilemque sopore 
<pol. epia 6.90> reddidit aurorae. Iam Lucifer astra premebat, 
<pol. epia 6.91> candida iamque dies pelago veniebat ab Indo ; 
<pol. epia 6.92> iam volucrum dulces ullo sine fine querelae 
<pol. epia 6.93> audiri et nocturna silentia rumpere Procne. 
<pol. epia 6.94> Surgit et effusas iusso praecone catervas 
<pol. epia 6.95> congregat ac medio sublimis ab agmine fatur : 
<pol. epia 6.96> "Romani proceres felicia castra secuti, 
<pol. epia 6.97> victores, quos Hesperiae tot pressa per annos 
<pol. epia 6.98> terra tulit, quos innumeris nunc Africa sentit 
<pol. epia 6.99> cladibus, extremis iam iam sensura ruinis, 
<pol. epia 6.100> intentas adhibete aures et corda precanti 
<pol. epia 6.101> prona duci. Me vera quidem et comperta profari, 
<pol. epia 6.102> testis ab excelso prospectans Iupiter esto. 
<pol. epia 6.103> Gloria tam longi numquam mihi vana laboris 
<pol. epia 6.104> causa nec imperii fuerit damnosa libido, 
<pol. epia 6.105> sed patriae praegrandis amor, qui nostra vadosis 
<pol. epia 6.106> Syrtibus Oceanoque alternat castra frementi : 
<pol. epia 6.107> Hoc duce Riphaeas nudus transire per Alpes 
<pol. epia 6.108> non verear, gelidum cum bruma reduxerit annum, 
<pol. epia 6.109> estivi medio armatus nec in ore Leonis 
<pol. epia 6.110> Aethiopum penetrare latus sitientiaque arva. 
<pol. epia 6.111> Nam mihi vel dubii certa est victoria Martis, 
<pol. epia 6.112> vel mors laeta quidem ; patriae mea vita salusque, 
<pol. epia 6.113> non mihi debetur : pia debita perdere solvens 
<pol. epia 6.114> nil videor. Nunc ista tamen quo tendere pergant 
<pol. epia 6.115> expediam brevibus. Vos me per cuncta secuti 
<pol. epia 6.116> aspera, supremo mentes aptate labori. 
<pol. epia 6.117> Finis adest summumque decus. Mihi moenia circum 
<pol. epia 6.118> cingere propositum et saevae Carthaginis urbem. 
<pol. epia 6.119> Aut redit is cui cuncta uni sua vulnera servat 
<pol. epia 6.120> perfida gens nostrae tantum adversata saluti : 
<pol. epia 6.121> tum Latio interrupta quies nobisque perennis 
<pol. epia 6.122> fama venit belli fato quaerenda supremi. 
<pol. epia 6.123> Aut manet et victum cunctatio sola fatetur, 
<pol. epia 6.124> indefensa mihi, tellus, dabis impia dignum 
<pol. epia 6.125> supplicium : caesos purgabis sanguine cives. 
<pol. epia 6.126> Rurane barbaricis pedibus calcanda fuerunt 
<pol. epia 6.127> Italiae : nobis animos tam iusta negabit 
<pol. epia 6.128> ultio ? Quin etiam, quod vel meminisse molestum est, 
<pol. epia 6.129> moenia nostrae urbis Capitoliaque alta minaci 
<pol. epia 6.130> comminus ille fremens vix lumine viderit uno : 
<pol. epia 6.131> nos muros spectare suos quae causa vetabit ? 
<pol. epia 6.132> Non mihi si campis veniat Mars ille secundus 
<pol. epia 6.133> Poenorum armatus Stygiaque reversus ab unda, 
<pol. epia 6.134> quattuor atque truces quos pavit in arma leones 
<pol. epia 6.135> alterno cingant latus ordine, pectora contra 
<pol. epia 6.136> ferre reformidem : sic me spectata, Quirites, 
<pol. epia 6.137> vestra monet virtus. At nunc pater inclitus umbris 
<pol. epia 6.138> occubat infernis, natorumque omnis ad unum 
<pol. epia 6.139> turba redit : Latius iugulos sic ensis in illos 
<pol. epia 6.140> fulminat. Iste autem per saecula cunca superstes 
<pol. epia 6.141> quid nisi serus honos et nostrae gloria dextrae est ? 
<pol. epia 6.142> Sit vixisse diu finis sibi fructus honesti ! 
<pol. epia 6.143> Hac tandem feriere manu, licet aspera iactes 
<pol. epia 6.144> proelia et adversa Romanos cuspide fixos. 
<pol. epia 6.145> Gloria prima tamen mortis tibi cognitus auctor 
<pol. epia 6.146> Scipio, et in tumuli scribendum hoc marmore nomen. 
<pol. epia 6.147> Nunc agite, egregiis animos aptate triumphis, 
<pol. epia 6.148> ultores patriae. Tuque, o decor, inclite, regum, 
<pol. epia 6.149> Massinissa, ingens, - quem nec turbata fatigent 
<pol. epia 6.150> aequora, nec toto descendens Iupiter igne, 
<pol. epia 6.151> non ferus infesto concurrens numine Mavors - , 
<pol. epia 6.152> accede et nostris animum sermonibus offer. 
<pol. epia 6.153> Magna tibi hoc bello virtus, multusque deorum 
<pol. epia 6.154> est favor, agnosco : nunc urbis munera nostrae, 
<pol. epia 6.155> munera pro meritis, fateor, tibi parva, sed arram 
<pol. epia 6.156> maiorum, mihi crede, damus. Viden ecce frementem 
<pol. epia 6.157> cornipedem laetum phaleris auroque superbum ? 
<pol. epia 6.158> Nescit ut esse loco ! Fulgentes respice currus. 
<pol. epia 6.159> Cetera quin etiam quae circumferre triumphis 
<pol. epia 6.160> Romani statuere duces : ut iaspide crebra 
<pol. epia 6.161> texta corona micat ! Rutilo riget integer auro 
<pol. epia 6.162> en crater : quantoque manum gravis implicat orbe ! 
<pol. epia 6.163> En habitus, sacra quo nil conspectius urbe 
<pol. epia 6.164> noveris. Ipse animis pridem Romana quid esset 
<pol. epia 6.165> virtus, mortales inter, te nosse fateris : 
<pol. epia 6.166> quod nescire potes, nulli tam clara solemus 
<pol. epia 6.167> externo praestare viro ; tibi nostra sed uni 
<pol. epia 6.168> arma habitum titulos nomenque decusque libenti 
<pol. epia 6.169> mente damus, te participem sociumque licebit 
<pol. epia 6.170> esse triumphorum, nobis quos nostra pararit 
<pol. epia 6.171> fortuna. In medio sedes tibi certa Senatu 
<pol. epia 6.172> semper erit nostro ; civis monimenta tenebis 
<pol. epia 6.173> omnia Romulei ; stabilem sociumque et amicum 
<pol. epia 6.174> teque salutamus regem. Tum tu, optime Laeli, 
<pol. epia 6.175> hanc auro gemmisque gravem gestare coronam 
<pol. epia 6.176> dignus habe, captosque trahens primumque Syphacem 
<pol. epia 6.177> maturabis iter. Pelago stat classis aperto 
<pol. epia 6.178> et placidum spirante fretum substernitur Austro. 
<pol. epia 6.179> At vos, o socii certaminis atque laborum, 
<pol. epia 6.180> emeritas laudes et praemia digna feretis, 
<pol. epia 6.181> cum nos laurigero Capitolia celsa prementes 
<pol. epia 6.182> laeta videns curru, cum circumfusa faventum 
<pol. epia 6.183> milia, victorum plausum fremitumque iocosque 
<pol. epia 6.184> maxima septeno spectabit vertice Roma. 
<pol. epia 6.185> Quem mihi fata diem numquam mentita propinquum 
<pol. epia 6.186> promittunt." Sic fatus erat. Iamque undique magnus 
<pol. epia 6.187> consurgens laetusque fremor pulsabat Olympum. 
<pol. epia 6.188> Ante omnes meritas grates expendere certant 
<pol. epia 6.189> rex Laeliusque duci. Spesque ingens addita regi 
<pol. epia 6.190> abstulit antiquas aliamque in viscera curam 
<pol. epia 6.191> intulit, ut regni posset protendere fines 
<pol. epia 6.192> pauperis, hostilesque suis adiungere terras ; 
<pol. epia 6.193> quod sperare quidem sors illius atque potentis 
<pol. epia 6.194> Scipiadae promissa dabant. Ceu retibus auceps 
<pol. epia 6.195> aspiciens volucrem subito discedere parvam 
<pol. epia 6.196> conqueritur, movet exigui spes perdita lucri, 
<pol. epia 6.197> maior inopina mox et generosior ales 
<pol. epia 6.198> parte poli tensis si forsitan advolet alis, 
<pol. epia 6.199> erigitur recipitque animos, spesque ampla futuri 
<pol. epia 6.200> praeteriti meminisse vetat ; sic prima secundae 
<pol. epia 6.201> cura parum solido sub pectore cessit amantis. 
<pol. epia 6.202> Victor amoris amorque libidine victa libido est. 
<pol. epia 6.203> Proxima nox alia transivit imagine somni : 
<pol. epia 6.204> non habitus, non incessus, non vultus amicae 
<pol. epia 6.205> ante oculos, non vox iterum exaudita gementis ; 
<pol. epia 6.206> at solium atque urbes, at fortibus oppida muris 
<pol. epia 6.207> fluminaque et montes lati confinia regni. 
<pol. epia 6.208> Iam rubicunda vagos Eoo litore currus 
<pol. epia 6.209> aptabat ventura dies, Auroraque noctis 
<pol. epia 6.210> candida pellebat tenebras, cum buccina classem 
<pol. epia 6.211> excitat et vento tenduntur vela secundo. 
<pol. epia 6.212> Litore iam toto stabat Romana iuventus 
<pol. epia 6.213> digressu visura suos. Hic verba parenti, 
<pol. epia 6.214> hic fratri perferre iubet, iubet ille sorori 
<pol. epia 6.215> hic sociis, multumque rogat : confusus in altum 
<pol. epia 6.216> clamor it et variae resonant per inania voces. 
<pol. epia 6.217> Laelius in medio conspectus amica salutat 
<pol. epia 6.218> aequora ; tum ducibus commendat carbasa ventis, 
<pol. epia 6.219> atque alacres laeto respondent murmure nautae. 
<pol. epia 6.220> At maestus mediaque Syphax de puppe reflectens 
<pol. epia 6.221> lumina supremum patriam visura locosque 
<pol. epia 6.222> in quibus altus erat, tacitus lacrimosa movebat. 
<pol. epia 6.223> Postquam claustra dolor vocisque repagula fervens 
<pol. epia 6.224> evicit, talem diffudit ad astra querelam : 
<pol. epia 6.225> "Heu tellus adversa deis, heu sidere tristi 
<pol. epia 6.226> pressa diu tellus ! Quam nostris attulit arvis 
<pol. epia 6.227> femina Sidonio fugiens a litore pestem ! 
<pol. epia 6.228> Pectoribus nostris animos quos intulit illa 
<pol. epia 6.229> exul inops mulier metuens atque icta recenti 
<pol. epia 6.230> vulnere ! Nempe avidos bellorum et sanguinis atri. 
<pol. epia 6.231> Tutius ut fuerat regnum tenuisse vetustum 
<pol. epia 6.232> et pacem servasse suam ! Lato aequore gentes 
<pol. epia 6.233> discrevit natura duas adversaque fixit 
<pol. epia 6.234> litora ; nos mortem mediis quaesivimus undis. 
<pol. epia 6.235> Quid visum est nostris elementa irrumpere damnis 
<pol. epia 6.236> et vento pelagoque manus inferre tumenti ? 
<pol. epia 6.237> Sat nostro praecisa nocens a corpore tellus 
<pol. epia 6.238> Hispana et calidis fumans Trinacria venis, 
<pol. epia 6.239> quid mihi nunc vobisque fuit ? Sardinia flatu 
<pol. epia 6.240> pessima pestifero melius latuisse marinis 
<pol. epia 6.241> aeternum potuisset aquis, quo signa furentes 
<pol. epia 6.242> pertulimus. Puduit spatio requiescere tanto. 
<pol. epia 6.243> Hei mihi, non alias sic te, pulcherrima, cernam, 
<pol. epia 6.244> Africa, nec patrii tangent haec lumina colles. 
<pol. epia 6.245> Litus ad invisum ferimur. Locus ille sepulcri. 
<pol. epia 6.246> Quis putet ? Extremis genitum sub finibus orbis 
<pol. epia 6.247> Itala terra teget. Mediis at vita procellis 
<pol. epia 6.248> irrequieta fuit : sic tristes litia Parcae 
<pol. epia 6.249> distribuere mihi, sic dii statuere superni. 
<pol. epia 6.250> Hi tibi, qui vires animumque dedere superbum 
<pol. epia 6.251> omnia miscentem, meritas dent solvere poenas, 
<pol. epia 6.252> Hannibal, ingentis quoniam mihi causa ruinae es 
<pol. epia 6.253> et patriae natus miserae tu causa supremi 
<pol. epia 6.254> prima mali. Patrias utinam iuratus ad aras 
<pol. epia 6.255> fulmine flagrasses merito ! Proh Iupiter, ille, 
<pol. epia 6.256> ille tibi feriendus erat. Nam vindice flamma 
<pol. epia 6.257> quid iuvat innocuas quercus et saxa ferire ? 
<pol. epia 6.258> Heu puer infelix patriae cunctisque tibique ! 
<pol. epia 6.259> Tuque deis invise parens, qui dira tulisti 
<pol. epia 6.260> semina bellorum, natis caruisse nefandis 
<pol. epia 6.261> quanto erat utilius ! Genitor sed tristis ad umbras 
<pol. epia 6.262> ivisti, tantos vetitus spectare furores. 
<pol. epia 6.263> Non licuit cupido mundi satiare cruore 
<pol. epia 6.264> lumina, non gladios ; at post scelerata propago 
<pol. epia 6.265> hunc fudit, saevo inferias missura parenti. 
<pol. epia 6.266> Tu certe iam digna luis. Sed, pessime rerum, 
<pol. epia 6.267> quas poenas mihi, nate, dabis, qui stagna lacusque, 
<pol. epia 6.268> qui freta, qui fluvios, qui terras sanguine turpas ! 
<pol. epia 6.269> Forte ego praemoriar, tua nec sinar ultima praesens 
<pol. epia 6.270> cernere supplicia : at Manes penetrare videbo 
<pol. epia 6.271> agmine caesorum et Furiarum turbine saeptum. 
<pol. epia 6.272> At, coniunx infida, virum quae linquere frustra 
<pol. epia 6.273> niteris et nostris insultas cladibus, imos 
<pol. epia 6.274> ad Manes invita praeis, solamque videre 
<pol. epia 6.275> te potero et vultus iterum spectare pudendos. 
<pol. epia 6.276> Litore nam patrio, nisi me mea lumina fallunt, 
<pol. epia 6.277> immemor ille tui turpissimus errat adulter." 
<pol. epia 6.278> Dixit et in gremium lacrimantia condidit ora. 
<pol. epia 6.279> Illum non scopuli, non horrifer Eurus ab antro 
<pol. epia 6.280> terruit Aeolio, non monstra vagantia ponto, 
<pol. epia 6.281> devotum mortisque avidum, gelidumque cadaver 
<pol. epia 6.282> litoribus Libycis transverso turbine reddi 
<pol. epia 6.283> optantem tacite, tempestatesque vocantem. 
<pol. epia 6.284> Invidus haud aliter tenuis regnator agelli, 
<pol. epia 6.285> annua cui messis periit spes, optat iniquum 
<pol. epia 6.286> ver aliis imbresque feros et grandine mixtos 
<pol. epia 6.287> arboribus frugibusque graves incumbere ventos. 
<pol. epia 6.288> Interea Scipio curarum parte levatus 
<pol. epia 6.289> carpit iter tumulumque habili munimine cingit, 
<pol. epia 6.290> quem Tyneta vocant, turresque ibi suggerit altas, 
<pol. epia 6.291> moenia praecipiti circumdans lignea vallo. 
<pol. epia 6.292> Iamque in conspectu Carthaginis ampla repente 
<pol. epia 6.293> castra locat : late fugientibus arva colonis 
<pol. epia 6.294> vastantur ; trepidant subita formidine cives 
<pol. epia 6.295> obsessi : solamque viam superesse salutis 
<pol. epia 6.296> absentem revocare ducem clamore fatentur. 
<pol. epia 6.297> Legatos igitur raptim, qui publica fando 
<pol. epia 6.298> fata ferant, mittunt, revocentque ad proelia tandem 
<pol. epia 6.299> ultima et extremos patriae sub morte dolores ; 
<pol. epia 6.300> ast alii in Ligurum vallem properante iubentur 
<pol. epia 6.301> classe vehi atque illis Magonem avertere terris : 
<pol. epia 6.302> ni redeant, patriae summas instare ruinas. 
<pol. epia 6.303> Ille quidem, quamvis animum gravis ira cruentum 
<pol. epia 6.304> angeret, adverso quoniam tamen aspera Marte 
<pol. epia 6.305> vulnera passus erat, metuens inimica supremis 
<pol. epia 6.306> arma malis, statuit patriae parere vocanti. 
<pol. epia 6.307> Interea, blandis traherent qui tempora verbis, 
<pol. epia 6.308> ter denos oratores in castra senatu 
<pol. epia 6.309> Poenorum ex omni lectos ac ficta loquentes 
<pol. epia 6.310> Romano misere duci : quorum unus ab alto 
<pol. epia 6.311> pectore suspirans, lacrimis sic incipit ortis : 
<pol. epia 6.312> "Summe ducum, cui cuncta parem per saecula nullum 
<pol. epia 6.313> mundus habet prima numerans ab origine retro, 
<pol. epia 6.314> visceribus patriis quae publica vulnera saevae 
<pol. epia 6.315> paucorum fecere manus rabiesque nocentum, 
<pol. epia 6.316> aspice placatus tandem et miserere, precamur. 
<pol. epia 6.317> Afflictis liceat per te sperare salutem, 
<pol. epia 6.318> quam cives rapuere feri. Si parcere pulchra est 
<pol. epia 6.319> ultio, si imperium nobis auxisse receptis 
<pol. epia 6.320> Romanum, quam tantam urbem extinxisse repulsis 
<pol. epia 6.321> utilius, si victores meminisse vetustae 
<pol. epia 6.322> prestat amicitiae, quam vos praesentia tantum 
<pol. epia 6.323> atque iras pensare novas, ignoscite victis, 
<pol. epia 6.324> parcite supplicibus, rebus succurrite nostris. 
<pol. epia 6.325> Occidimus : praestate manus, hostemque iacentem 
<pol. epia 6.326> erigite, et nostro sic insultate pudori : 
<pol. epia 6.327> optima vincendi species, quando hostis amicus 
<pol. epia 6.328> fit meritis. Sed praetereo speciosa profari, 
<pol. epia 6.329> nomen amicitiae quoniam fortuna silere 
<pol. epia 6.330> nostra iubet ; satis est miseros optasse salutem 
<pol. epia 6.331> et veniam petiisse reos. Per sacra Tonantis, 
<pol. epia 6.332> per vestros, Romane, deos, ignosce paratis 
<pol. epia 6.333> supplicium poenamque peti. Non nostra negarim 
<pol. epia 6.334> crimina ; sed verum liceat, dux sancte, fateri 
<pol. epia 6.335> te coram : nostro violentus praefuit auctor 
<pol. epia 6.336> Hannibal errori nostrasque cupidine summi 
<pol. epia 6.337> imperii pavit furias, et velle coegit 
<pol. epia 6.338> quod sero nunc nolle dolet. Verum ille necesse est 
<pol. epia 6.339> ut pereat scelerumque ruat cum pondere tandem. 
<pol. epia 6.340> Sic illum sua fata vocant : tu nostra benignus 
<pol. epia 6.341> respice. Si civem crudelem sensimus hostem, 
<pol. epia 6.342> Tu civis pius esse velis, qui diceris hostis." 
<pol. epia 6.343> Dixit et ante pedes iacuit victoris. At ille 
<pol. epia 6.344> erigit et vultu respondet pauca severo : 
<pol. epia 6.345> "Non pacis tractator ego, sed victor et ultor 
<pol. epia 6.346> sum scelerum Libycas, memini, transmissus in oras 
<pol. epia 6.347> quam mihi spem fortuna ferat, victoria quam sit 
<pol. epia 6.348> prona mihi notum est. Sed me tamen ultima vestri 
<pol. epia 6.349> fata movent : animum nequeo posuisse benignum. 
<pol. epia 6.350> Mundus ut agnoscat sic nos pia bella movere, 
<pol. epia 6.351> ut nostro sit pacis amor sub pectore semper, 
<pol. epia 6.352> parcimus indignis. Has pacis figite leges 
<pol. epia 6.353> mentibus, et servare fidem condiscite tantis 
<pol. epia 6.354> cladibus edocti, superosque et sancta vereri 
<pol. epia 6.355> foedera. Bis denas non ultra litore naves 
<pol. epia 6.356> in patrios servate usus ; non bella movendi 
<pol. epia 6.357> ius vobis populi iniussu ; sint proelia nostri 
<pol. epia 6.358> arbitrii ; vestro tellus Hispana subesse 
<pol. epia 6.359> desinat imperio, vestrisve quiescat ab armis. 
<pol. epia 6.360> Insula nulla, freto quod nos inter iacet et vos, 
<pol. epia 6.361> non, procul a Libyco, vivat sibi libera, Marte ; 
<pol. epia 6.362> vincula captivis turpesque auferte catenas 
<pol. epia 6.363> victorum pedibus ; stet vobis transfuga nullus, 
<pol. epia 6.364> nullus in Italia Poenorum exercitus ultra 
<pol. epia 6.365> permaneat, vestrosque duces remeare iubete. 
<pol. epia 6.366> Sique trium spatio pax, consultando dierum 
<pol. epia 6.367> quos damus, accepta est, legatos mittite Romam : 
<pol. epia 6.368> sanciat hanc Populus pacem iubeatque Senatus. 
<pol. epia 6.369> Si minus, at saltem paucis siluisse diebus, 
<pol. epia 6.370> tres liceat noctes per me duxisse quietas." 
<pol. epia 6.371> Dixit. Ad haec Cereris pro tot legionibus addit 
<pol. epia 6.372> ingentes cumulos atque aeris grande tributum. 
<pol. epia 6.373> Illi autem, veluti pacis iam nulla molesta 
<pol. epia 6.374> conditio foret ac fractis spes nulla sub armis, 
<pol. epia 6.375> omnia suscipiunt laeti populoque reportant ; 
<pol. epia 6.376> isque fremens ficto confirmat pectore pacem. 
<pol. epia 6.377> Haud secus ancipiti periurus navita mortem 
<pol. epia 6.378> tempestate timens, ubi iam spes nulla relicta est, 
<pol. epia 6.379> vota deis cumulat pelagi tremulaque tumentem 
<pol. epia 6.380> Neptunum ter voce ciet Thetidisque marinae 
<pol. epia 6.381> numen et iratum compellat Nerea ponto : 
<pol. epia 6.382> dona dabit templis, omnem feret ille laborem. 
<pol. epia 6.383> Si redeat tranquilla dies portusque videri 
<pol. epia 6.384> comminus incipiat, sensim mens perfida tuto 
<pol. epia 6.385> atque inconsulti subeant oblivia voti. 
<pol. epia 6.386> Sic stimulante metu deludunt tempora Poeni 
<pol. epia 6.387> pollicitis, redeat donec ferus Hannibal absens. 
<pol. epia 6.388> Illum tunc vario curarum turbine fessum 
<pol. epia 6.389> ultimus Italiae Bruttiorum in monte tenebat 
<pol. epia 6.390> angulus et ludos fortunae et monstra notantem. 
<pol. epia 6.391> Hunc adeunt iussi, fandique peritior unus 
<pol. epia 6.392> sic ait : "O Libyci decus et spes ultima mundi, 
<pol. epia 6.393> o patriae iam sola salus, miserere tuorum, 
<pol. epia 6.394> quos fera terribili vexat fortuna tumultu. 
<pol. epia 6.395> Prospice pendentem mutata fronte ruinam. 
<pol. epia 6.396> Fatorum...  
<pol. epia 6.397> Iam tua suppositis arderent moenia flammis, 
<pol. epia 6.398> ni procul absentis prodesset civibus ingens 
<pol. epia 6.399> fama tui : vereorque, miser ! Ne dum aequore lato 
<pol. epia 6.400> huc ferimur, patriis errent incendia tectis. 
<pol. epia 6.401> Namque sub extremum subitosque minantia casus 
<pol. epia 6.402> liquimus. Imperio atque urbi succurre trementi, 
<pol. epia 6.403> quae revocat fidumque sibi trans aequora nomen 
<pol. epia 6.404> invocat ore pio. Tu vel te redde precanti, 
<pol. epia 6.405> vel causam te, te nostrae fateare ruinae. 
<pol. epia 6.406> Iamque tuus Libycis, nisi me praesagia fallunt, 
<pol. epia 6.407> litoribus reducem frater super aequora classem 
<pol. epia 6.408> alligat. At frustra fratrum modo turba paterque 
<pol. epia 6.409> Martius aethereas rediens invictus ad auras 
<pol. epia 6.410> auxilium ferat afflictis. Non ira deorum 
<pol. epia 6.411> tam levis, aut tali nent stamina pollice durae 
<pol. epia 6.412> Parcarum nunc nostra manus. Tibi credita soli 
<pol. epia 6.413> vita salus decus et miseri sunt omnia regni." 
<pol. epia 6.414> Dixit et invictae lacrimans dedit oscula dextrae. 
<pol. epia 6.415> Ille perorantem querulo cum murmure semper 
<pol. epia 6.416> audierat frendensque manus compresserat et se 
<pol. epia 6.417> torserat, haud aliter quam carmina noxia serpens 
<pol. epia 6.418> et magicum murmur cursumque vetantia verba 
<pol. epia 6.419> quando audit, rauco violentus sibilat ore 
<pol. epia 6.420> et sese in nodos sinuoso corpore versat. 
<pol. epia 6.421> Saepe manu frontem percusserat udaque caelo 
<pol. epia 6.422> saepe supercilia extulerat, saepe agmina, rerum 
<pol. epia 6.423> conscia tam multarum, oculo conspexerat atro. 
<pol. epia 6.424> Tandem maestus ait : "Fatum Carthaginis olim 
<pol. epia 6.425> agnovi generisque mei, fraternaque cervix 
<pol. epia 6.426> admonuit quid saeva mihi fortuna parasset. 
<pol. epia 6.427> Nunc tamen ante oculos iam fata novissima nostrae 
<pol. epia 6.428> Urbis et obscenas videor spectare ruinas. 
<pol. epia 6.429> Heu mihi, Carthago, dulcis Carthago ! Quis et te 
<pol. epia 6.430> et me et tot nostros Latia de gente triumphos 
<pol. epia 6.431> perdidit ? At tacite multos iam sensimus hostes. 
<pol. epia 6.432> Nam revocare fuit, quotiens stipendia mitti 
<pol. epia 6.433> est vetitum, bello exhaustas quotiensque cohortes 
<pol. epia 6.434> impleri. Ast odium nunc eminet, atque in aperto 
<pol. epia 6.435> res agitur : retrahunt, et me parere recesse est. 
<pol. epia 6.436> Parebo invitus. Sibi non hinc arroget hostis 
<pol. epia 6.437> externus. Non me, totiens pessundata, vincis, 
<pol. epia 6.438> Roma, nec Ausonio conspirans robore tellus. 
<pol. epia 6.439> Me cives vicere mei, Latioque meorum 
<pol. epia 6.440> invidia atque dolus pellunt, non Martia virtus : 
<pol. epia 6.441> nec modo inhonestae poterit tam maximus ille 
<pol. epia 6.442> insultare fugae Scipio, quam perfidus Hanno 
<pol. epia 6.443> consiliumque secuta suum plebs caeca senatus. 
<pol. epia 6.444> Ille meas invisus opes famamque domumque 
<pol. epia 6.445> vertere non aliter poterat quam publica nostris 
<pol. epia 6.446> damna simul miscens : populi me mole ruentis 
<pol. epia 6.447> opprimet atque una convolvet cuncta ruina, 
<pol. epia 6.448> hostis Poenorum et Romani sanguinis ultor." 
<pol. epia 6.449> Talia fervebat rabidus nimioque dolore 
<pol. epia 6.450> insanus, ceu laesus aper, cui spumea mento 
<pol. epia 6.451> faex riget et duro horrentes stant pectore saetae. 
<pol. epia 6.452> Italiae procul extremo sedet, inclita quondam, 
<pol. epia 6.453> urbs Croto : pauper claro cognomine portus, 
<pol. epia 6.454> matutina videns redeuntis lumina Phoebi. 
<pol. epia 6.455> Picturis hic egregiis ditissima templa 
<pol. epia 6.456> Iunonis fuerant, Graia quae nobilis arte 
<pol. epia 6.457> Zeuxis adornarat, nimia dederatque per orbem 
<pol. epia 6.458> religione coli. Nitidas hinc quinque severae 
<pol. epia 6.459> stabat imago deae nudasque imitata puellas 
<pol. epia 6.460> et formae decerptus honos, quam corpore in ullo 
<pol. epia 6.461> se reperire simul quia desperaverat auctor, 
<pol. epia 6.462> abstulit a multis speciemque redegit in unam. 
<pol. epia 6.463> Hoc instructa fugae iam pridem atque abdita portu 
<pol. epia 6.464> Punica classis erat, quoniam variantia fata 
<pol. epia 6.465> militiae tantus fortunarumque magister 
<pol. epia 6.466> viderat ante diu steteratque paratus ad omnes 
<pol. epia 6.467> eventus. Igitur raptis legionibus huc se 
<pol. epia 6.468> contulit iratus mundo superisque sibique ; 
<pol. epia 6.469> Italico nec adhuc mens exsatiata cruore 
<pol. epia 6.470> saeva viri ad manes suprema piacula mittit. 
<pol. epia 6.471> Heu miseranda acies miserorum et magna virorum, 
<pol. epia 6.472> quo tua te fortuna tulit ! Formidine postquam 
<pol. epia 6.473> frustra animos tentasse videt, si castra cruenta 
<pol. epia 6.474> forte sequi et profugam vellent conscendere classem, 
<pol. epia 6.475> saevus inhumana confestim excanduit ira 
<pol. epia 6.476> longaevamque senum, teneram iuvenumque catervam, 
<pol. epia 6.477> tale nihil veritam, nudam fragilemque et inermem, 
<pol. epia 6.478> quae pellente metu tutis successerat aris, 
<pol. epia 6.479> obtruncat : calido complentur sanguine templa, 
<pol. epia 6.480> et fremitu tectum omne sonat. Sic ille profanus 
<pol. epia 6.481> commaculatque sacros postes iurandaque Poenis 
<pol. epia 6.482> Iunonis simulacra suae vultusque deorum 
<pol. epia 6.483> terrificos : gemitu ingenti domus ampla remugit. 
<pol. epia 6.484> Haec sacra contentus diis persolvisse marinis, 
<pol. epia 6.485> dux ferus et caeli contemptor maximus alti, 
<pol. epia 6.486> conscendit puppim victor funemque cruentum 
<pol. epia 6.487> solvit et Italiae flens dulcia deserit arva. 
<pol. epia 6.488> Quam tacitus lacrimansque retro multumque diuque 
<pol. epia 6.489> prospiciens pelago ex alto quatiensque minantis 
<pol. epia 6.490> more caput frontemque plicis maioribus implens, 
<pol. epia 6.491> murmure terribili sic tandem turbidus inquit : 
<pol. epia 6.492> "Italia, Italia, et rerum caput, aspera Roma, 
<pol. epia 6.493> quaenam vos nostris facilis fortuna repente 
<pol. epia 6.494> faucibus eripuit ? Tu quisquis es ille, deorum 
<pol. epia 6.495> Maxime, et in nostros nimis importune labores, 
<pol. epia 6.496> quid mihi parta diu momento temporis aufers ? 
<pol. epia 6.497> Iupiter, Ausonii defensor perfide mundi, 
<pol. epia 6.498> quis tibi nostra dedit tot clara decora sub uno 
<pol. epia 6.499> vertere posse die ? Cur non Cannensia mecum 
<pol. epia 6.500> proelia tentabas, si tanta libido nocendi est ? 
<pol. epia 6.501> Venisses utinam mediis tunc obvius armis 
<pol. epia 6.502> armassetque suo se fulmine dextra Tonantis : 
<pol. epia 6.503> Mulciber, Aetnaea calibem fornace recoctum 
<pol. epia 6.504> cuspide densasses in vulnera nostra trisulca : 
<pol. epia 6.505> hinc succincta Iovi clipeum sua nata dedisset, 
<pol. epia 6.506> Palladiaque pater texisset Gorgone pectus 
<pol. epia 6.507> atque utrumque latus stipassent vana deorum 
<pol. epia 6.508> numina ; torsisses medio, Mars, pulvere currum : 
<pol. epia 6.509> mortibus ipse gravem vacuasses, Phoebe, pharetram, 
<pol. epia 6.510> monstrificumque gerens adversa per agmina robur 
<pol. epia 6.511> Alcides genitorem arvis tutasset in illis ! 
<pol. epia 6.512> Vicisset fortuna deos ibi nostra Iovemque. 
<pol. epia 6.513> O mihi care comes, consultor fide Bomilcar, 
<pol. epia 6.514> Cannensi cur sancta die tua lussa reliqui ? 
<pol. epia 6.515> Cur mihi non armis durato interque labores 
<pol. epia 6.516> tantum animi fuerit quantum iuvenilibus annis 
<pol. epia 6.517> Scipiade fuit indomito, qui morte sub ipsa 
<pol. epia 6.518> audeat Italiae nostros invadere muros ? 
<pol. epia 6.519> Victor ego extimui victas perrumpere portas. 
<pol. epia 6.520> Quis vetuit Romam raptim petiisse cruento 
<pol. epia 6.521> agmine ? Quis pactam potuit mihi tollere cenam ? 
<pol. epia 6.522> Iupiter ipse dolis, non vi, qui nostra futuri 
<pol. epia 6.523> pectora caeca tulit : quod si tunc ista remota 
<pol. epia 6.524> tempora fatorum licuisset cernere nube, 
<pol. epia 6.525> non quicquid caelo et pelago terraeque deorum est, 
<pol. epia 6.526> non genus omne hominum nostros avertere cursus 
<pol. epia 6.527> hinc poterat. Spes nostra quidem et fiducia tanta 
<pol. epia 6.528> murus, Roma, fuit tibi nunc : discrimine in illo 
<pol. epia 6.529> nil acies, nil arma tibi, nil moenia, nil arx, 
<pol. epia 6.530> sed nostrae valuere morae. Proh sanguine quanto 
<pol. epia 6.531> undassent maria et Tyrrheni litoris aestus ! 
<pol. epia 6.532> Quot, Tiberis, rutilo trusisses gurgite in altum 
<pol. epia 6.533> corpora ! Quot currus, quot nobilis arma senatus 
<pol. epia 6.534> aurea, quot flammis ultricibus obruta tecta 
<pol. epia 6.535> spectassem vulgique una sub strage cadentis 
<pol. epia 6.536> milia quot, specula longe metuendus ab alta ! 
<pol. epia 6.537> Quas voces, quos accentus, quae murmura plebis 
<pol. epia 6.538> auribus audissem lyrici mihi carminis instar ! 
<pol. epia 6.539> Nec tamen armorum, coepti nec paenitet : urbis 
<pol. epia 6.540> moenia conspexi armatus latebrisque coegi 
<pol. epia 6.541> tot claros latitare duces. Iam nempe notare 
<pol. epia 6.542> fulminibus nimbisque tuam tunc, Iupiter, iram, 
<pol. epia 6.543> si mens sana foret, poteram. Quid mixta colore 
<pol. epia 6.544> flumina sanguineo referam, tempusque sub unum 
<pol. epia 6.545> Ticinumque vadis tepidum Trebiamque rubentem, 
<pol. epia 6.546> montibus adversis genitos tractuque viarum 
<pol. epia 6.547> coniunctos, testes nostrarum in saecula rerum, 
<pol. epia 6.548> quos Padus Adriacum descendens traxit in aequor ? 
<pol. epia 6.549> Quid Trasimeni memorem sub gurgite lascas ? 
<pol. epia 6.550> Sanguine pinguescunt Italo. Satis ampla relatu 
<pol. epia 6.551> gessimus : Ausoniis annalibus Hannibal ingens 
<pol. epia 6.552> nomen erit, Latiis numquam delebile fastis 
<pol. epia 6.553> Hannibal. Exiguo restabat summa labore 
<pol. epia 6.554> fama ; sed invidit patriae dux maximus Hanno ; 
<pol. epia 6.555> invidere dei sontes." Sic tristis abibat 
<pol. epia 6.556> Hannibal et quarto linquebat litora lustro, 
<pol. epia 6.557> Italiae possessa gemens ; nec tristior unquam 
<pol. epia 6.558> vel patriam quisquam vel dulces liquit amicos, 
<pol. epia 6.559> quam patriam petit ille suam : sibi nempe videri 
<pol. epia 6.560> exul, ab hostili iussus regione reverti. 
<pol. epia 6.561> Maestior has inter curas serasque querelas 
<pol. epia 6.562> subtrahitur sensim terris. Iamque aequore currus 
<pol. epia 6.563> Phoebus anhelantes radians condebat Hibero. 
<pol. epia 6.564> Inde viae spatium noxque addita litoris omnem 
<pol. epia 6.565> abstulit aspectum. Tum dux concussa quieti 
<pol. epia 6.566> membra dedit dubiae ; certamque obversus ad Arthon 
<pol. epia 6.567> classis agens curas et sidera nota magister, 
<pol. epia 6.568> solicitat nautas quibus est custodia puppis 
<pol. epia 6.569> magnetis ferrique vias spectare sequacis 
<pol. epia 6.570> et simul insomnem studio traducere noctem. 
<pol. epia 6.571> Litora classifragis linquunt famosa procellis 
<pol. epia 6.572> atque altum tenuisse iuvat. Tum lintea prosper 
<pol. epia 6.573> fert Aquilo et flatu pellit distenta secundo. 
<pol. epia 6.574> Vix dum pulchra dies pelago surgebat et astra 
<pol. epia 6.575> undique vicinum fugiebant languida solem, 
<pol. epia 6.576> cum dextra Italicae transmisso pollice plantae, 
<pol. epia 6.577> hic ubi rauca vetant iterum concurrere colles 
<pol. epia 6.578> aequora disiectos, procul exaudita pavorem 
<pol. epia 6.579> Scylla rapax nautis atque irrequieta Charybdis 
<pol. epia 6.580> incutit ancipitem. Sed conscia turba pericli 
<pol. epia 6.581> laeva secant maria et Phoebi flectuntur ad ortus. 
<pol. epia 6.582> Iam prope conspicitur fumosi verticis Aetna 
<pol. epia 6.583> sulfureis innixa vadis olimque Cyclopum 
<pol. epia 6.584> terra ferax, at nunc trucibus domus apta tyrannis. 
<pol. epia 6.585> Iam Syracusanus famoso litore portus 
<pol. epia 6.586> apparet, sulcantque fretum, quo bella gerentes 
<pol. epia 6.587> tam longe a patria, Furiis urgentibus, olim 
<pol. epia 6.588> Argolicae periere rates. Dux ipse coactus, 
<pol. epia 6.589> moenia prospectans casum testata recentem, 
<pol. epia 6.590> Marcelli meminisse sui, cui victa triumphum 
<pol. epia 6.591> illa dedere, prius diro quam proditus astu 
<pol. epia 6.592> oppeteret. Surgunt longe convexa Pachyni. 
<pol. epia 6.593> Quae dum pulsa legit ventis et remige classis, 
<pol. epia 6.594> solque diesque ruunt ; verum - sic fata iubebant -  
<pol. epia 6.595> nocte secant fluctus medios ac litora linquunt 
<pol. epia 6.596> Trinacriae pelagique via breviore feruntur. 
<pol. epia 6.597> Lenta per ambiguam fulgebat Cynthia noctem 
<pol. epia 6.598> et caecis radiabat aquis. Dux pervigil alta 
<pol. epia 6.599> puppe sedens medius, casus venturaque versat 
<pol. epia 6.600> proelia et eventus dubios finemque latentem. 
<pol. epia 6.601> Talia volventem de circumstantibus unus 
<pol. epia 6.602> compellat : "Si digna peto, dux maxime, nobis 
<pol. epia 6.603> exoptate diu, quae stet sententia rerum 
<pol. epia 6.604> nunc animo tibi, nosse velim : ne sperne precantem. 
<pol. epia 6.605> Legatus tibi sum patriae transmissus ab ipsa 
<pol. epia 6.606> atque urbis pars una tuae. Te fessa tuumque 
<pol. epia 6.607> expectat reditum. Numquid, cum litora tanges 
<pol. epia 6.608> Punica, confestim patulo confligere campo 
<pol. epia 6.609> atque manum conferre voles ? An moenia primum 
<pol. epia 6.610> intrabis, patriae spes erecturus in arma ? 
<pol. epia 6.611> An alia fortasse via meliora tuenti 
<pol. epia 6.612> consilia apparent ? Quem nostro fata labori 
<pol. epia 6.613> impositura modum reris, quemve affore finem ? " 
<pol. epia 6.614> Ille autem : "Quis certa deus sub turbine tanto 
<pol. epia 6.615> consilia expediat ? Quis det meliora tenere ? 
<pol. epia 6.616> Ibimus in patriam, quoniam sic imperat Hanno. 
<pol. epia 6.617> Forsitan et dulces muros prius ipse subibo 
<pol. epia 6.618> quam fatum tentare velim, viresque meorum 
<pol. epia 6.619> spesque animosque prius vultusque habitusque videbo. 
<pol. epia 6.620> Sin autem mediis iuvenis Romanus in arvis 
<pol. epia 6.621> occurrat, pugnare mihi sententia fixa est 
<pol. epia 6.622> atque omnem potius successum sponte subire 
<pol. epia 6.623> quem deus et fortuna dabunt." Hic turbidus ille 
<pol. epia 6.624> conticuit. Senior iuxta, cui flectere clavum 
<pol. epia 6.625> ars erat, annosam tollens ad sidera frontem 
<pol. epia 6.626> mox freta lata tuens, "Veniam te, Iupiter," inquit 
<pol. epia 6.627> "Neptunumque patrem atque omnia numina supplex 
<pol. epia 6.628> deprecor, infandas Libyae prohibete ruinas 
<pol. epia 6.629> atque omen prohibete malum. Mihi multa videre 
<pol. epia 6.630> vita dedit longos huc continuata per annos ; 
<pol. epia 6.631> nunc tremor invadit mentem timidumque senectus 
<pol. epia 6.632> efficit. Heu quanto stetimus discrimina contra 
<pol. epia 6.633> hostiles acies tunc, cum Romana paventem 
<pol. epia 6.634> castra pererrabant Libyam et Carthaginis amplae 
<pol. epia 6.635> moenia pulsabant. Tum dux erat optimus illis 
<pol. epia 6.636> Regulus, eximio cui sic fortuna favere 
<pol. epia 6.637> blanda videbatur, nihil ut sperare liceret 
<pol. epia 6.638> afflictis. Quantum tandem - stat Bagrada facti 
<pol. epia 6.639> testis adhuc - quantum frustra serpentis amicae 
<pol. epia 6.640> sensimus auxilium ! Latiis namque illa sagittis 
<pol. epia 6.641> obruitur transfixa fera, et sub grandine multa 
<pol. epia 6.642> telorum compressa perit - vix iugera campi 
<pol. epia 6.643> quatuor excipiunt immani mole iacentem - . 
<pol. epia 6.644> Vix tandem tot victa malis fortuna, remoto 
<pol. epia 6.645> opportuna quidem non dignis mittit ab orbe 
<pol. epia 6.646> auxilia : ipsa ducem fida Lacedaemone mittit 
<pol. epia 6.647> Graecia. Magnificos videor mihi cernere vultus 
<pol. epia 6.648> Xanthippi moresque graves librataque verba, 
<pol. epia 6.649> te quotiens, Hanibal, video, quotiensque loquentem 
<pol. epia 6.650> audio. Tu vixdum in lucem tunc editus infans. 
<pol. epia 6.651> Sed quid cuncta sequor ? Victores vincere nobis 
<pol. epia 6.652> contigit arte ducis sola, Romanaque castra 
<pol. epia 6.653> Romanasque acies Romanaque signa ducemque 
<pol. epia 6.654> fudimus, et nostras subiit dux ipse catenas. 
<pol. epia 6.655> Hei mihi, quid referam ? Quid me meminisse coegit, 
<pol. epia 6.656> Hannibal, hoc pelagus ? Namque hic, nisi noctis opace 
<pol. epia 6.657> indutiis fallor, Xanthippum saeva sub undis, 
<pol. epia 6.658> et reditum in patriam mentita et perfida classis, 
<pol. epia 6.659> demersit. Videor corpus spectare natantis 
<pol. epia 6.660> aequore tam vasto et vix bracchia fessa moventis. 
<pol. epia 6.661> Dii, quae monstra, boni ! Quae mens ingrata nocentum ! 
<pol. epia 6.662> Quid volvere sibi ? Solum qui causa salutis 
<pol. epia 6.663> his fuerat, tali unanimes absumere morte ! 
<pol. epia 6.664> Remigis implebam partes, illumque cadentem 
<pol. epia 6.665> et vidi et dolui et praesagia tristia finxi 
<pol. epia 6.666> ipse mihi. Vereor summum narrare dolorem 
<pol. epia 6.667> qui sequitur ; sed digna fuit vindicta deorum. 
<pol. epia 6.668> Hac equidem paucos post annos forte tenebat 
<pol. epia 6.669> impia classis iter, nec longe a finibus istis 
<pol. epia 6.670> incidit in classem Latiam : nempe ipse tremendam 
<pol. epia 6.671> nostrorum stragem, totoque incendia ponto, 
<pol. epia 6.672> et volitare trabes, et mixta cadavere vivis 
<pol. epia 6.673> corporibus, circumque atro freta tincta cruore, 
<pol. epia 6.674> et victas puppes remosque et sparsa per undas 
<pol. epia 6.675> carbasa, naufragium horrendum, fractosque rudentes, 
<pol. epia 6.676> vulnera crebra nimis mortesque et in aequore luctum 
<pol. epia 6.677> confusum, tristesque sonos trepidumque tumultum, 
<pol. epia 6.678> proelia Tartareis Ereboque simillima vidi. 
<pol. epia 6.679> Dii mihi non aliter faveant, nisi semper ab undis, 
<pol. epia 6.680> donec foeda fuit strages, fera bella cientem 
<pol. epia 6.681> Xanthippum relevare oculos atque ora videbam, 
<pol. epia 6.682> subdentemque faces ratibus flammasque per aequor 
<pol. epia 6.683> fundentem, et caelo gladios ac tela pluentem. 
<pol. epia 6.684> Nec prius ex oculis abiit, quam classis in omne 
<pol. epia 6.685> dissiluit pelagus, Siculi quod litoris unum 
<pol. epia 6.686> Sardiniaeque latus mediis disterminat undis. 
<pol. epia 6.687> Libertas equidem Xanthippo vindice nobis 
<pol. epia 6.688> tunc periit : tandemque, precor, trux ira quiescat ! 
<pol. epia 6.689> Molliat ille animos : uni satis ultio tanta 
<pol. epia 6.690> una sit offensae. Sed nunc antiqua recordor, 
<pol. epia 6.691> nam locus admonuit, scelus et vindicta quod isto 
<pol. epia 6.692> contigit in pelago." Sic questus vertitur inde 
<pol. epia 6.693> ad laevam, medioque retro procul aequore Malta 
<pol. epia 6.694> ante, sed ad dextram Lilybeia litora fervent, 
<pol. epia 6.695> occultantque sinu Phrygii monumenta sepulcri. 
<pol. epia 6.696> Sic longam alterno noctem sermone levabant, 
<pol. epia 6.697> et veterum memores, iam tunc ventura timebant. 
<pol. epia 6.698> Anxia tum tenui succumbunt tempora somno, 
<pol. epia 6.699> et novus Eoo consurgens Eurus ab axe 
<pol. epia 6.700> lintea complebat facili crepitantia pulsu. 
<pol. epia 6.701> Laelius haec inter perducto rege revertens 
<pol. epia 6.702> accelerabat iter ; namque illum cara trahebant 
<pol. epia 6.703> iussa ducis profugusque hostis, multumque timebat 
<pol. epia 6.704> ne sine se fortasse dies foret ultima belli 
<pol. epia 6.705> expectata sibi semper, cum fama repente 
<pol. epia 6.706> incidit, hostiles pacem veniamque precantes 
<pol. epia 6.707> affore legatos. Igitur revocante Senatu 
<pol. epia 6.708> Laelius ipse domum repetit. Sic dulcia carae 
<pol. epia 6.709> limina cum peteret iuvenis malesanus amicae, 
<pol. epia 6.710> si pater aut genitrix retrahat, vestigia flectit 
<pol. epia 6.711> lenta dolens pactamque timens amittere noctem. 
<pol. epia 6.712> Fulvius expositos Baiano in litore Romam 
<pol. epia 6.713> perduxit, comitem quem dederat ipse profectis 
<pol. epia 6.714> Scipio ; sed muros vetitis intrare vetusto 
<pol. epia 6.715> consilium de more datur. Stat proxima portis 
<pol. epia 6.716> Bellonae sacrata domus, quo tota Senatus 
<pol. epia 6.717> turba verenda coit, simul et quos miserat hostis 
<pol. epia 6.718> conveniunt. Hi multa palam quia falsa citatis 
<pol. epia 6.719> asservere deis, ira graviore Senatus 
<pol. epia 6.720> accendere animos ; pacemque et foedus avitum 
<pol. epia 6.721> poscentes meruere odium : violata negare 
<pol. epia 6.722> publica pacta quidem, causamque inferre malorum 
<pol. epia 6.723> Hannibali, cunctosque alios absolvere culpa. 
<pol. epia 6.724> Coepit ad haec varium murmur ; tum concitus unus 
<pol. epia 6.725> ex Patribus : "Quoniam pacem petiistis avitam, 
<pol. epia 6.726> dicite" ait "veteris fuerint quae foedera pacis." 
<pol. epia 6.727> Omnibus aetatis clipeus fuit : illa vetusta ; 
<pol. epia 6.728> se iuvenes, neque tot retro meminisse per annos. 
<pol. epia 6.729> Punica sic patuit fraus et frustrantia tempus 
<pol. epia 6.730> verba parum latuere Patres. Excedere templo 
<pol. epia 6.731> iussi, abeunt. In tres scissa est sententia partes, 
<pol. epia 6.732> principibus quaeque usa suis, quarum una reversis 
<pol. epia 6.733> consulibus - nam forte aberant - , quae summa potestas, 
<pol. epia 6.734> responsi servabat onus ; dignumque movebat 
<pol. epia 6.735> maiestate decus Latia, Liviusque morandi 
<pol. epia 6.736> autor erat reditus. At contra intacta Metellus 
<pol. epia 6.737> foedera Romano, fuerat qui causa petendi, 
<pol. epia 6.738> cuncta referre duci, nosset quique omnia solus. 
<pol. epia 6.739> Illa sed asperior sententia visa Levini 
<pol. epia 6.740> optima, quae muris pellendos censuit hostes 
<pol. epia 6.741> exploratores...  
<pol. epia 6.742> Sic sine pace retro redeunt, sine foedere raptim 
<pol. epia 6.743> et sine responso. Custodia litus ad usque 
<pol. epia 6.744> mittitur Ausoniae, ne quoquam flectere cursum, 
<pol. epia 6.745> neu fraudis moliri aliquid per Punica possint 
<pol. epia 6.746> ingenia, atque artes nati exercere paternas. 
<pol. epia 6.747> Fulvius ipse etiam Laeliusque in castra iubentur 
<pol. epia 6.748> haec patriae mandata duci non lenta referre : 
<pol. epia 6.749> pergat qua coepit primordiaque alta sequatur 
<pol. epia 6.750> fortunamque deosque suos, neu pacis in umbra 
<pol. epia 6.751> destituat coeptumve sinat lentescere bellum. 
<pol. epia 6.752> Fecerat interea pacis spes blanda sequestrae 
<pol. epia 6.753> ut terris securus iter pelagoque viator 
<pol. epia 6.754> carperet intrepidique errarent aequore nautae. 
<pol. epia 6.755> Hac spe igitur Romana ingens a litore classis 
<pol. epia 6.756> arma ferens, homines vacuisque cibaria castris 
<pol. epia 6.757> solverat et gemino sulcabat caerula cursu. 
<pol. epia 6.758> Namque alias Calaris puppes Aquilone secundo, 
<pol. epia 6.759> flatibus adversis alias Lilybaeus onustas 
<pol. epia 6.760> miserat. Has pelago tempestas corripit alto 
<pol. epia 6.761> dispergitque vagas scopulisque allidit et undis ; 
<pol. epia 6.762> pars pelago submersa perit, pars litus iniquum 
<pol. epia 6.763> victa petit, secura hostis metuensque procellae. 
<pol. epia 6.764> Omnia tunc poterat celso de vertice Byrsae 
<pol. epia 6.765> cernere foedifragum et promptum ad periuria vulgus. 
<pol. epia 6.766> Ergo oritur subitus per moenia lata tumultus 
<pol. epia 6.767> inque forum coeunt. Pauci quibus esset honesti 
<pol. epia 6.768> cura fidesque opibus potior potiorque rapinis, 
<pol. epia 6.769> pactorum et totiens votis precibusque petite 
<pol. epia 6.770> pacis ab Italia vulgus meminisse iubebant. 
<pol. epia 6.771> Ast odiis alii caecaque cupidine praedae 
<pol. epia 6.772> flagrantes raptim arma fremunt interque tumultum, 
<pol. epia 6.773> ut solet, a multis melior sententia victa est. 
<pol. epia 6.774> Conscendunt avidi naves. Gisgonius illis 
<pol. epia 6.775> Hasdrubal eligitur sceleris dux, isque repente 
<pol. epia 6.776> egreditur portu sparsasque per aequora puppes 
<pol. epia 6.777> desertasque fuga nautarum invadit : at ille 
<pol. epia 6.778> fluctibus hinc, illinc inopini fraudibus hostis 
<pol. epia 6.779> vincuntur facile ; paucas maris abstulit aestus 
<pol. epia 6.780> demersitque alias ; plures rapuere nefandi 
<pol. epia 6.781> praedones. Medias Octavius ipse procellas 
<pol. epia 6.782> dux secuit classis ter denis puppibus, ac se 
<pol. epia 6.783> remige defesso sub tuto condidit antro 
<pol. epia 6.784> montis Apollinei vento iactatus et aestu. 
<pol. epia 6.785> Scipio tam foedae concussus imagine fraudis, 
<pol. epia 6.786> quamquam animos fortuna dabat virtusque laborum 
<pol. epia 6.787> contemptrix, nocuam iustis tamen ille querelis 
<pol. epia 6.788> tres oratores oneratos mittit in urbem. 
<pol. epia 6.789> Impetus hos vulgi ferus excipit, atraque circum 
<pol. epia 6.790> tempestas lapidum exoritur : fremit impia turba 
<pol. epia 6.791> intentatque manus, et ni reverentia summi 
<pol. epia 6.792> forte magistratus intervenisset, in illo 
<pol. epia 6.793> iura die humani generis calcata fuissent 
<pol. epia 6.794> caede truci. Trepidi tandem per iurgia et hostes 
<pol. epia 6.795> praesidiis fulti exiguis, ad litora pauci 
<pol. epia 6.796> vix penetrant repetuntque ratem. Iam tuta videri 
<pol. epia 6.797> puppis ab incursu poterat, iam castra suorum 
<pol. epia 6.798> cernebant, subito cum tres a litore naves 
<pol. epia 6.799> erumpunt ex insidiis. Non partibus aequis 
<pol. epia 6.800> pugna oritur : castris litus Romana relictis 
<pol. epia 6.801> agmina in extremum coeunt, clamore vel armis 
<pol. epia 6.802> succursura suis. At quis succursus in armis ? 
<pol. epia 6.803> Unda vetabat iter. Sed enim conspecta suorum 
<pol. epia 6.804> signa dabant animos : tandem Romana sagittis 
<pol. epia 6.805> missilibus vacuata ratis conversa malignae 
<pol. epia 6.806> subtrahitur pugnae versis ad litora remis ; 
<pol. epia 6.807> ac nisu valido terris allisa fatiscit 
<pol. epia 6.808> ipsa quidem, sed vectores tellure petita 
<pol. epia 6.809> exposuit, cursus et spem frustrata sequentum. 
<pol. epia 6.810> Sic lupus invento procul a custodibus agno 
<pol. epia 6.811> irruit et dentes acuit rabiemque famemque ; 
<pol. epia 6.812> si fuga tunc trepidum rapiat de faucibus hostem, 
<pol. epia 6.813> insequitur mordetque animis et devorat auras, 
<pol. epia 6.814> donec ad ignotas caulas et ovilia ventum est ; 
<pol. epia 6.815> tum retrahit cursum : terret locus ipse canumque 
<pol. epia 6.816> latratus viridique sedens super aggere pastor. 
<pol. epia 6.817> Talia dum Poeni peragunt, non leta ferentes 
<pol. epia 6.818> Romulea revehit legatos missus ab urbe 
<pol. epia 6.819> Laelius et pavidos Latiis succedere castris 
<pol. epia 6.820> imperat. Agnovit Scipio, nec terna sub uno 
<pol. epia 6.821> tempore flagitia aut triplex iniuria mitem 
<pol. epia 6.822> excussere animum. Legatos namque benigne 
<pol. epia 6.823> alloquitur : "Quamquam primum sint foedera vobis 
<pol. epia 6.824> et superum despecta fides, iusque omne quod usquam est, 
<pol. epia 6.825> non tamen a nobis modo praemia digna feretis 
<pol. epia 6.826> perfidiae. Veniet fraudes quae vindicet omnes 
<pol. epia 6.827> una dies. Nil indignum seu moribus in vos 
<pol. epia 6.828> ipse meis faciam, seu maiestate meorum, 
<pol. epia 6.829> nec vestram sequar ipse fidem. Discedite tuti, 
<pol. epia 6.830> mitius armatos inter sub tempore belli 
<pol. epia 6.831> Romanos habiti, quam nos sub pacis amictu 
<pol. epia 6.832> vos inter..."  
<pol. epia 6.833> Viribus ipse animisque ingens in tempore bellum 
<pol. epia 6.834> fervidus instaurat. Libyae status ipse paventis 
<pol. epia 6.835> tunc erat ; Italia sed iam dux iussus uterque 
<pol. epia 6.836> cesserat, et varia quamvis regione profectas 
<pol. epia 6.837> aequoris, ac patriae fraternas tempore eodem 
<pol. epia 6.838> adventare acies passim iam fama ferebat. 
<pol. epia 6.839> Iamque Mago Ianue solvens a litore classem 
<pol. epia 6.840> alite non fausta pelago se saucius alto 
<pol. epia 6.841> crediderat, patriam petiturus tramite recto, 
<pol. epia 6.842> si fortuna sinat. Sensim turgescere colles 
<pol. epia 6.843> cedriferi - nulli cedens hic saltibus ora -  
<pol. epia 6.844> incipiunt, raraeque virent per litora palmae. 
<pol. epia 6.845> Hinc Delphinus adest luco contectus aprico, 
<pol. epia 6.846> obice qui montis violentos protinus Austros 
<pol. epia 6.847> reicit, immotaque silens statione quiescit. 
<pol. epia 6.848> Parte alia sinuosa patent convexa Siestri. 
<pol. epia 6.849> Hinc solis vineta oculo lustrata benigno 
<pol. epia 6.850> et Baccho dilecta nimis montemque Rubentem 
<pol. epia 6.851> et fuga prospectant Cornelia, palmite late 
<pol. epia 6.852> inclita mellifluo, quibus haud collesque Falernos 
<pol. epia 6.853> laudatamque licet Meroen cessisse pudebit. 
<pol. epia 6.854> Tunc, seu pigra situ, nulli seu nota poetae 
<pol. epia 6.855> illa fuit tellus, iacuit sine carmine sacro, 
<pol. epia 6.856> Hoc mihi nunc cantanda loco. Sulcantibus aequor 
<pol. epia 6.857> insula iam Venerique placens a litore portus 
<pol. epia 6.858> exoritur, contraque sedet fortissimus Eryx 
<pol. epia 6.859> Ausonius, Siculae retinens cognomina ripae. 
<pol. epia 6.860> Collibus his ipsam perhibent habitare Minervam 
<pol. epia 6.861> spernentem patrias olei dulcedine Athenas. 
<pol. epia 6.862> Exoritur Corvique caput, tumefactaque circum 
<pol. epia 6.863> dissiliunt maria et saxis fremit unda vadosis : 
<pol. epia 6.864> cognitus in medio nautis dorsoque nigranti 
<pol. epia 6.865> arduus assurgit scopulus, cui proxima rupes 
<pol. epia 6.866> candidior late Phoebo feriente refulget. 
<pol. epia 6.867> Post in secessu curvo maris ostia Macrae 
<pol. epia 6.868> cernuntur rapidi stantisque palatia Lunae, 
<pol. epia 6.869> labitur et placidis frangens mare fluctibus Arnus. 
<pol. epia 6.870> Hunc supra in ripis sedet urbs pulcerrima Pisae. 
<pol. epia 6.871> Hanc oculis digitisque notant, propiusque patescunt 
<pol. epia 6.872> Etruriaeque latus spatioque brevissima Gorgon 
<pol. epia 6.873> Ilvaque nobilior rigidisque Capraria saxis 
<pol. epia 6.874> insula ; tum niveo praedives marmore retro 
<pol. epia 6.875> linquitur ad laevam Gilium, vicinaque contra 
<pol. epia 6.876> stant iuga de gemino nomen sortita metallo : 
<pol. epia 6.877> plumbeus hic vertex, illa est Argentea rupes. 
<pol. epia 6.878> Nec procul Herculei devexo monte recessus 
<pol. epia 6.879> et Thelamonis opus nautisque infestior aequo 
<pol. epia 6.880> parvus aquis propriis violenti gurgitis Umbro. 
<pol. epia 6.881> Dextra sed a tergo ventosi frondea tractus 
<pol. epia 6.882> Corsica restabat. Iamque hinc Sardinia longae 
<pol. epia 6.883> tabificos aperit colles, hinc aurea Roma 
<pol. epia 6.884> inque procelloso Tybridis stant litore fauces. 
<pol. epia 6.885> Hic postquam medio iuvenis stetit aequore Poenus, 
<pol. epia 6.886> vulneris increscens dolor et vicinia durae 
<pol. epia 6.887> mortis agens stimulis ardentibus urget anhelum. 
<pol. epia 6.888> Ille videns propius supremi temporis horam, 
<pol. epia 6.889> incipit : "Heu qualis fortunae terminus altae est ! 
<pol. epia 6.890> Quam laetis mens caeca bonis ! Furor ecce potentum 
<pol. epia 6.891> praecipiti gaudere loco. Status iste procellis 
<pol. epia 6.892> subiacet innumeris et finis ad alta levatis 
<pol. epia 6.893> est ruere. Heu tremulum magnorum culmen honorum, 
<pol. epia 6.894> spesque hominum fallax et inanis gloria fictis 
<pol. epia 6.895> illita blanditiis ! Heu vita incerta labori 
<pol. epia 6.896> dedita perpetuo, semperque heu certa nec umquam 
<pol. epia 6.897> sat mortis provisa dies ! Heu sortis inique 
<pol. epia 6.898> natus homo in terris ! Animalia cuncta quiescunt ; 
<pol. epia 6.899> irrequietus homo, perque omnes anxius annos 
<pol. epia 6.900> ad mortem festinat iter. Mors, optima rerum, 
<pol. epia 6.901> tu retegis sola errores, et somnia vitae 
<pol. epia 6.902> discutis exactae. Video nunc quanta paravi, 
<pol. epia 6.903> ha miser, in cassum, subii quot sponte labores. 
<pol. epia 6.904> Quos licuit transire mihi. Moriturus ad astra 
<pol. epia 6.905> scandere quaerit homo, sed mors docet omnia quo sint 
<pol. epia 6.906> nostra loco. Latio quid profuit arma potenti, 
<pol. epia 6.907> quid tectis inferre faces ? Quid foedera mundi 
<pol. epia 6.908> turbare atque urbes tristi miscere tumultu ? 
<pol. epia 6.909> Aurea marmoreis quidve alta paratia muris 
<pol. epia 6.910> erexisse iuvat, postquam sic sidere laevo 
<pol. epia 6.911> in pelago periturus eram ? Carissime frater, 
<pol. epia 6.912> quanta paras animis ? Heu fati ignarus acerbi 
<pol. epia 6.913> ignarusque mei ! " Dixit ; tum liber in auras 
<pol. epia 6.914> spiritus egreditur, spatiis unde altior aequis 
<pol. epia 6.915> despiceret Romam simul et Carthaginis urbem, 
<pol. epia 6.916> ante diem felix abiens, ne summa videret 
<pol. epia 6.917> excidia et claris quod restat dedecus armis 
<pol. epia 6.918> fraternosque suosque simul patriaeque dolores. 
<pol. epia 7.1> Nescius extincti iuvenis ferus Hannibal instans 
<pol. epia 7.2> bellum animo et varios agitans sub pectore casus, 
<pol. epia 7.3> fraternam sperabat opem, iamque affore classem 
<pol. epia 7.4> illius ac dulces cupide sibi fingere vultus, 
<pol. epia 7.5> fingere colloquia et Latiis quid passus in arvis 
<pol. epia 7.6> audire et proprios fratri narrare labores, 
<pol. epia 7.7> inque sibi infestos ulcisci in tempore cives, 
<pol. epia 7.8> Hannonem ante alios. Acies dum mente frequenter 
<pol. epia 7.9> instruit atque equitum circumdat cornua, semper 
<pol. epia 7.10> Germanum armavit primaque in fronte locavit. 
<pol. epia 7.11> Spem quoque non nunquam mens immoderata vetustam 
<pol. epia 7.12> rettulit imperii : caro tunc grandia fratri 
<pol. epia 7.13> Italiamque dedit partem, regemque vocavit ; 
<pol. epia 7.14> atque supervacuis ignarus pectora veri 
<pol. epia 7.15> implicuit curis. Volucris velut anxia nido 
<pol. epia 7.16> pabula dum cumulet, memori torquetur amore 
<pol. epia 7.17> assiduoque fremit studio et suspenditur alis, 
<pol. epia 7.18> cui tamen interea generis spem forte malignus 
<pol. epia 7.19> abstulerit natos atque incunabula pastor. 
<pol. epia 7.20> Non procul Hannibalis distabat cursus ab Afro 
<pol. epia 7.21> litore, cum iussus raptim fastigia mali 
<pol. epia 7.22> navita conscendit, quam classis prenderet oram 
<pol. epia 7.23> visurus ; summoque sedens in vertice ligni : 
<pol. epia 7.24> "Diruta" respondit "spectamus saxa sepulcri ; 
<pol. epia 7.25> huc recto impellens fert ventus tramite proram." 
<pol. epia 7.26> Tristior augurio : "Clavum rege, carbasa volve ! 
<pol. epia 7.27> Flecte viam cursumque alio melioribus" inquit 
<pol. epia 7.28> "auspiciis detorque meum." Tum iussa magistri 
<pol. epia 7.29> expediunt, ac versa vadis ad proxima Leptis 
<pol. epia 7.30> litora sollicito pervenit remige classis. 
<pol. epia 7.31> Qui status interea Romanis esset in oris 
<pol. epia 7.32> quive foret Libycis, quae spes, qui terror utrimque 
<pol. epia 7.33> volveret alterno fluitantes turbine mentes, 
<pol. epia 7.34> dictu difficile est. Quotiens ingentia duri 
<pol. epia 7.35> Hannibalis monimenta animis confectaque bella 
<pol. epia 7.36> obversabantur, tunc spes Romana cadebat 
<pol. epia 7.37> victa retro ; at quotiens clari occurrebat imago 
<pol. epia 7.38> Scipiadae florensque viri et spectata iuventus 
<pol. epia 7.39> ac virtus infracta malis, spes pulchra redibat 
<pol. epia 7.40> tunc Italis, terrorque iterum transibat ad hostes. 
<pol. epia 7.41> Et quanquam Latiis depulsum finibus acrem 
<pol. epia 7.42> Hannibalem fratremque oculis respublica laetis 
<pol. epia 7.43> cerneret, ast alia urgebat praecordia cura : 
<pol. epia 7.44> segnities suspecta ducum, quibus omne Senatus 
<pol. epia 7.45> mandarat studium ne quo molimine possent 
<pol. epia 7.46> in Libyam transire hostes, neu terra vel aequor 
<pol. epia 7.47> securum praestaret iter. Discrimine nullo 
<pol. epia 7.48> nunc ambos abiisse simul : nempe una pericli 
<pol. epia 7.49> conditio, sed campus erat discriminis alter, 
<pol. epia 7.50> collectisque domi Poenorum viribus, ingens 
<pol. epia 7.51> casus et excidium metuendum instabat et hora 
<pol. epia 7.52> ultima Romani imperii. Ceu corpus in omne 
<pol. epia 7.53> si longeva fuit scabies abiensque repente 
<pol. epia 7.54> deserat extremamque cutem partesque patentes, 
<pol. epia 7.55> gaudia corripiunt animum ; si forsitan aeger 
<pol. epia 7.56> sentiat abstrusum introrsum turgescere pectus, 
<pol. epia 7.57> horrescit peiora timens, pestemque priorem 
<pol. epia 7.58> optat et in regnum cordis dolet esse coactam : 
<pol. epia 7.59> sic metus extinctus minime, licet hoste remoto, 
<pol. epia 7.60> verum alio translatus, idem graviusque periclum 
<pol. epia 7.61> visceribus superesse monet. Magnumque timendi 
<pol. epia 7.62> calcar erat Fabii praesens quasi semper imago, 
<pol. epia 7.63> cui longe praesaga viro sapiensque futuri 
<pol. epia 7.64> mens fuerat certoque velut prudentia vati. 
<pol. epia 7.65> Ille quidem vulgo solitus praedicere semper, 
<pol. epia 7.66> si quando patriam peteret ferus Hannibal, Urbi 
<pol. epia 7.67> tunc veros instare metus et flebile tempus : 
<pol. epia 7.68> non ibi ductores pavidos regesque fugaces 
<pol. epia 7.69> venturos acie adversa, non lecta per agros 
<pol. epia 7.70> agmina pastorum propere, verum arma tremendum 
<pol. epia 7.71> laturum Hannibalem, cuius memorare triumphos 
<pol. epia 7.72> expleat annales ; plures qui truserit Orco 
<pol. epia 7.73> Romuleo ex populo, viduae quam liquerit Urbi ; 
<pol. epia 7.74> ast utrumque latus circum belloque geluque 
<pol. epia 7.75> duratas longaque fame vallare cohortes ; 
<pol. epia 7.76> quin etiam multos quibus ars celeberrima passim est 
<pol. epia 7.77> Romanos iugulare duces, quorum agmina nudis 
<pol. epia 7.78> Scipiadae occurrent gladiis. Nil nominis illic 
<pol. epia 7.79> maiestas valitura duci, nil forma genusque, 
<pol. epia 7.80> fabula nil ortus, nil colloquiumque deorum. 
<pol. epia 7.81> Dixerat haec Fabius, quoniamque id morte sub ipsa 
<pol. epia 7.82> vaticinatus erat, veluti suprema minantis 
<pol. epia 7.83> dicta patris memori nunc iactabantur in urbe, 
<pol. epia 7.84> terrebantque animos. At enim iam parta per agros 
<pol. epia 7.85> tot votis optata quies vultusque serenus 
<pol. epia 7.86> Ausoniae laetam merito persolvere plebem 
<pol. epia 7.87> vota iubent superis. Per quinque altaria flammis 
<pol. epia 7.88> incaluere dies, totidemque onerata coronis 
<pol. epia 7.89> limina cuncta deum viridique comantia lauro. 
<pol. epia 7.90> Hannibal a Lepti trepidis rumoribus actus 
<pol. epia 7.91> ad Zammam celebrabat iter. Iamque omnia late 
<pol. epia 7.92> Scipio vastabat : facibus iam rura vel armis 
<pol. epia 7.93> ditia Romanis ardebant. Ultima secum 
<pol. epia 7.94> proelia dum pensat Poenus subitosque veretur 
<pol. epia 7.95> congressus, certos statuit praemittere contra 
<pol. epia 7.96> qui referant qua sint hostes regione locorum, 
<pol. epia 7.97> quidve agitent : quo fulsa situ quove ordine castra 
<pol. epia 7.98> consistant. Tulit hos laevo fortuna profectos 
<pol. epia 7.99> tramite ; castrorum incautos custodia captos 
<pol. epia 7.100> pertraxit ducis ante pedes. Tunc ille tribunis 
<pol. epia 7.101> imperat ut circumductis per singula monstrent 
<pol. epia 7.102> castrorum armorumque genus vultusque virorum 
<pol. epia 7.103> atque equitum peditumque habitus numerumque manusque. 
<pol. epia 7.104> paretur. Sic intrepidi tentoria passim 
<pol. epia 7.105> circumeunt : omnem abstulerat dux ipse pavorem. 
<pol. epia 7.106> Mirantur morem indomitum legesque severas 
<pol. epia 7.107> militiae durasque manus atque apta labori 
<pol. epia 7.108> corpora non glacie nec vi frangenda nec aestu, 
<pol. epia 7.109> atque cicatrices adverso corpore crebras 
<pol. epia 7.110> ingentesque acres oculos testantiaque altos 
<pol. epia 7.111> ora animos et verba tonis resonantia miris. 
<pol. epia 7.112> Postquam cuncta viris sunt explorata, reversos 
<pol. epia 7.113> Scipio subridens placide vultuque sereno 
<pol. epia 7.114> alloquitur firmatque animos : "Satis omnia numquid 
<pol. epia 7.115> ivistis per castra, viri, nostrosque paratus ? 
<pol. epia 7.116> Siquid adhuc superest, securi cuncta videte 
<pol. epia 7.117> et vestro narrate duci." Sic ille benigne 
<pol. epia 7.118> hortatus dubios hominemne deumne loquentem 
<pol. epia 7.119> audissent, stupidosque incerta mente reliquit. 
<pol. epia 7.120> Inde viris sumptus praestatur opimus equisque, 
<pol. epia 7.121> concessi comitesque viae, qui tuta locorum 
<pol. epia 7.122> ostendant, nutuque tegant, ne forte per agros 
<pol. epia 7.123> sparsa manus iustam oblato putet hoste rapinam. 
<pol. epia 7.124> Talia dum Latius peragit dux, forsitan illo 
<pol. epia 7.125> Massinissa die peditumque equitumque catervae 
<pol. epia 7.126> ingentes alacri veniunt in castra fragore. 
<pol. epia 7.127> Omnibus ex visis nil tam perterruit asprum 
<pol. epia 7.128> Hanibalem quam clara hostis fiducia, magnas 
<pol. epia 7.129> spes animo volventis enim, nec bella paventis. 
<pol. epia 7.130> Attamen extremas quoniam iam fata ruinas 
<pol. epia 7.131> urgebant, aderatque dies qui nubila sortis 
<pol. epia 7.132> pelleret ambiguae, statuit tentare loquendo 
<pol. epia 7.133> ante ducis mentem adversi, si flectere possit 
<pol. epia 7.134> consilio, pacisque novos infundere amores : 
<pol. epia 7.135> sive illa egregia morum dulcedine tactus, 
<pol. epia 7.136> seu ventura pavens, seu iam longaeva laborum 
<pol. epia 7.137> taedia pertaesus, seu fraudem involvere verbis 
<pol. epia 7.138> insidiasque parans solitasque recurrere ad artes. 
<pol. epia 7.139> Nuntius haec propter praemissus pergit ad hostem 
<pol. epia 7.140> colloquiumque petit. Nihil adversatus ; et ambo 
<pol. epia 7.141> castra movent ex composito, multumque propinquis 
<pol. epia 7.142> consedere locis, facilis congressus ubi illos 
<pol. epia 7.143> iungeret. Exiguis urbs Nargara moenibus inde est 
<pol. epia 7.144> haud procul. Hunc Scipio raptim munimine collem 
<pol. epia 7.145> occupat. Haec sedes tutis aptissima castris : 
<pol. epia 7.146> dulcis aquae fontes illic et pabula passim 
<pol. epia 7.147> opportuna viris et equis. Vix milibus alter 
<pol. epia 7.148> quattuor adversis ductor distantia castris 
<pol. epia 7.149> ardua communit, scatebris ubi nulla benignis 
<pol. epia 7.150> lympha caput tollit camposque irrorat inertes, 
<pol. epia 7.151> neve diu mora tuta foret, sitis ipsa vetabat. 
<pol. epia 7.152> In medio tumulus legitur conspectus utrimque 
<pol. epia 7.153> detectusque situ, ne quid inter frondea claustra 
<pol. epia 7.154> antraque silvarum fraudisque dolique lateret : 
<pol. epia 7.155> Marcellus terrebat enim et collega peremptus. 
<pol. epia 7.156> Hinc illinc armatae acies huc gressibus aequis 
<pol. epia 7.157> agmine quadrato veniunt, paribusque remotae 
<pol. epia 7.158> subsistunt spatiis. At dux praegressus uterque 
<pol. epia 7.159> cornipede excelso positis concorditer armis ; 
<pol. epia 7.160> pone suus quemque est testisque comesque secutus 
<pol. epia 7.161> unicus interpres. Tumulo sic cominus ambo 
<pol. epia 7.162> conveniunt, summi siquidem regumque ducumque 
<pol. epia 7.163> quos aut prima tulit caeli quocumque sub axe 
<pol. epia 7.164> aut aetas latura sequens. Ceu bella Gigantes 
<pol. epia 7.165> si renovent indigna deis, stentque agmina contra, 
<pol. epia 7.166> fulmine deposito procedat Iupiter ingens 
<pol. epia 7.167> Mercuriusque comes ; tum pars adversa Typheum 
<pol. epia 7.168> mittat, et huic comitem se turpis homunculus addat ; 
<pol. epia 7.169> at longe armati spectent commercia fratres 
<pol. epia 7.170> terrigenae : tum parte alia furor ipse deorum 
<pol. epia 7.171> conticeat : promat Phoebus teneatque sagittas, 
<pol. epia 7.172> horrificamque minax quatiat procul aegida Pallas ; 
<pol. epia 7.173> terra tremat, vibrent ignes et fulguret aether ; 
<pol. epia 7.174> motibus haud aliis alioque horrore videntum 
<pol. epia 7.175> convenere pares. Sileant mihi cuncta priorum 
<pol. epia 7.176> nomina ! Non alias nullo consistere campo 
<pol. epia 7.177> maiores fortuna duos visisse negabit. 
<pol. epia 7.178> Alter ad alterius conspectum haesere vicissim 
<pol. epia 7.179> immoti. Tum multa alto sub corde moventes, 
<pol. epia 7.180> dum stupor attonitos habuit, siluere parumper : 
<pol. epia 7.181> Scipio fulminei cernens horrentia circum 
<pol. epia 7.182> ora ducis vultusque truces : "Hic, Iupiter ! Ille est 
<pol. epia 7.183> cuius ab armatis legionibus ora timentur, 
<pol. epia 7.184> Italiae terror, murus Carthaginis arxque, 
<pol. epia 7.185> Hesperiae domitor, qui Gallica rura peragrans 
<pol. epia 7.186> fregit inaccessas Alpes callemque nivosum 
<pol. epia 7.187> natura luctante dedit ; tot nostra cecidit 
<pol. epia 7.188> agmina, totque duces, totiens qui lumina nostro 
<pol. epia 7.189> sanguine foedavit, campo potuitque patenti 
<pol. epia 7.190> atque acie iusta magnum superare parentem 
<pol. epia 7.191> meque simul iuvenem ; pavidae qui limina Romae 
<pol. epia 7.192> non ferro nostrique metu, sed numine certo 
<pol. epia 7.193> praesentique deum nimbisque faventibus urbi 
<pol. epia 7.194> liquit, et erubeo nostram debere salutem 
<pol. epia 7.195> non animis, non virtuti, non fortibus armis, 
<pol. epia 7.196> sed tempestatis tantum auxiliaribus undis." 
<pol. epia 7.197> Talia volvebat Scipio. Contra Hannibal : "Hic est, 
<pol. epia 7.198> hic cuius tenera iam nunc aetate remotos 
<pol. epia 7.199> fama polos penetrat ; cuius dant credula summis 
<pol. epia 7.200> saecula numinibus - virtus quia suggerit - ortum ; 
<pol. epia 7.201> sanguine qui patrio madidum contingere campum 
<pol. epia 7.202> non timuit, cladesque suas tam fortiter ultus 
<pol. epia 7.203> insequitur victos et nos post proelia tanta 
<pol. epia 7.204> Hispana tellure fugat, nostrosque labores 
<pol. epia 7.205> irritat. Iste abitum cunctis meditantibus unus 
<pol. epia 7.206> consilium vertit, cunctisque trementibus idem 
<pol. epia 7.207> constitit immotus. Nullus sua rura tueri 
<pol. epia 7.208> audebat : nostras en iste insultat in arces. 
<pol. epia 7.209> Hic regem, cui nostra ingens innixa manebat 
<pol. epia 7.210> spes, prius alloquio flexit, mox fregit aperta 
<pol. epia 7.211> perdomuitque acie victumque in vincla coegit. 
<pol. epia 7.212> Me quoque deiecit prius hic quam viderit ; et nunc 
<pol. epia 7.213> expulit Italia. Quid multa ? Vel iste profecto 
<pol. epia 7.214> est mihi, vel nullus toto metuendus in orbe." 
<pol. epia 7.215> Quae dum cuncta pares oculi trepidantis in ictu 
<pol. epia 7.216> volvissent animis, incepta silentia rumpens 
<pol. epia 7.217> Hannibal haec primus : "Si me mea fata maligno 
<pol. epia 7.218> sidere damnabant ut tot post bella peracta 
<pol. epia 7.219> totque acies caesas, tot campis milia fusa 
<pol. epia 7.220> solus ego pacem a vobis petiturus inermis, 
<pol. epia 7.221> fortuna variante vices, supplexque venirem, 
<pol. epia 7.222> gratulor, ex cunctis quibus hoc decus illa parabat 
<pol. epia 7.223> te potius mihi sorte datum ; quia nobilis ingens 
<pol. epia 7.224> solamen mihi victor erit, minimumque pudebit 
<pol. epia 7.225> sub tanto cecidisse viro. Tibi gloria porro 
<pol. epia 7.226> ultima non fuerit - nisi mens me conscia fallit -  
<pol. epia 7.227> Hannibalem, cui de vobis tot larga triumphos 
<pol. epia 7.228> fata dabant, cui tot campis atque agmine fracti 
<pol. epia 7.229> Romani cessere duces, tibi cedere soli, 
<pol. epia 7.230> non acie, non vi, solo sed nomine victum. 
<pol. epia 7.231> Ludibrium quoque fortunae, quae bella parenti 
<pol. epia 7.232> coepta tuo mecum nato claudenda reservat, 
<pol. epia 7.233> indigner stupeamne magiae ? Namque ille per arma 
<pol. epia 7.234> dux acer, plenis victor fortissimus annis, 
<pol. epia 7.235> ille mihi cessit iuveni, victusque Latinis 
<pol. epia 7.236> finibus est. Contra tu nunc iuvenilibus annis 
<pol. epia 7.237> in propria me nempe domo sine vulnere vinces 
<pol. epia 7.238> tempore iam belloque ducem victricia signa 
<pol. epia 7.239> duratosque animos durataque membra gerentem. 
<pol. epia 7.240> Cura quidem, fateor, fuerat pulcherrima pacis 
<pol. epia 7.241> gentibus indomitis. Nec enim Trinacria nobis, 
<pol. epia 7.242> non fera Sardiniae tellus, non tractus Hiberus 
<pol. epia 7.243> praemia magna satis pro tot iam classibus aut tot 
<pol. epia 7.244> sunt exercitibus, pro tanto sanguine fuso. 
<pol. epia 7.245> Culpari transacta tamen licet usque loquendo, 
<pol. epia 7.246> mutari vetitum est. Transverso calle furentes 
<pol. epia 7.247> traxit avaritiae rabies. Aliena petebam : 
<pol. epia 7.248> urgeor in propriis. Spes immoderata fefellit 
<pol. epia 7.249> atque animus paris impatiens. Sic blanda parumper 
<pol. epia 7.250> fortuna, in magnis alio furit improba vultu. 
<pol. epia 7.251> Casibus haec variis - nisi me quoque fallere dulce est -  
<pol. epia 7.252> iam satis edocuit : non sat sibi credere tutum. 
<pol. epia 7.253> Hinc ratione meos moderantem certius actus 
<pol. epia 7.254> cepit pacis amor. Tua sed ferventior aetas 
<pol. epia 7.255> et fortuna diu felix exterret, utrumque 
<pol. epia 7.256> consilio adversum pacis studiisque quietis. 
<pol. epia 7.257> Namque ego commemini medio fervore iuventae 
<pol. epia 7.258> qualis apud Trebiam fuerim, - permitte profari -  
<pol. epia 7.259> qualis apud Cannas ! Talem te suspicor esse. 
<pol. epia 7.260> Nempe virens aetas et famosissima clari 
<pol. epia 7.261> te vindicta patris, te tot felicia bella 
<pol. epia 7.262> Africae et Hesperiae et nunquam mentita secundos 
<pol. epia 7.263> successus fortuna levat. Satis omnia novi. 
<pol. epia 7.264> Praeterea expertus totiens, scio quanta libido est 
<pol. epia 7.265> vincendi, quantumque decus victoria. Quando 
<pol. epia 7.266> certa foret, fateor, rerum est dulcissima ; sed nunc 
<pol. epia 7.267> quis deus hanc vobis, qui non et fallere possit, 
<pol. epia 7.268> pollicitus ? Mihi crede, aderunt, nisi sistimus iras, 
<pol. epia 7.269> corpora, ferrum, animi vultusque manusque virorum 
<pol. epia 7.270> agmine ab adverso. Simul hic quem cernis inermem, 
<pol. epia 7.271> alter erit, pectusque aliud fronsque altera longe ; 
<pol. epia 7.272> nec sonus hic vocis nec pacis inertia verba. 
<pol. epia 7.273> Ergo animos assume novos neu nomina pacis 
<pol. epia 7.274> vile sonent. "Pulchra est", inquis, "victoria". Sed spes 
<pol. epia 7.275> anxia vincendi. Pax est pulcherrima rerum. 
<pol. epia 7.276> Haec tibi certa patet, nisi respuis. Omnia versa 
<pol. epia 7.277> et quotiens animos praesentia prospera tollunt, 
<pol. epia 7.278> ante acres intende oculos circumque retroque, 
<pol. epia 7.279> nec quid laeta ferat tantum fortuna tulitve, 
<pol. epia 7.280> sed quid ferre potest animo metire sagaci. 
<pol. epia 7.281> Nil facies recte, nisi cum spes venerit illinc, 
<pol. epia 7.282> hinc metus occurrat. Tibi sin victoria forsan 
<pol. epia 7.283> cesserit : et quantum est propriis quod laudibus addis ? 
<pol. epia 7.284> Victor es et vincis, vixque unum mille triumphis 
<pol. epia 7.285> adicis. At si forte diu comitata repente 
<pol. epia 7.286> destituant te fata, ruis pereuntque labores 
<pol. epia 7.287> innumeri spesque ampla simul. Consultor et hostis 
<pol. epia 7.288> unus adest : odium sileat, res firment utrimque 
<pol. epia 7.289> utile consilium et si nulla pericula terrent, 
<pol. epia 7.290> at retrahat saltem studium te nominis alti. 
<pol. epia 7.291> Altius ire nequit : nunc conservare labora. 
<pol. epia 7.292> Magnus enim labor est magnae custodia famae. 
<pol. epia 7.293> Visne tot egregios actus et tempore tanto 
<pol. epia 7.294> quaesitum decus unius committere casus 
<pol. epia 7.295> arbitrio ? Visne una dies tot subruat annos ? 
<pol. epia 7.296> Fortunam frenare suam finemque secundis 
<pol. epia 7.297> ponere consilium est, nec parvae accessio magnae 
<pol. epia 7.298> Fortunae est tenuisse modum. Si frena relaxas, 
<pol. epia 7.299> corrues in praeceps. Possem te multa monere ; 
<pol. epia 7.300> namque exemplorum magna est mihi copia. Quantus 
<pol. epia 7.301> vir fuerat Cyrus ? Tamen is dum fine sine ullo 
<pol. epia 7.302> credulus insequitur fortunam, turpiter alto 
<pol. epia 7.303> excidit e solio. Cumulus fuit ille pudori, 
<pol. epia 7.304> feminea cecidisse manu. Felicia Pyrrhus 
<pol. epia 7.305> arma tulit : quanta potuit cum laude reverti 
<pol. epia 7.306> in regnum ! Vobis etiam mansisset amicus, 
<pol. epia 7.307> ut reor, illa animi tanta dulcedine, tali 
<pol. epia 7.308> dignus amicitia. Sed dum nec frena tenere, 
<pol. epia 7.309> nec cursum cohibere potest, collapsus ad ima 
<pol. epia 7.310> corruit. Hic medio si permansisset, abunde 
<pol. epia 7.311> sparserat Epiri celebrem per saecula famam : 
<pol. epia 7.312> ha quotiens Italo rex formidatus in orbe ! 
<pol. epia 7.313> Trinacriae diadema tulit : mox cognitus Artho 
<pol. epia 7.314> sceptra etiam Macedum arripuit. Sed sistere nusquam 
<pol. epia 7.315> dum valet, ille viris invictus, gloria vulgi 
<pol. epia 7.316> feminei Argolico ruit ingens victima saxo. 
<pol. epia 7.317> Sed quia vestra magis fortasse exempla movebunt, 
<pol. epia 7.318> hac ipsa in patria Regulum fortuna supremis 
<pol. epia 7.319> aequarat ducibus. Sed dum conscendere ad astra 
<pol. epia 7.320> nititur, in tergum iacuit resupinus, acerbo 
<pol. epia 7.321> fine decus partum claudens. Aliena renarro 
<pol. epia 7.322> meque libens taceo. Fato iactatus utroque, 
<pol. epia 7.323> quid sim, quid fuerim, cernis. Vix notius usquam 
<pol. epia 7.324> invenis exemplum, fortuna volubilis in quo 
<pol. epia 7.325> luserit illa magis. Tutum est discedere sensim 
<pol. epia 7.326> illius e gremio, nimium nec fidere blandis. 
<pol. epia 7.327> Vin tu illi praestare fidem, quae volvere nunquam 
<pol. epia 7.328> desinit instabilem violento turbine rotam ? 
<pol. epia 7.329> Quae non caeca modo est, sed caecos efficit illos 
<pol. epia 7.330> quos complexa sinu est, nunquamve attollit et implet 
<pol. epia 7.331> muneribus falsis, nisi quos de culmine summo 
<pol. epia 7.332> vertere praecipiti fuerit meditata ruina ? 
<pol. epia 7.333> At fuerit suspecta tibi iam foedere fracto 
<pol. epia 7.334> Punica forte fides. Sed tu desiste vereri : 
<pol. epia 7.335> tempus pacis adest. Et vos, nisi falsa relatu 
<pol. epia 7.336> audivi, pactum foedus sprevistis, avorum 
<pol. epia 7.337> tempore, quod minime dignis auctoribus ictum 
<pol. epia 7.338> esse videretur. Nos si fortuna maligne 
<pol. epia 7.339> stravit humi, reris forsan cecidisse decoris 
<pol. epia 7.340> omne simul studium ? Non sic nos numina laevo 
<pol. epia 7.341> sidere prospiciunt. Fateor, non omnibus aeque 
<pol. epia 7.342> publica fata velim et patrios committere casus. 
<pol. epia 7.343> Nunc autem de pace agitur tractantibus illis 
<pol. epia 7.344> quorum primus honos pacis bellique futurus 
<pol. epia 7.345> et labor aut requies. Equidem, quia bella movendi 
<pol. epia 7.346> auctor eram, donec vetuerunt fata, tetendi 
<pol. epia 7.347> ut faustus foret eventus. Sic foedera certe 
<pol. epia 7.348> consilio firmata meo pacemque tuebor : 
<pol. epia 7.349> quae nobis inhonesta quidem ; sed velle necesse est. 
<pol. epia 7.350> At vobis speciosa venit. Sit dicere quamquam 
<pol. epia 7.351> victorum pacis leges poenamque iubere, 
<pol. epia 7.352> tu tamen hanc patiare reos imponere mulctam 
<pol. epia 7.353> ore velim proprio, nostris erroribus aequam. 
<pol. epia 7.354> Hesperiae tractus atque arva novissima mundi 
<pol. epia 7.355> Aeoliaeque triceps regio et Sardinia et omnis 
<pol. epia 7.356> insula Tyrrheno aut Libyco perfusa profundo 
<pol. epia 7.357> vestra sit : hinc alia ex aliis conquirite regna, 
<pol. epia 7.358> ite per extremos axes atque invia ferro 
<pol. epia 7.359> pandite fulmineo, reges calcate superbos, 
<pol. epia 7.360> vestra sub occasu victricia signa ferantur 
<pol. epia 7.361> in Boream et solis tandem volvantur ad ortus. 
<pol. epia 7.362> Nos autem Libycis arctati finibus, inde 
<pol. epia 7.363> vos dominos rerum longinquaque cuncta regentes 
<pol. epia 7.364> imperia et multum terraque marique timendos 
<pol. epia 7.365> cernamus, superis postquam fatoque potenti 
<pol. epia 7.366> id placitum." Tantum ille gravi sermone profatus 
<pol. epia 7.367> subticuit ; contra Scipio cui talia reddit : 
<pol. epia 7.368> "Certus eram quaecumque mihi promissa fuissent, 
<pol. epia 7.369> adventu turbanda tuo, nec foedera Poenos 
<pol. epia 7.370> iusve hominum vel sacra deum servare paratos, 
<pol. epia 7.371> ni cogente metu. Prius hic gravis astra volatu 
<pol. epia 7.372> scandet equus, prius hic solidus per inania collis 
<pol. epia 7.373> ascendet, caelumque cavo subsidet Averno, 
<pol. epia 7.374> quam vobis sit amica fides. Sed iusta deorum 
<pol. epia 7.375> ultio persequitur sontes, stirpemque profanam 
<pol. epia 7.376> verberat et, claudo quamquam pede nisa, fugaces 
<pol. epia 7.377> prevenit interdum. Scelerum spectator ab alto 
<pol. epia 7.378> perfidiaeque deus... Quamquam tibi fabula vana est, 
<pol. epia 7.379> Hannibal, esse deum. Quotiens rubicunda cruente 
<pol. epia 7.380> litora pulsarunt absorptis classibus undae ! 
<pol. epia 7.381> Viscera bellantum pelago quot sparsa natarunt ! 
<pol. epia 7.382> Quot truncae aut lacerae afflictim super aequora puppes ! 
<pol. epia 7.383> Quot tabo undantes aestu iactante carinae ! 
<pol. epia 7.384> Quot clipei et taetro stillantes sanguine postes ! 
<pol. epia 7.385> Credis adhuc non esse deum ? Sic pectore prorsus 
<pol. epia 7.386> Aegatis abrasit non multum annosa vetustas ? 
<pol. epia 7.387> Bis prius adversum nos arma nefanda tulistis, 
<pol. epia 7.388> nosque lacessiti semper, sociisque faventes 
<pol. epia 7.389> id meritis, contra stetimus certare coacti. 
<pol. epia 7.390> Nos pietas quondam Siculis succurrere iussit ; 
<pol. epia 7.391> nunc autem Hispanis, in quos tua maxima quantum 
<pol. epia 7.392> saevitia exarsit ! Dolor est meminisse pudorque ; 
<pol. epia 7.393> sera nimis miseriae quoniam Romana fuerunt 
<pol. epia 7.394> auxilia, atque ingens infamia nostra Saguntum est. 
<pol. epia 7.395> At deus ille, Deus quem vos contemnitis, aequas 
<pol. epia 7.396> exegit poenas meritis, bellique prioris 
<pol. epia 7.397> exitus ille fuit, quem vos sensistis, et idem 
<pol. epia 7.398> huius erit, nisi iusta deum vindicta fatigat. 
<pol. epia 7.399> Si qua tamen medio tulimus, quae multa fatemur, 
<pol. epia 7.400> vulnera, permisit forsan rectissimus ultor, 
<pol. epia 7.401> exercens purgansque pios. Sed prisca relinquo : 
<pol. epia 7.402> si tibi cura manet, ne pax tua civibus obsit, 
<pol. epia 7.403> et mihi, perfidiae ne praemia forte reportent, 
<pol. epia 7.404> est animus. Quid enim ? Nunc vos et foedera et omnem 
<pol. epia 7.405> spem pacis violasse parum est ; nunc foedera rursus 
<pol. epia 7.406> et pacem, indignos quos prima iniuria fecit 
<pol. epia 7.407> conditione pari, petitis leviore secundam : 
<pol. epia 7.408> nec pudet ! Et quantis sese fortuna revolvat 
<pol. epia 7.409> casibus admoneor, quam sit via lubrica magnae 
<pol. epia 7.410> fortunae ; iubeor reges meminisse ducesque 
<pol. epia 7.411> quos mutata gradu subito deiecit ab alto ; 
<pol. epia 7.412> exemplisque premor. Scio quod mortalia nobis 
<pol. epia 7.413> corpora sunt, animi aeterni ; scio multa sepultis 
<pol. epia 7.414> supplicia et longos scelerum superesse dolores ; 
<pol. epia 7.415> hic famam restare bonis aeternaque caelo 
<pol. epia 7.416> praemia. Visne aliud docilem, vir docte, monere ? 
<pol. epia 7.417> Casibus expositum scio me ; teque armipotentem 
<pol. epia 7.418> egregiumque ducem fateor : desiste minari. 
<pol. epia 7.419> Scimus : et hinc maior nostris speratur ab armis 
<pol. epia 7.420> gloria. Nec regnum fortunae ignoro iocantis 
<pol. epia 7.421> rebus in humanis. At nulla potentia summo 
<pol. epia 7.422> est aequanda deo. Solet hic pia bella foventes 
<pol. epia 7.423> auxilio firmare suo. At ne forte moremur 
<pol. epia 7.424> hunc totum per verba diem, si foedera vobis 
<pol. epia 7.425> prima placent, ratibusque recens iniuria nostris 
<pol. epia 7.426> legatisque illata aliqua purgatur, habetis 
<pol. epia 7.427> quod petitis, neu polliciti puter inscius, ingens 
<pol. epia 7.428> munus habes pacem. Quonam fortuna reversa est 
<pol. epia 7.429> vestra vides. Si dum Latio tua fama tonabat 
<pol. epia 7.430> tempestate gravi bellorum, mitior hostis 
<pol. epia 7.431> optasses eadem precibus, tunc forte superbum 
<pol. epia 7.432> non praestare fuit. Nunc cum prope victus et omni 
<pol. epia 7.433> pulsus ab Italia metuensque et velle subactus 
<pol. epia 7.434> pacem ores, poterat recta cum fronte negari. 
<pol. epia 7.435> Et tamen, ut mundus videat non aspera nobis 
<pol. epia 7.436> deiecisse animos, non tollere prospera bella, 
<pol. epia 7.437> fortunave pares habitus consistere in omni, 
<pol. epia 7.438> posteritasque notet non nos dulcedine praedae 
<pol. epia 7.439> proelia, non odiis, sed pacis amore movere, 
<pol. epia 7.440> pax dabitur, fuerit vobis si pura voluntas. 
<pol. epia 7.441> Sed quid vana refers ? Hac est Hispania dextra, 
<pol. epia 7.442> si nescis, multoque mihi iam parta cruore. 
<pol. epia 7.443> Cetera nostra vides. Stulta est iactantia dantis 
<pol. epia 7.444> quod retinere nequit. De nostro munera fingis. 
<pol. epia 7.445> Proinde aliud paci pactisque prioribus ultro 
<pol. epia 7.446> adice, si quid habes. Quod si nimis illa videntur 
<pol. epia 7.447> importuna animis, gladios atque arma parate, 
<pol. epia 7.448> indociles tolerare togam pacemque perosi." 
<pol. epia 7.449> Dixerat, et tremula tellurem perculit hasta. 
<pol. epia 7.450> His dictis retro redeunt. Ceu cornua postquam 
<pol. epia 7.451> obnixi tenuere diu gravibusque tumentes 
<pol. epia 7.452> implevere animos odiis nisuque maligno, 
<pol. epia 7.453> digressu tacito referunt vestigia tauri, 
<pol. epia 7.454> ut gravius toto coeant cum pondere rursus, 
<pol. epia 7.455> mugituque fero complent nemus omne frementes -  
<pol. epia 7.456> circumstant reducesque acuunt in bella iuvencae 
<pol. epia 7.457> quemque suae - , talis ducibus redeuntibus ore 
<pol. epia 7.458> spiritus, et talis tumido sub pectore fervor. 
<pol. epia 7.459> Postquam ad vicinas ambo rediere cohortes, 
<pol. epia 7.460> arma animosque parent in bella novissima tandem 
<pol. epia 7.461> edicunt : alacri caelum tonat omne tumultu. 
<pol. epia 7.462> Tum vero urgentes stimulos virtutis et aestus 
<pol. epia 7.463> irarumque faces graviterque minantia verba 
<pol. epia 7.464> flammantesque oculos ardentiaque ora videres : 
<pol. epia 7.465> haud aliter quam cum stipulis immittere flammam 
<pol. epia 7.466> forte ex composito late distantibus arvis 
<pol. epia 7.467> discedunt gemini agricolae ; dispersus in agros 
<pol. epia 7.468> horridus alternos nunc hic, nunc cernitur illic, 
<pol. epia 7.469> et crepitante sono subitus micat ignis utrimque. 
<pol. epia 7.470> Ut vero in castra est reditum, clamore faventi, 
<pol. epia 7.471> qualis apum strepitus regem circumstat ovantem, 
<pol. epia 7.472> pro se quisque ducum excipitur, cupidumque tuendi 
<pol. epia 7.473> funditur inquirens certatim singula vulgus. 
<pol. epia 7.474> Unus in amborum castris discurrere sermo : 
<pol. epia 7.475> supremum venisse diem, nec praemia belli 
<pol. epia 7.476> qualia praeteritis soleant spectare periclis, 
<pol. epia 7.477> nec poenas instare pares. Victoribus orbem 
<pol. epia 7.478> terrarum imperiumque sequens per cuncta patere 
<pol. epia 7.479> saecula ; tum victis extremos affore casus : 
<pol. epia 7.480> semianimis quod fracta metu propiorque cadenti 
<pol. epia 7.481> Carthago nondum icta tremat, fatoque premente 
<pol. epia 7.482> amplius immensam nequeat differre ruinam ; 
<pol. epia 7.483> Romanis non esse fugae, non collis amici 
<pol. epia 7.484> praesidium, obstrusosque abitus maris aequore circum, 
<pol. epia 7.485> alarum caelique fugam restare patentis. 
<pol. epia 7.486> Hinc igitur quoniam Terror, Spesque incitat illinc, 
<pol. epia 7.487> imperiumque ducum, vario permixta fragore 
<pol. epia 7.488> castra modis reboant miris. Hic corrigit hastam, 
<pol. epia 7.489> Ille acuit gladios, agiles probat ille sagittas ; 
<pol. epia 7.490> induit hic galeam capiti cristasque trementes 
<pol. epia 7.491> excolit, hic blando permulcens murmure fortem 
<pol. epia 7.492> frenat equum phalerisque tegit ; studet ille recurvus 
<pol. epia 7.493> ferratos aptare pedes unguemque cavatum 
<pol. epia 7.494> verberat ac crebris tinnitibus inde favillas 
<pol. epia 7.495> elicit ; hic pictum clipeum textamque catenis 
<pol. epia 7.496> loricam exiguis tenuisque rigentia ferri 
<pol. epia 7.497> tegmina circum humeros et fortia pectora ducit ; 
<pol. epia 7.498> implicat hic ocreas femori tibiasque pedesque 
<pol. epia 7.499> armat et aurata praefulget imagine poples. 
<pol. epia 7.500>   [Lacune] 
<pol. epia 7.501> hic mihi, Pierides, quoniam maiora pusillis 
<pol. epia 7.502> viribus aggredior, si vos ab origine semper 
<pol. epia 7.503> dilexi coluique libens, si rite vocavi, 
<pol. epia 7.504> hic praebete animos totoque Helicone favete. 
<pol. epia 7.505> Avia Castaliae sitiens convexa pererro ; 
<pol. epia 7.506> urget amor famaeque trahit spes blanda decore. 
<pol. epia 7.507> Lux ea terribili hinc illinc consumpta paratu 
<pol. epia 7.508> cesserat et celso radiabant sidera caelo. 
<pol. epia 7.509> Inclita magnificis opibus cultuque verendo 
<pol. epia 7.510> aethereas matrona virens perlabitur auras. 
<pol. epia 7.511> Stat capiti diadema sacro turritaque frontis 
<pol. epia 7.512> effigies sceptrumque manu, sed sparsa capillos 
<pol. epia 7.513> et trepido festina gradu. Cui fervida contra 
<pol. epia 7.514> multa minax mulier medioque perustior axe 
<pol. epia 7.515> ac succincta sinus pauloque annosior ibat. 
<pol. epia 7.516> Illa quoque sceptrum et regni violenta gerebat 
<pol. epia 7.517> signa, deos hominesque omnes regemque deorum 
<pol. epia 7.518> aspernata animis. Ambae simul alta tenebant, 
<pol. epia 7.519> quaque rubens Martis metuendi luminis astrum 
<pol. epia 7.520> Scorpio Chelarum amplexu caudaque tegebat, 
<pol. epia 7.521> utraque celestes pariter tempusque sub unum est 
<pol. epia 7.522> introgressa fores. Illas mirantur euntes 
<pol. epia 7.523> caelicole : rapidos tenuerunt sidera cursus. 
<pol. epia 7.524> Ut summo solio coram stetit, altera raptim 
<pol. epia 7.525> incipit : "En quantum facinus ! Iunonia longum 
<pol. epia 7.526> hospita et aeternum fato statuente futura, 
<pol. epia 7.527> tentor ab Italia : nec tot sua vulnera prosunt, 
<pol. epia 7.528> nec quod, siqua fides gladiis, letale putavi, 
<pol. epia 7.529> Cannarum memoranda dies. O fata deorum 
<pol. epia 7.530> dura bonis ! Liceat iustas inferre querelas, 
<pol. epia 7.531> et caelo non ficta loqui. Natura benigne 
<pol. epia 7.532> mecum egit, fateor : Superi invidistis acerbi. 
<pol. epia 7.533> Aequoris immensi pulcerrima litora clemens 
<pol. epia 7.534> illa mihi circum dederat portusque decorem 
<pol. epia 7.535> addiderat, caelique aderat clementia blandi 
<pol. epia 7.536> et vespertino venientis ab axe Favoni 
<pol. epia 7.537> dulcior afflatus Zephyrique tepentior aura. 
<pol. epia 7.538> Litoris adversi frigus glaciale videbam 
<pol. epia 7.539> et post terga graves exurere cuncta calores ; 
<pol. epia 7.540> ipsa meo contenta situ mediisque fruebar 
<pol. epia 7.541> laeta bonis. Poterat terrae celestis imago 
<pol. epia 7.542> vera, nisi fallor, spectantibus illa videri. 
<pol. epia 7.543> Adde tot illustres natos Martisque secundi 
<pol. epia 7.544> tot titulos, tot gesta ducis famamque sonoram. 
<pol. epia 7.545> Non tibi, Mars, illum fratrem fateare pudendum. 
<pol. epia 7.546> Hunc quo fata virum rapuerunt invida furtim 
<pol. epia 7.547> tempore, vulgatum est. Quantos tunc ille paratus 
<pol. epia 7.548> orsus erat, nomenque meum quo ferre putabat, 
<pol. epia 7.549> infelix, quanto flagrans genitricis amore ! 
<pol. epia 7.550> Mitto alios : nam magna mihi numerosaque turba est. 
<pol. epia 7.551> Quanta mihi nuper qualisque novissima proles 
<pol. epia 7.552> contigerat ! Fateor, Superi, mordaxque fatenti 
<pol. epia 7.553> invidia absistat : non ullum regia pascit 
<pol. epia 7.554> maiorem generosa Iovis. Quis fervor in ullo 
<pol. epia 7.555> par fuit, ex quo Prometheus subduxit ab astris 
<pol. epia 7.556> particulam caecique infudit pectoris antro 
<pol. epia 7.557> accenditque homines ? Quanta est constantia menti 
<pol. epia 7.558> insita ! Quam praeceps per cuncta pericula fertur ! 
<pol. epia 7.559> Credite : corporeo nisi mentem carcere clausam 
<pol. epia 7.560> sarcina membrorum premeret, foret ille deorum 
<pol. epia 7.561> ex numero, solioque altus radiante sederet. 
<pol. epia 7.562> Nomine non opus est, ubi soli convenit uni 
<pol. epia 7.563> quod loqueris ; factisque satis iam cognitus orbi est 
<pol. epia 7.564> Hannibal. Ante suos perdent errantia calles 
<pol. epia 7.565> sidera et Aethiopes nivibus gravis obruet aestas 
<pol. epia 7.566> Riphaeumque gelu Borea tepefacta liquenti 
<pol. epia 7.567> solvet hiems, quam feta viro produxerit illi 
<pol. epia 7.568> terra parem. Nec fallit amor ; sed vera fatebor 
<pol. epia 7.569> parcite, Caelicolae : vereor ne tristis alumno 
<pol. epia 7.570> invidia et caecus noceat favor. Aspice terras, 
<pol. epia 7.571> Iupiter, Italiae. Viden interstrata colonis 
<pol. epia 7.572> arva suis ? Viden indigena variata cruore 
<pol. epia 7.573> flumina, et ignotis multum distantia terris 
<pol. epia 7.574> busta ducum ? Potuit latum effudisse per orbem 
<pol. epia 7.575> Hannibal iste meus, potuit disiungere montes 
<pol. epia 7.576> et saxis arctare vagis. Verum obvius illi 
<pol. epia 7.577> nunc deus est aliquis : quis enim mortalia contra 
<pol. epia 7.578> arma ferat ? Puer adverso venit agmine nobis ; 
<pol. epia 7.579> en pudor, o Superi ! Sed nec puer ille nec omnis 
<pol. epia 7.580> terreat Ausoniae tellus ! Non illa, superbo 
<pol. epia 7.581> quam tacitam hic video meditantem gaudia vultu 
<pol. epia 7.582> adversamque meis fatis. Hanc scilicet ipsam 
<pol. epia 7.583> et formidatum mundo puerumque patremque 
<pol. epia 7.584> una acie quondam collatis vicimus armis. 
<pol. epia 7.585> Nos nec adhuc tanto melior fortuna favore 
<pol. epia 7.586> ceperat amplecti. Nunc tot firmata triumphis, 
<pol. epia 7.587> quid metuam, nisi forte deos ? Succurrite famae 
<pol. epia 7.588> atque arcete nefas. Moriar nisi clauditur illo 
<pol. epia 7.589> nescio quid puero, quod me iubet usque timere." 
<pol. epia 7.590> Dixerat. At contra vultu veneranda modesto 
<pol. epia 7.591> altera procedit paulum manibusque coronam 
<pol. epia 7.592> abicit ac sceptrum, pedibusque affusa Tonantis 
<pol. epia 7.593> sic ait : "O magni suprema potentia mundi, 
<pol. epia 7.594> si tua Roma potest lacrimis perfundere sacros 
<pol. epia 7.595> te patiente pedes precibusque inflectere iustis, 
<pol. epia 7.596> o superumque hominumque sator rerumque creator 
<pol. epia 7.597> optime, parce tuis, fer opem et moderare labores. 
<pol. epia 7.598> Quanta per Hesperium rapidis urgentibus Austris 
<pol. epia 7.599> flamma latus nimboque nocens undante procella 
<pol. epia 7.600> saevierit, mundo notum est et notius astris. 
<pol. epia 7.601> Nec mihi quod misere insultans nunc illa virago 
<pol. epia 7.602> obicit, infitior : candentes ossibus agros 
<pol. epia 7.603> Italiae terrisque ducum dispersa sepulcra, 
<pol. epia 7.604> et quicquid misero armorum fert impetus orbi 
<pol. epia 7.605> sustinui ; solioque pater tu passus ab alto es. 
<pol. epia 7.606> Crimina sic meruisse reor mea. Respice tandem 
<pol. epia 7.607> mitius afflictos ; et si mea crimina nondum 
<pol. epia 7.608> sunt purgata satis, tua fulmine dextra corusco 
<pol. epia 7.609> hoc caput invisum et Tarpeias verberet arces : 
<pol. epia 7.610> Hannibalem avertas ! Iamque avertisse videris, 
<pol. epia 7.611> et frates actura tibi pro munere tanto 
<pol. epia 7.612> advenio. Timui, fateor, furiasque dolosque 
<pol. epia 7.613> infandi ducis et laqueos simulataque verba. 
<pol. epia 7.614> Ille etenim, sacra quem genetrix caelo tenus effert 
<pol. epia 7.615> atque ipsis insana deis tot laudibus aequat, 
<pol. epia 7.616> fraudibus insidiisque magis confidere in armis 
<pol. epia 7.617> quam virtute solet. Possem sibi multa meorum 
<pol. epia 7.618> funera natorum... Dolor impedit heu heu quanta 
<pol. epia 7.619> saevitia est quantumque nefas, quibus illa superbit ! 
<pol. epia 7.620> Sic tales cecidisse duces ! Sed tempus apertae 
<pol. epia 7.621> nunc virtutis adest, iuvenem nisi fata virentem, 
<pol. epia 7.622> quem puerum vocat ipsa, odiis immitibus urgent : 
<pol. epia 7.623> quod tu, summe parens, prohibe et permitte parenti 
<pol. epia 7.624> id modo sollicite. Cesset fraus : arma ferantur 
<pol. epia 7.625> iusta acie ; liceat plano confligere campo. 
<pol. epia 7.626> Vel nati me fallit amor, vel mira videbis 
<pol. epia 7.627> proelia et infames aequantia vulnera Cannas. 
<pol. epia 7.628> Divinos novi ipsa animos humanaque subter 
<pol. epia 7.629> omnia cernentes ; non quod mihi fabula mundi 
<pol. epia 7.630> persuadeat natum esse deum. Licet improba fando 
<pol. epia 7.631> excitet invidiam, divino tentet honore 
<pol. epia 7.632> praedones licet ipsa suos celebrare deisque 
<pol. epia 7.633> adnumeret ; mihi sufficiat decor ille virorum 
<pol. epia 7.634> Scipio magnanimus, similem cui nulla tulerunt 
<pol. epia 7.635> tempora, nulla ferent. Non haec me vera negabo 
<pol. epia 7.636> credere : nempe animos divinam accendere mentem 
<pol. epia 7.637> illius, ac nullum sine numine posse benigno 
<pol. epia 7.638> egregium reor esse virum. Non astra morabor 
<pol. epia 7.639> amplius. Aut nato faveas aut partibus aequis 
<pol. epia 7.640> sta medius fraudemque veta. Si cesserit illa, 
<pol. epia 7.641> vicimus haud dubie. Sed enim Iunonia iactat 
<pol. epia 7.642> hospitia et superos hac sperat voce movere. 
<pol. epia 7.643> Fallitur, insanit. Stet semper nube sub iste 
<pol. epia 7.644> vel simili ! Stabitque equidem. Mihi pulchra Tonantis 
<pol. epia 7.645> Tarpeio stat colle domus, cui thura precesque 
<pol. epia 7.646> deferimus, sed rite utinam ! Pia sacra docere 
<pol. epia 7.647> tu potes ; et facies, nisi primo in limine caeli 
<pol. epia 7.648> fatorum vox intrantem exaudita fefellit. 
<pol. epia 7.649> Ergo age supplicibus pateant pia pectora verbis, 
<pol. epia 7.650> celse parens hominum, spes summa et sola bonorum. 
<pol. epia 7.651> Audieram imperium terrae pelagique supremum 
<pol. epia 7.652> et circumfuso quicquid quocumque sub axe 
<pol. epia 7.653> clauditur Oceano, Latio de sanguine natis 
<pol. epia 7.654> promitti. Sed quis nisi tu tam grandia praestat ? 
<pol. epia 7.655> Nunc autem non regna peto. Sit tuta merentum 
<pol. epia 7.656> libertas ! Liceat sitientem sanguinis hostem 
<pol. epia 7.657> a iugulis arcere meis ! Si digna rogaris, 
<pol. epia 7.658> si mihi non parcis, populis ignosce nepotum, 
<pol. epia 7.659> quos nova religio faciet tibi forsan amicos." 
<pol. epia 7.660> Finierat, stringensque pedes, atque oscula rursus 
<pol. epia 7.661> ingeminans lacrimis haerebat et ore madenti. 
<pol. epia 7.662> Subrisit vultu tacito stellantis Olympi 
<pol. epia 7.663> rector ad alterius tactus praesagia saecli. 
<pol. epia 7.664> Tandem verba parat - tremuit conterritus aether, 
<pol. epia 7.665> conticuere poli, siluit tellusque chaosque - : 
<pol. epia 7.666> "Nullo unquam ingenio patuit mortalibus." inquit 
<pol. epia 7.667> "Quid pareret ventura dies : sic nostra premuntur 
<pol. epia 7.668> consilia, arcano sic iussa silentia caelo. 
<pol. epia 7.669> Et tibi, quae partem memoras audisse futuri, 
<pol. epia 7.670> intra sidereum potuit contingere limen ; 
<pol. epia 7.671> exterius sonuisse nequit, nisi forsitan ardens 
<pol. epia 7.672> spiritus huc aliquis flammis purgatus et unda 
<pol. epia 7.673> venerit : hinc tenui quaedam penetrantia rima 
<pol. epia 7.674> erumpunt ; multa quoniam pietate coactus 
<pol. epia 7.675> vim patior. Verum quo longius omnia volvam ? 
<pol. epia 7.676> Pauca mihi e cunctis quae iam sub sole geruntur, 
<pol. epia 7.677> pauca placent : quoniam terris incognita virtus 
<pol. epia 7.678> huc refugit, totiens de vobis quaesta, quod inter 
<pol. epia 7.679> milia tanta hominum sibi vix contingat amicum 
<pol. epia 7.680> invenisse aliquem. Me purpura vestra movebit 
<pol. epia 7.681> forsitan, aut aurum praefulgens ? Cernite caeli 
<pol. epia 7.682> hoc spatium ! Gemmis forsan contingar Eois ? 
<pol. epia 7.683> Hinc Oriente alio et circum radiantibus astris 
<pol. epia 7.684> delector, meque ipse magis comitumque choreis. 
<pol. epia 7.685> Corpora qui placeant oculis mortalia nostris, 
<pol. epia 7.686> aut fragiles artus, aut forma fugacior umbris ? 
<pol. epia 7.687> Omnia sunt aeterna mihi, splendorque decorque, 
<pol. epia 7.688> divitiae stabiles mansuraque gloria regni. 
<pol. epia 7.689> At ne cuncta sequar, virtus mihi clara placere 
<pol. epia 7.690> sola potest animique habitus, quam dicere sedem 
<pol. epia 7.691> ipse meam nunquam erubui. Sed rara per orbem 
<pol. epia 7.692> hospitia invenio. Nunc vestra addiscite fata. 
<pol. epia 7.693> Est labor hinc illinc per saecula multa paratus, 
<pol. epia 7.694> mutuaque alternas tenuabunt funera gentes. 
<pol. epia 7.695> Quam fortuna premat, cui stet victoria parti, 
<pol. epia 7.696> non est nosse prius ; nisi quod cui conscia mens est 
<pol. epia 7.697> iustitiae, nostrum licet hanc sperare favorem. 
<pol. epia 7.698> Ast aliam timuisse parum est. Ab origine rerum 
<pol. epia 7.699> praemia digna piis atque aspera multa malignis 
<pol. epia 7.700> edixi. Sed enim vobis nunc maxima cura est 
<pol. epia 7.701> natorum. Veniet tempus quando utraque tristi 
<pol. epia 7.702> exilio patiare tuum senescere longe 
<pol. epia 7.703> a patria, nec busta petes. Non gloria tanta, 
<pol. epia 7.704> non decus aut pietas aut fortia facta movebunt 
<pol. epia 7.705> amborum. Nimium mortalia corda volutat 
<pol. epia 7.706> ambitio. Spem, non sobolem, mihi credite, amatis. 
<pol. epia 7.707> Longior in verbis solito sum ; maxima namque 
<pol. epia 7.708> res agitur merito sermonis et indiga tanti : 
<pol. epia 7.709> imperium mundique caput ! Maiore canendum 
<pol. epia 7.710> voce aliud superest : dociles advertite mentes. 
<pol. epia 7.711> Est mihi propositum, quod caligantia mundo 
<pol. epia 7.712> lumina sunt, propius vestris accedere terris 
<pol. epia 7.713> et pondus nexusque hominum, mortalia membra 
<pol. epia 7.714> sponte subire mea, vestrosque levare dolores -  
<pol. epia 7.715> quantus amor ! - Mortemque etiam tolerare pudendam. 
<pol. epia 7.716> Ingrate dureque animi, communia quamquam 
<pol. epia 7.717> munera sunt vobis, tamen haec felicior illa est, 
<pol. epia 7.718> faverit hoc equidem cui nunc victoria campo. 
<pol. epia 7.719> Hanc penes imperium simul et mea maxima sedes 
<pol. epia 7.720> semper erit : sic fixa etenim sententia sanxit. 
<pol. epia 7.721> Neve diu dilata nimis spes vestra putetur, 
<pol. epia 7.722> cuncta prius cuncti mortales ista videbunt, 
<pol. epia 7.723> quam decies latum Saturnus cinxerit orbem 
<pol. epia 7.724> limite retrogrado. Placida sic Virgine captus 
<pol. epia 7.725> iam rapior ; sacri sic mulcent ubera lactis ! " 
<pol. epia 7.726> Talia narrantem cuncti gaudentibus alis 
<pol. epia 7.727> caelicolae umbrabant atque agmina nuntia pacis. 
<pol. epia 7.728> Attonite auditis non uno tramite matres 
<pol. epia 7.729> spe varia incerte redeunt. Iam litus Eoum 
<pol. epia 7.730> sanguinolenta dies casus visura supremos 
<pol. epia 7.731> lustrabat radiis : iam classica crebra sonabant 
<pol. epia 7.732> et matutinum per castra frementia murmur. 
<pol. epia 7.733> Consurgunt hinc inde duces. Nec tanta sub astris 
<pol. epia 7.734> ulla fuit Romana dies per saecula cuncta, 
<pol. epia 7.735> nec fuit in campis ullis ductoribus aequis 
<pol. epia 7.736> aut paribus certatum odiis aut artibus aut vi. 
<pol. epia 7.737> Nec metus in praesens tantum, sed milia multa 
<pol. epia 7.738> annorum ante oculos aderant : quemcumque dedisset 
<pol. epia 7.739> hac acie fortuna gradum, patriamque domumque 
<pol. epia 7.740> et stirpem et genus et seros sperare nepotes. 
<pol. epia 7.741> Scipio distinctam campis inducit apertis 
<pol. epia 7.742> ordinibus miris aciem, dextrumque gubernat 
<pol. epia 7.743> Massinissa latus Numidis instructus, et illum 
<pol. epia 7.744> Hispanus sublimat equus cristataque signat 
<pol. epia 7.745> cassis et adverso sinuatur purpura vento. 
<pol. epia 7.746> Laelius at laevum moderatur in agmine cornu, 
<pol. epia 7.747> quem sequitur Latiis equitatus ductus ab oris. 
<pol. epia 7.748> Apulus hunc sonipes rapidum propiorque volanti 
<pol. epia 7.749> fert circum, rigidoque effulgent pectora ferro. 
<pol. epia 7.750> In medio Romana fremit praedura iuventus. 
<pol. epia 7.751> Eminet his alte imperitans legionibus ingens 
<pol. epia 7.752> Scipio iamque auro, iam ferro clarus et ostro, 
<pol. epia 7.753> clarior ast animis et spe clarissimus ampla, 
<pol. epia 7.754> obscuratque alios. Surgentis lumina Phoebi 
<pol. epia 7.755> ferre velut comites nequeunt, hinc Lucifer almus 
<pol. epia 7.756> inter hebes radios, illinc Cyllenius ore 
<pol. epia 7.757> pallidus ambiguo ; nam cetera sidera circum 
<pol. epia 7.758> non expectato fugerunt omnia sole : 
<pol. epia 7.759> excitat ipse altos animos atque omnia firmat 
<pol. epia 7.760> per medias volitans acies, nitidisque tremendum 
<pol. epia 7.761> fulmen inest oculis, quod verberet ora tuentum. 
<pol. epia 7.762> Signiferis instare suis equitumque phalanges 
<pol. epia 7.763> hortari, trepidos verbis solidare, paventes 
<pol. epia 7.764> erigere ac dubios : hos obtestatur, at illos 
<pol. epia 7.765> orat, et in medium pulcherrima facta recenset 
<pol. epia 7.766> vel sua vel generis, nomenque inculcat avorum. 
<pol. epia 7.767> Hos laudat, blandis castigat vocibus illos, 
<pol. epia 7.768> obiurgatque moras et amico verbere inertes 
<pol. epia 7.769> instigat ; docet ille decus, docet ultima belli 
<pol. epia 7.770> praemia quam prope sint ; discriminis atque pudoris 
<pol. epia 7.771> admonet. His stimulis animos impellit et urget. 
<pol. epia 7.772> Omnibus ille locis festinat adesse, nec ullum 
<pol. epia 7.773> perdere supremi momentum temporis ardet. 
<pol. epia 7.774> Postquam cuncta satis circum provisa suisque 
<pol. epia 7.775> praesidiis firmata videt, dux maximus acri 
<pol. epia 7.776> cornipede excelsus niveo "Si Iupiter" inquit 
<pol. epia 7.777> "hunc animum qui nostra movet praecordia, cunctis 
<pol. epia 7.778> nunc vobis notum esse velit, dubitasse pudebit 
<pol. epia 7.779> qui finis seu quae nostros fortuna paratus 
<pol. epia 7.780> exciperet. Nullus oculis sol clarior unquam 
<pol. epia 7.781> visus adesse mihi. Victoria cernitur ingens. 
<pol. epia 7.782> Vicimus. Agnosco trepidantis turbida vulgi 
<pol. epia 7.783> murmura et ambiguos motus aciesque labantes. 
<pol. epia 7.784> Vicimus. Hinc animos cerno ; statque horrida caedes 
<pol. epia 7.785> ante oculos, taboque tumens et sanguine torrens, 
<pol. epia 7.786> et cumuli ingentes patria tellure iacentum. 
<pol. epia 7.787> Ipsum ego iam video iactatis turpiter armis 
<pol. epia 7.788> excessisse ducem, video, latebrasque petentem. 
<pol. epia 7.789> Atque utinam hesterno patuissent cominus aures 
<pol. epia 7.790> cunctorum alloquio ! Licuisset noscere aperte 
<pol. epia 7.791> degenerem fractumque animum. Non iste profecto est 
<pol. epia 7.792> Hannibal ille prior, nisi nomen territat ipsum. 
<pol. epia 7.793> Imo ille est equidem : sed enim dux callidus arma 
<pol. epia 7.794> nota tremit, sentitque aliis tractanda lacertis, 
<pol. epia 7.795> consilioque novi ducis imperioque moveri. 
<pol. epia 7.796> Non sibi Cannarum consul temerarius ibit 
<pol. epia 7.797> obvius hoc campo, nec quem pugnare vetabant 
<pol. epia 7.798> omina clara deum manifestaque signa futuri, 
<pol. epia 7.799> si mens sana foret ; neque nunc Sempronius alter 
<pol. epia 7.800> praesidet his castris. Mecum non pulvis et aestus 
<pol. epia 7.801> solque oculis infestus eum ventusque iuvabunt, 
<pol. epia 7.802> non nebula insidias cannisque palustribus idem 
<pol. epia 7.803> obstruet aut aciem victam torpore nivali 
<pol. epia 7.804> obruet et calido perfundet corpus olivo. 
<pol. epia 7.805> Hic mecum gladio pectus tentabit acuto, 
<pol. epia 7.806> ense latus rigido, validamque incumbet in hastam. 
<pol. epia 7.807> Hoc metuit. Pacem quotiens petiere pavore 
<pol. epia 7.808> et quotiens rupere dolis ! Si temnimus illos, 
<pol. epia 7.809> hos odisse decet. Vos nunc ad talia bella 
<pol. epia 7.810> felices igitur dextras atque arma movete. 
<pol. epia 7.811> Primus in invisos ego iam nunc inferor hostes. 
<pol. epia 7.812> Inde fuga et terror : sic, di, promittitis omnes, 
<pol. epia 7.813> sic mens saga boni strictique avidissima ferri 
<pol. epia 7.814> dextera et indomiti generosus pectoris ardor. 
<pol. epia 7.815> At vobis tanto calcata Hispania cursu 
<pol. epia 7.816> et nostrum iuvenile decus, tot regia bella 
<pol. epia 7.817> ruraque perpetuis ardentia Punica flammis 
<pol. epia 7.818> occurrant. Aetas actus iam plena viriles 
<pol. epia 7.819> incipit a nobis verosque optare triumphos : 
<pol. epia 7.820> iam mihi bellorum stimulus radixque malorum 
<pol. epia 7.821> Hannibal et tanti debetur gloria coepti. 
<pol. epia 7.822> Quaecumque ingressis pelagus di signa dederunt 
<pol. epia 7.823> quando Egatis petiere patres, ac plura faventes 
<pol. epia 7.824> ostendunt. Equidem tempus mihi perdere semper 
<pol. epia 7.825> displicuit, tum praecipue cum magna geruntur. 
<pol. epia 7.826> Terror, abes ! Certa est victoria - pergite mecum : 
<pol. epia 7.827> nil moror ! - Et reditus felix. Qui visere gestit 
<pol. epia 7.828> et patriam et natos et amice coniugis ora, 
<pol. epia 7.829> hac iter est Romam ! " Victori talia certo, 
<pol. epia 7.830> non pugnaturo similis postquam ille profatus, 
<pol. epia 7.831> subticet : hortanti laeto simul agmina vultu 
<pol. epia 7.832> unanimesque alacri respondent voce catervae, 
<pol. epia 7.833> haud aliter quam si Capitolia celsa tenentem 
<pol. epia 7.834> curribus in niveis solito clamore sequantur. 
<pol. epia 7.835> Hannibal extremi fatalem temporis horam 
<pol. epia 7.836> praecipitare videns, confestim elephante relicto 
<pol. epia 7.837> praerapidum conscendit equum, vultuque minaci 
<pol. epia 7.838> terribilis, qualis pastor Polyphemus ab antro 
<pol. epia 7.839> turbidus Aeolio, vel qualis ab aethere tristis 
<pol. epia 7.840> nuntius imperiis solet apparere cometa, 
<pol. epia 7.841> instruit ingentes acies ; cunctosque elephantos, 
<pol. epia 7.842> ut grege monstrifico turbatum territet hostem, 
<pol. epia 7.843> prima fronte locat ; turresque in terga trementes 
<pol. epia 7.844> cernuntur. Totidem colles iuga summa movere 
<pol. epia 7.845> dixeris ac totidem nutantes rupibus arces. 
<pol. epia 7.846> Hunc clipeum totis praetendit viribus hostis 
<pol. epia 7.847> mox Ligures Gallosque acie consistere prima 
<pol. epia 7.848> imperat, auxiliis illam Balearibus implens 
<pol. epia 7.849> ac Mauris. Acie Poenos locat inde secunda 
<pol. epia 7.850> atque Afros. Bruttio completur tertia tantum 
<pol. epia 7.851> milite, qui maestus magnaque ex parte coactus 
<pol. epia 7.852> castra sequebatur. Latis tum cornibus agros 
<pol. epia 7.853> occupat immenso circumdans agmina gyro. 
<pol. epia 7.854> Ad dextram Poenos Italis concurrere iussos 
<pol. epia 7.855> ordinat ; at laevam Numidae tenuere rebelles 
<pol. epia 7.856> optantesque armis inviso occurrere regi. 
<pol. epia 7.857> Haec ubi disposuit, quoniam sibi castra coacta 
<pol. epia 7.858> gentibus ex variis fuerant et dissona linguis, 
<pol. epia 7.859> nunc interpretibus, proprio nunc ore cohortes 
<pol. epia 7.860> accendit stimulatque, suo non segnior hoste. 
<pol. epia 7.861> Omne simul ducis egregii seu militis idem 
<pol. epia 7.862> implet opus. Primas acies ac signa ferentes 
<pol. epia 7.863> instruit, hinc alas cursuque novissima lustrat, 
<pol. epia 7.864> itque vagus blandis permiscens aspera verbis : 
<pol. epia 7.865> "Si fortuna mihi nota est mea, vicimus" inquit ; 
<pol. epia 7.866> "nec vicisse sat est : tumidum delevimus hostem 
<pol. epia 7.867> Romanumque genus, maneant modo pristina vobis 
<pol. epia 7.868> pectora, Cannarum aut Trebiae memorantia tempus. 
<pol. epia 7.869> Nullus ab adverso venit obvius agmine quem non 
<pol. epia 7.870> mille locis Italo pridem saturata cruore 
<pol. epia 7.871> fuderit haec acies, cui non fratremve patremve 
<pol. epia 7.872> aut natum abstulerit. Dux ipse ferocior annis 
<pol. epia 7.873> et pater, Ausonii tunc gloria nominis ingens, 
<pol. epia 7.874> hos timuit gladios laudataque signa cruore 
<pol. epia 7.875> infecit, nostros fugiens rediturus in enses. 
<pol. epia 7.876> Ni forsan procul a patria melioribus iste 
<pol. epia 7.877> militat auspiciis, aut nos peioribus urbis 
<pol. epia 7.878> ante fores patriae. Non sic Carthaginis almae 
<pol. epia 7.879> immemores rear esse deos ut fortia Romae 
<pol. epia 7.880> moenia non ausi ferro defendere, nostris 
<pol. epia 7.881> moenibus insultent. Furor huc attraxerit illos ; 
<pol. epia 7.882> haec fortuna potens populo spectacula Poeno 
<pol. epia 7.883> miserit, ut quondam digitis avulsa cruentis 
<pol. epia 7.884> tot spolia. Ut modios curvo complevimus auro, 
<pol. epia 7.885> contenti patriae rerum transmittere famam 
<pol. epia 7.886> tantarum, sic formoso nunc vincula collo 
<pol. epia 7.887> laeta ducis Latii victrix Carthago videbit 
<pol. epia 7.888> et circumductos pecudum de more per urbem 
<pol. epia 7.889> Romanos errare greges Laeliumque loquacem 
<pol. epia 7.890> et varium regem atque inopem, qui nostra reliquit 
<pol. epia 7.891> arma fugax, hodie cuius, per numina testor 
<pol. epia 7.892> vos, Mauri Numidaeque, iugum vitate superbum ! 
<pol. epia 7.893> Massinissa suos repetit per verbera servos. 
<pol. epia 7.894> Vos, Galli, certate odiis hostemque vetustum 
<pol. epia 7.895> nunc gladiis urgete novis : hic campus, in orbe 
<pol. epia 7.896> collectas alio, longaevas expiet iras. 
<pol. epia 7.897> At vos, o Ligures, quos me et mea fata secutos 
<pol. epia 7.898> per mare, per terras nulli cessisse labori 
<pol. epia 7.899> hic video, pugnate, precor ! Si digna manebunt 
<pol. epia 7.900> praemia victores, non vos, mihi credite, vallis 
<pol. epia 7.901> Hispida, nec regio abruptis impervia saxis, 
<pol. epia 7.902> sed campi pingues et ditia rura tenebunt 
<pol. epia 7.903> Italiae, vesterque pavor stimulusque silebit, 
<pol. epia 7.904> Roma ferox. Vos, cara mihi dilectaque multum 
<pol. epia 7.905> agmina, vosque, mei cives, impulsibus ullis 
<pol. epia 7.906> non opus aut monitis : patriam spectate trementem 
<pol. epia 7.907> hostilesque faces atque impia pila paventem ; 
<pol. epia 7.908> et notos muros, ubi prima infantia vobis 
<pol. epia 7.909> exacta est, ubi tot meriti duxistis honores, 
<pol. epia 7.910> tot laetos festosque dies ; ubi busta cinisque 
<pol. epia 7.911> maiorum et memori stant scriptae in marmore laudes. 
<pol. epia 7.912> Omnis in armatis patriae fiducia dextris 
<pol. epia 7.913> et vestra virtute sita est : succurrite fessae ! 
<pol. epia 7.914> Uxores vobis dulcesque occurrere natos 
<pol. epia 7.915> deprecor et trepidas matres sacramque parentum 
<pol. epia 7.916> canitiem, et patrii curam superesse sepulcri." 
<pol. epia 7.917> Nondum finierat, magnusque in verba ferebat 
<pol. epia 7.918> impetus ardentem, subito cum classica et omnes 
<pol. epia 7.919> Romanae cecinere tubae, clamorque tremendus 
<pol. epia 7.920> ortus ab adverso caelum complevit et auras, 
<pol. epia 7.921> ac strepitu horrisono volucres haesere volantes ; 
<pol. epia 7.922> quo cunctae concussae acies, trepidique elephantes 
<pol. epia 7.923> in sua praecipiti redierunt agmina cursu 
<pol. epia 7.924> turbaruntque loco, compulsaque cornua retro 
<pol. epia 7.925> cesserunt. O caeca hominum mens, inscia rerum 
<pol. epia 7.926> consiliisque illusa tuis ! Quos agmine primo 
<pol. epia 7.927> praesidium cauti ducis anxia cura locarat, 
<pol. epia 7.928> hi stragem peperere suis primamque ruinam ! 
<pol. epia 7.929> Hic fragor Hannibalem medio sermone loquentem 
<pol. epia 7.930> avertit, veluti subitum si forte canenti 
<pol. epia 7.931> obstrepat et scisso descendat Iupiter axe, 
<pol. epia 7.932> Ille silet tremuloque modos sub gutture frangit 
<pol. epia 7.933> attollitque oculos et caelum suspicit atrum. 
<pol. epia 7.934> Verum tam variis totiens dux casibus olim 
<pol. epia 7.935> iactatus, totiens dubiis exercitus armis, 
<pol. epia 7.936> perstat et adversos speculatur turbidus hostes, 
<pol. epia 7.937> increpitansque metus, vires animosque fluentes 
<pol. epia 7.938> colligit, excurritque fremens, seque obvius offert. 
<pol. epia 7.939> Sicut aper, rapidis postquam latratibus actus 
<pol. epia 7.940> vulnificos instare canes atque arma sequentum 
<pol. epia 7.941> advertit, iam terga riget, iam subrigit aures, 
<pol. epia 7.942> hinc praeceps in tela ruit ; sic fervidus ibat 
<pol. epia 7.943> Hannibal, egregiique animam patris ore vocabat. 
<pol. epia 7.944> Stabat ab adverso iuvenis tunc impiger acri 
<pol. epia 7.945> Massinissa animo, qui mox fluitantia cernens 
<pol. epia 7.946> cornua Poenorum, trepidos irrumpit in hostes, 
<pol. epia 7.947> et quacumque viam facit ingens belua, raptim 
<pol. epia 7.948> insequitur ; similique fretus duce Laelius inter 
<pol. epia 7.949> irruit armorum cumulos tempusque locumque 
<pol. epia 7.950> arripit ; obstantes cedit, fugientibus instat. 
<pol. epia 7.951> Scipio magnanimus violenti more leonis, 
<pol. epia 7.952> qui catulis festinet opem silvasque ferasque 
<pol. epia 7.953> obruat, in medios stricto penetraverat ense. 
<pol. epia 7.954> Illum totae acies, illum miratur ab alto 
<pol. epia 7.955> Iupiter, et nostro sibi num foret aemulus orbe 
<pol. epia 7.956> sol stetit ambiguus : rutilo sic totus in auro 
<pol. epia 7.957> fulgebat, sic purpureo radiabat amictu, 
<pol. epia 7.958> sic rigidis nitidus iuvenis splendebat in armis. 
<pol. epia 7.959> Postquam est ad veros perventum cominus hostes, 
<pol. epia 7.960> Romani Poenique manus miscere cruentas 
<pol. epia 7.961> coeperunt. Ingens et inexorabilis urget 
<pol. epia 7.962> ira duces populosque duos ; nec Martius usquam 
<pol. epia 7.963> impetus asperior, nec acerbior ulla per orbem 
<pol. epia 7.964> pugna fuit. Nec enim pretio conducta gerebat 
<pol. epia 7.965> bella cohors. Aderant proprio qui sanguine vellent, 
<pol. epia 7.966> quas ipsi ediderant, odiorum extinguere flammas. 
<pol. epia 7.967> Unus amor cunctisque adeo legionibus una 
<pol. epia 7.968> mens erat : ulcisci iustos vel morte dolores. 
<pol. epia 7.969> Punica perfidia et Romana superbia passim 
<pol. epia 7.970> vocibus alternis vulnus iactantur ad omne : 
<pol. epia 7.971> iurgia et infames questus, et tempore eodem 
<pol. epia 7.972> hic sonus, hic iugulis extorta silentia caesis ; 
<pol. epia 7.973> annua nunc Poenis et amara tributa subactis, 
<pol. epia 7.974> nunc fraus et capto strages indigna Sagunto, 
<pol. epia 7.975> et quicquid rabies odio flammata vetusto 
<pol. epia 7.976> armatis dictare solet. Coit omnis in unum 
<pol. epia 7.977> offensae cumulus longique iniuria belli. 
<pol. epia 7.978> Pectora pectoribus tunduntur et ensibus enses, 
<pol. epia 7.979> vulnera vulneribus, mortes quoque mortibus atrae 
<pol. epia 7.980> miscentur : iuvat insertis descendere ad umbras 
<pol. epia 7.981> visceribus, Manesque novo turbare tumultu, 
<pol. epia 7.982> pugnantesque animas Erebo transferre silenti. 
<pol. epia 7.983> Heu furor ! Et quanto satius vixisse quietus 
<pol. epia 7.984> finibus in patriis populus potuisset uterque ! 
<pol. epia 7.985> Non sinit ambitio caecique superbia cordis 
<pol. epia 7.986> et sitis, aeterna quae spe succendit habendi 
<pol. epia 7.987> mortales, uritque animos et trudit in enses. 
<pol. epia 7.988> Confligunt infense acies ; nec publica tantum 
<pol. epia 7.989> hos odia exagitant ; credit sua vulnera quisque 
<pol. epia 7.990> et patris fratrisque necem, dum percutit hostem, 
<pol. epia 7.991> ulcisci. Usque adeo mentes offensa vetusta 
<pol. epia 7.992> asperat ! Atque odio levius certare recenti 
<pol. epia 7.993> impellunt sua castra duces et vocibus altis 
<pol. epia 7.994> accendunt animos et honesta pericula monstrant 
<pol. epia 7.995> ac subeunt. Species visa est pulcherrima mortis 
<pol. epia 7.996> pro patria pepigisse animam. Vis ampla furorum 
<pol. epia 7.997> armorumque dabat strepitus gemitusque cadentum 
<pol. epia 7.998> confusos horrore sonos. Iam sanguinis altus 
<pol. epia 7.999> it fluvius camposque rigat fumantibus undis, 
<pol. epia 7.1000> iamque furens operit volvitque cadavera torrens. 
<pol. epia 7.1001> Mons quoque corporibus prostratis surgit equorum 
<pol. epia 7.1002> atque virum, rabidosque iugis iam separat hostes. 
<pol. epia 7.1003> Non sic attonitos Aegaeo litore nautas 
<pol. epia 7.1004> expavisse rear, quibus insula nata repente 
<pol. epia 7.1005> est prope Therasiam ; quod monstrum doctus haruspex 
<pol. epia 7.1006> Romano dedit imperio Macedumque ruinae ; 
<pol. epia 7.1007> navita sed transtro rudis ac stupefactus adhaesit. 
<pol. epia 7.1008> Ceperat interea pugna superatus iniqua 
<pol. epia 7.1009> auxiliaris eques Poenorum excedere campo. 
<pol. epia 7.1010> Insequitur victor profugos. Iam sparsa sequendo 
<pol. epia 7.1011> ipsa viam cumulos inter reperire laborat 
<pol. epia 7.1012> caesorum, Romana acies : pars scandere in altum 
<pol. epia 7.1013> et dubio titubare gradu, pars lubrica circum 
<pol. epia 7.1014> arva tenens, sparsis aditum tentare maniplis. 
<pol. epia 7.1015> Signiferi fluitare etiam armorumque magistri : 
<pol. epia 7.1016> et poterat vincendo vagus felicia miles 
<pol. epia 7.1017> bella repentinis praevertere cladibus, atque 
<pol. epia 7.1018> illustrem foedare diem, ni providus alti 
<pol. epia 7.1019> Scipio consilii, revocantia signa dedisset. 
<pol. epia 7.1020> Cognita nam postquam iusso tubicine campis 
<pol. epia 7.1021> vox sonuit, tenuere gradum signumque secuti 
<pol. epia 7.1022> in primos rediere globos. Hinc agmina rursus 
<pol. epia 7.1023> turbine concurrunt alio, sed viribus isdem ; 
<pol. epia 7.1024> aethere dispersos veluti cum turbidus Auster 
<pol. epia 7.1025> arctavit nimbos, siluitque repressa parumper, 
<pol. epia 7.1026> dum tonat, hinc pluviis et grandine mixta resurgit 
<pol. epia 7.1027> tempestas inimica satis. Excesserat ardens 
<pol. epia 7.1028> Scipio iam colles immensa strage coactos, 
<pol. epia 7.1029> collatisque iterum signis et viribus ambae 
<pol. epia 7.1030> miscebant acies aequato proelia campo. 
<pol. epia 7.1031> Solicitum spectasse deum tot funera gentis 
<pol. epia 7.1032> indomitae, tantosque truci sub Marte labores 
<pol. epia 7.1033> crediderim, seu quis validis foret exitus armis. 
<pol. epia 7.1034> Hoc equidem mundi campo commissa patenti 
<pol. epia 7.1035> nutabat fortuna die, quis iura supremi 
<pol. epia 7.1036> imperii summumque gradum, quis sceptra teneret. 
<pol. epia 7.1037> Favisset si forte etenim sors ultima Poeno, 
<pol. epia 7.1038> quis dubitet quin immensum dominata per orbem 
<pol. epia 7.1039> impia Carthago rerum tenuisset habenas, 
<pol. epia 7.1040> Romanumque nihil foret haec in tempora nomen ? 
<pol. epia 7.1041> Itala barbaricis tellus lacerata colonis 
<pol. epia 7.1042> mutasset genus egregium, maiorque fuisset 
<pol. epia 7.1043> Africa. Si potuit nomen sibi Graecia inermis 
<pol. epia 7.1044> imposuisse suum, quanto magis Africa victrix ! 
<pol. epia 7.1045> Sed miserata pios divina potentia nobis 
<pol. epia 7.1046> succurrit, talemque virum peioribus annis 
<pol. epia 7.1047> Italiae dedit afflictae, qui fortia bella 
<pol. epia 7.1048> fortior exciperet, qui non praesentia tantum, 
<pol. epia 7.1049> Sed ventura etiam discrimina pelleret unus ; 
<pol. epia 7.1050> temporibus cui tuta suis innixa maneret 
<pol. epia 7.1051> et cui libertas servanda sequentibus annis. 
<pol. epia 7.1052> Iam media sol almus equos regione trahebat 
<pol. epia 7.1053> aetherea et tantas spectabat territus iras. 
<pol. epia 7.1054> Impiger et nullo defessus membra labore, 
<pol. epia 7.1055> non aestu, non vulneribus, non nube calentis 
<pol. epia 7.1056> pulveris, extremas manibus tentare procellas 
<pol. epia 7.1057> Scipio tendebat, cuneus quo densior illum 
<pol. epia 7.1058> et ducis adversi facies optata vocabat. 
<pol. epia 7.1059> Ac velut Aetnaeo descendens vertice vastat 
<pol. epia 7.1060> flamma cavernosi convexa trementia montis, 
<pol. epia 7.1061> et scopulos ruit obstantes arbustaque frangit 
<pol. epia 7.1062> obvia, sulfureae reboant simul undique valles, 
<pol. epia 7.1063> sic ferus et simili prosternit turbine cuncta 
<pol. epia 7.1064> Scipio, saepe monens : "Miles Romane, precor te : 
<pol. epia 7.1065> aut vince aut morere : mecum nunc ultima tenta. 
<pol. epia 7.1066> Haec via vel Romam, vel certo tramite ducit 
<pol. epia 7.1067> ad superos". Haec vociferans intrabat in agmen 
<pol. epia 7.1068> Hannibalis. Contra ille gravi cum mole ruentem 
<pol. epia 7.1069> excipit impavidus. Confligunt fulmina Martis, 
<pol. epia 7.1070> hinc Scipio, hinc Hanibal ; cernensque ex aethere Mavors 
<pol. epia 7.1071> miratur tales terris superesse magistros 
<pol. epia 7.1072> militiae, tales operum ferrique ministros. 
<pol. epia 7.1073> Hic precor ut mendax desistat Graecia tandem 
<pol. epia 7.1074> nominibus certare ducum ; pudeatque referre 
<pol. epia 7.1075> imbelles Asiae populos Gangemque subactum. 
<pol. epia 7.1076> Parthorum sileant reges et Persidis arvis 
<pol. epia 7.1077> exiguo spectata phalanx ; nec conserat ipsa 
<pol. epia 7.1078> Troia manum Priamique domus cantata poetis 
<pol. epia 7.1079> Graiorum et nostris ; non regum quisquis odoro 
<pol. epia 7.1080> crine fluens atque Assyrio crispatus amictu. 
<pol. epia 7.1081> His campis non Indae acies, non fluxa per armos 
<pol. epia 7.1082> purpura, non levibus tantum confisa sagittis 
<pol. epia 7.1083> turba fugax ; verum hinc armis innata, virenti 
<pol. epia 7.1084> robore subsistens Italo Romana iuventus 
<pol. epia 7.1085> arma tulit : contra assiduis exercita bellis 
<pol. epia 7.1086> agmina Poenorum, quibus est Hispania testis 
<pol. epia 7.1087> virtutis Latiumque magis ; quae mille per arva 
<pol. epia 7.1088> Romanos hominum victores omniaque ausos 
<pol. epia 7.1089> iam pessum ferro dederant et fortibus armis. 
<pol. epia 7.1090> Has inter gentes alio certamine longe 
<pol. epia 7.1091> concursum est, aliis animis. Iam vera fatenti 
<pol. epia 7.1092> viribus haec acies praeit, haec levitate ; sed unum est 
<pol. epia 7.1093> parque odium ambabus. Vix tandem fessa parumper 
<pol. epia 7.1094> cedebat Poenorum acies. Tum fervidus ira 
<pol. epia 7.1095> Hannibal exclamat : "Non haec tibi signa, retrorsum, 
<pol. epia 7.1096> furcifer, ut referas dederam. Quin pergis ? Et illa 
<pol. epia 7.1097> hostibus in mediis potius discerpta relinque. 
<pol. epia 7.1098> Heu mihi ! Quo ruitis ? Non est via recta. Venite : 
<pol. epia 7.1099> hac hostem reperire licet. Carthaginis estis 
<pol. epia 7.1100> sic memores ? Hac forte domum remeare putatis ? 
<pol. epia 7.1101> Erratis, miseri cives ! Haec carceris una 
<pol. epia 7.1102> exiliique via est." Haec dicens ibat in hostes 
<pol. epia 7.1103> solus et intrepidus. Cunctas sic ille pudore 
<pol. epia 7.1104> et victas pietate ducis firmasse cohortes 
<pol. epia 7.1105> visus erat ; bellumque ingens renovataque caedes 
<pol. epia 7.1106> coeperat. Urgebat Scipio primusque premebat 
<pol. epia 7.1107> obstantes cuneos et funera crebra serebat : 
<pol. epia 7.1108> perfidiam numquid tam longa inferre videbo 
<pol. epia 7.1109> proelia virtuti ? Non sic pietatis avitae 
<pol. epia 7.1110> oblitos rear esse deos. Concurrite fortes 
<pol. epia 7.1111> pectoribus manibusque, viri ! Victoria praesto est." 
<pol. epia 7.1112> Talia iactabat stricto mucrone tremendus. 
<pol. epia 7.1113> Iamque referre pedem paulatim exterritus hostis : 
<pol. epia 7.1114> mox magis atque magis ; nec iam reverentia tanti 
<pol. epia 7.1115> ulla ducis retinere diu potuisset in armis. 
<pol. epia 7.1116> Ecce autem pariter redeuntes hoste fugato 
<pol. epia 7.1117> Rex Laeliusque retro fessos... 
<pol. epia 7.1118> improvisi a tergo invadunt. Ilicet ergo 
<pol. epia 7.1119> coepta prius sensim laxis fuga pergit habenis ; 
<pol. epia 7.1120> nec patriae pietas, proprii nec cura pudoris 
<pol. epia 7.1121> nec decus Hannibalis quicquam valuere precesque. 
<pol. epia 7.1122> Ille videns fractas acies et terga suorum 
<pol. epia 7.1123> versa metu, rapidum trepida formidine tandem 
<pol. epia 7.1124> volvit equum campoque fugit lacrimosus aperto, 
<pol. epia 7.1125> accusansque omnes hominesve deosve, propinquum 
<pol. epia 7.1126> pervenit Adrumetum. Illic moenibus urbis amicae 
<pol. epia 7.1127> substitit. Hinc iterum Poeno revocante senatu 
<pol. epia 7.1128> digreditur. Postquam attonitae sub moenia ventum 
<pol. epia 7.1129> est patriae, non ille forum, non publica templa, 
<pol. epia 7.1130> sed furtim petiisse larem contentus et ima 
<pol. epia 7.1131> sede diu maestus, latebris sese abdidit atris. 
<pol. epia 8. 1> Pronus ad Oceanum, cupiens narrare profundis 
<pol. epia 8. 2> antipodum populis nostro quae viderat orbe, 
<pol. epia 8. 3> sol rapidos stimulabat equos ; nondumque solutus 
<pol. epia 8. 4> Scipio curarum laqueis, suprema volutans 
<pol. epia 8. 5> excidia infandae gentis tempusque locumque 
<pol. epia 8. 6> atque aditus formamque rei et discrimina secum 
<pol. epia 8. 7> cuncta simul tacitus vigili sub mente movebat. 
<pol. epia 8. 8> At quia solis iter devexum atque hora monere 
<pol. epia 8. 9> grata videbatur fessis daret otia castris, 
<pol. epia 8. 10> instituit revocare acies meritamque quietem 
<pol. epia 8. 11> tradere militibus, nocturni tempora somni. 
<pol. epia 8. 12> Et tamen hostili quam primum irrumpere vallo 
<pol. epia 8. 13> visum est : huc alacres igitur praeit ipse cohortes 
<pol. epia 8. 14> ingrediturque aditum nullo custode locorum. 
<pol. epia 8. 15> Illic praeda ingens... 
<pol. epia 8. 16> praecipitem meditante fugam et quid vita valeret, 
<pol. epia 8. 17> non quid opes, passimque iacens pretiosa supellex 
<pol. epia 8. 18> inventa est. Rapitur cupidae Carthaginis aurum 
<pol. epia 8. 19> per maria et terras quaesitum sanguine multo : 
<pol. epia 8. 20> barbaricae Libyco quod vieta Hispania bello 
<pol. epia 8. 21> misit avaritiae, Sardis quod fessa cavernis, 
<pol. epia 8. 22> quod Siculis totiens extorserat impia templis, 
<pol. epia 8. 23> quod medio percussa die plaga torrida mundi 
<pol. epia 8. 24> et niger Aethiopum populus regnumque perustum, 
<pol. epia 8. 25> quod Mauri Numidumque olim per saecula longa 
<pol. epia 8. 26> aut reges misere alii, quodque Itala tellus 
<pol. epia 8. 27> tot dederat damnis ; id totum sanguine mixtum 
<pol. epia 8. 28> Africa nunc revomit. Quid tot valuere rapinae ? 
<pol. epia 8. 29> Raptor raptorem spoliat. Nunc ite per ampla 
<pol. epia 8. 30> aequora, nunc validas prosternite turribus arces, 
<pol. epia 8. 31> nunc aratrum antiquis insultet moenibus. Omnes 
<pol. epia 8. 32> unus habet praedas hostis, mundique superbit 
<pol. epia 8. 33> tot spoliis vestrisque simul. Tandem agmine fesso 
<pol. epia 8. 34> Scipio magnanimus referens victricia retro 
<pol. epia 8. 35> signa sub occasum solis sua castra revisit. 
<pol. epia 8. 36> Captivos servare iubet, quaeve ampla relatu 
<pol. epia 8. 37> ac speciosa forent ; nam cetera praeda viritim 
<pol. epia 8. 38> sparsa erat atque animos mulcebat militis acres. 
<pol. epia 8. 39> Serus Atlanteo radiabat vertice pulcher 
<pol. epia 8. 40> Hesperus et nitido rarissima sidera caelo. 
<pol. epia 8. 41> Aggere gramineo considit laeta iuventus, 
<pol. epia 8. 42> celsior at cunctis Scipio rexque additus illi 
<pol. epia 8. 43> herbosum tenuere torum. Tum corpora curant 
<pol. epia 8. 44> fessa labore gravi belloque exhausta diurno. 
<pol. epia 8. 45> Ut dapibus compressa fames primusve quievit 
<pol. epia 8. 46> impetus edendi, placido facundior ore 
<pol. epia 8. 47> Laelius ingreditur : "Postquam mihi fata dedere 
<pol. epia 8. 48> hunc tantum vidisse diem, contentus abibo 
<pol. epia 8. 49> quo iam cumque trahent ; nec me natum esse pigebit, 
<pol. epia 8. 50> dum tecum vixisse ferar, fortissime rector 
<pol. epia 8. 51> Hesperiae, cui nostra salus bene creditur uni. 
<pol. epia 8. 52> Hoc, fateor, solo mentem spes ultima lusit ; 
<pol. epia 8. 53> nam rediens bello magna iam parte peracto, 
<pol. epia 8. 54> cum Massinissam cedentem terga viderem 
<pol. epia 8. 55> teque per adversos tanta virtute tonantem 
<pol. epia 8. 56> "Actum de Hanibale est" tacito cum murmure dixi. 
<pol. epia 8. 57> Nunc quibus ille viis aut quonam eruperit astu 
<pol. epia 8. 58> obstupeo mirorque fugam ; sed notior illis 
<pol. epia 8. 59> est regio, idque hodie multis fortasse salutis 
<pol. epia 8. 60> causa fuit." Medio abrumpens sermone loquentem 
<pol. epia 8. 61> rex ait : "Iste quidem merito clarissimus omni 
<pol. epia 8. 62> posteritate dies per saecula longa feretur, 
<pol. epia 8. 63> nominis Ausonii fuerit dum fama superstes. 
<pol. epia 8. 64> Sed, Laeli, mihi crede, novi moresque animumque : 
<pol. epia 8. 65> Hannibal anne dolis victus succumbat an armis 
<pol. epia 8. 66> serius, incertum est. Unum mihi lumen in illo 
<pol. epia 8. 67> centum oculis par est, Argum quem saepe vocare 
<pol. epia 8. 68> bellorum soleo, quia non est fallere cuiquam 
<pol. epia 8. 69> ingenium mentemque viri. Tamen omnia vitae 
<pol. epia 8. 70> consilia atque omnem ancipitis discriminis artem 
<pol. epia 8. 71> verterat una dies. Iamque hunc prendisse videbar 
<pol. epia 8. 72> et comitem inviso Romam misisse Syphaci. 
<pol. epia 8. 73> Sed dum cuncta oculis lustro vigilantibus, ille 
<pol. epia 8. 74> avolat et noto decurrit tramite tutus : 
<pol. epia 8. 75> nec dubium ingentes quin montes stragis et altum 
<pol. epia 8. 76> sanguinis infandi pelagus vel mole vel undis 
<pol. epia 8. 77> crevissent, nisi dilapsos per opaca viarum 
<pol. epia 8. 78> vicinae sociis cepissent moenibus arces." 
<pol. epia 8. 79> Excipit hunc Scipio : "Vitam quaecumque per omnem 
<pol. epia 8. 80> aut vidi aut legi, fateor, mihi parva videntur 
<pol. epia 8. 81> fabula, dum memini Hannibalis. Vidistis, amici, 
<pol. epia 8. 82> quantus erat, quantaque acies firmaverat arte. 
<pol. epia 8. 83> Ipse mihi adversus veniebat in agmine primo 
<pol. epia 8. 84> obiciens Poenos Italis, Numidasque rebelles, 
<pol. epia 8. 85> Massinissa, tibi, memor hos odioque metuque 
<pol. epia 8. 86> in regem pugnare suum ; Latiamque cohortem 
<pol. epia 8. 87> ecce ubi constituit, quoniam venisse coactam 
<pol. epia 8. 88> noverat. In frontem stetit Indica belua pugnae, 
<pol. epia 8. 89> Getulique greges : horum terrore putavit 
<pol. epia 8. 90> Romanam turbare aciem, quorum impetus illi 
<pol. epia 8. 91> profuit innumeris bellis. Sed amicior omnem 
<pol. epia 8. 92> hunc nobis fortuna metum detraxit ; eramque 
<pol. epia 8. 93> ipse ego sollicitus quibus hoc eludere monstrum 
<pol. epia 8. 94> artibus aut tolerare feras quo robore possem, 
<pol. epia 8. 95> atque ideo primam rara legione catervam 
<pol. epia 8. 96> implevi, facilis pesti qua transitus esset, 
<pol. epia 8. 97> ut cursu diffusa suo contemptior iret 
<pol. epia 8. 98> innocua feritate ruens. Sed, Iupiter alme, 
<pol. epia 8. 99> quam forti stetit ille animo, dum fracta videret 
<pol. epia 8. 100> cornua, quam nihil extimuit, quotiensque labantem 
<pol. epia 8. 101> restituit virtute aciem interdumque coegit 
<pol. epia 8. 102> spem titubare meam ! Solitum iactare profecto, 
<pol. epia 8. 103> mentio clarorum fuerit si forte virorum, 
<pol. epia 8. 104> audivi, ipse omnis bello quod tertius aevi 
<pol. epia 8. 105> orbe sit in toto ; peragitque hoc ordine : primum 
<pol. epia 8. 106> ponit Alexandrum, Pyrrhum locat inde secundum, 
<pol. epia 8. 107> et sequitur mox ipse duos. Sed vera fateri 
<pol. epia 8. 108> non livor vetet aut odium : mihi maximus omni 
<pol. epia 8. 109> Hannibal ex numero est, Darium nisi forte Porumque 
<pol. epia 8. 110> est vicisse magis quam, quos numerare labor est, 
<pol. epia 8. 111> tot nostros fudisse duces ; nisi praestat inermem 
<pol. epia 8. 112> barbariem superasse manu, quam caede cruenta 
<pol. epia 8. 113> Romanas stravisse acies. Distantia longe 
<pol. epia 8. 114> acta ducum memoro. Quid ? Mores moribus aequem ? 
<pol. epia 8. 115> Hinc regem nudare piget : stet tegmine famae 
<pol. epia 8. 116> clarus apud populos ! At dignis laudibus acrem 
<pol. epia 8. 117> hinc hostem celebrare vacat. Quis bella subire 
<pol. epia 8. 118> promptior, aut medio quis cautior esse periclo ? 
<pol. epia 8. 119> Quisve cibi aut somni, quis vini parcior illo est ? 
<pol. epia 8. 120> Hoc admirari soleo, quod saepe relatum 
<pol. epia 8. 121> est mihi : funerei post prima exordia belli, 
<pol. epia 8. 122> sollicitum adsidue et facinus sub mente profunda 
<pol. epia 8. 123> volventem egregium, nunquam cenasse sedentem. 
<pol. epia 8. 124> Iam quid ego armorum curas artemque supremam 
<pol. epia 8. 125> militiae, terramve duci clipeumve cubile, 
<pol. epia 8. 126> neglectaeque decus vestis studiumque frementum 
<pol. epia 8. 127> cornipedum memorare velim ? Patientia quanta est 
<pol. epia 8. 128> frigoris atque aestus cursusque sitisque famisque ! 
<pol. epia 8. 129> Quanta ducum miles, quanta est dux militis idem 
<pol. epia 8. 130> spes animis ! Quod primus eat ruiturus in hostem, 
<pol. epia 8. 131> ultimus excedat campis. Haec omnia pridem 
<pol. epia 8. 132> novimus experti. Si quid modo pectore in illo 
<pol. epia 8. 133> aut veri aut sancti melior natura locasset, 
<pol. epia 8. 134> optarem nostro genitum natumque sub orbe. 
<pol. epia 8. 135> Quis mihi ductorem laudet, quem caeca gubernet 
<pol. epia 8. 136> ebrietas, fugienda viro cuicumque, sed altis 
<pol. epia 8. 137> principibus funesta lues ? Quis sparsa cruore 
<pol. epia 8. 138> convivia et plenis elata cadavere mensis, 
<pol. epia 8. 139> perque aestum ancipites algenti in flumine saltus ? 
<pol. epia 8. 140> Barbaricus cui luxus iners et Persica sortis 
<pol. epia 8. 141> blandimenta novae placeant ac purpura mollis ? 
<pol. epia 8. 142> Cetera praetereo ; sed enim non moribus istis 
<pol. epia 8. 143> Hannibal Italiam bello vastasse trilustri 
<pol. epia 8. 144> evaluit." Sic fatus erat. Tum pauca modeste 
<pol. epia 8. 145> Massinissa refert : "Depressor magne tuarum 
<pol. epia 8. 146> atque alienarum mirator maxime rerum, 
<pol. epia 8. 147> si mihi das fandi veniam, stat dicere contra. 
<pol. epia 8. 148> noscendi studio famae si credis avitae, 
<pol. epia 8. 149> Magnus Alexander, nullis non victor in oris, 
<pol. epia 8. 150> orbe peragrato tandem pervenit ad ortus, 
<pol. epia 8. 151> fortunamque simul clausit cum tempore vitae ; 
<pol. epia 8. 152> Hannibal et spatio brevior victusque cruente 
<pol. epia 8. 153> est hodie. Ille Asiam tentataque cuncta subegit, 
<pol. epia 8. 154> innumeros domuit populos urbesque ducesque 
<pol. epia 8. 155>   [lacune] 
<pol. epia 8. 156> "Et lupus immensum qui tuto irrupit ovile, 
<pol. epia 8. 157> is timet adversum longe spectasse leonem. 
<pol. epia 8. 158> Vicit Alexander populos, rex optime, nosti, 
<pol. epia 8. 159> quos adiit : Graios titulis haud ille paternis 
<pol. epia 8. 160> subtrahat. Ast Asiam quo vicerit inde paratu 
<pol. epia 8. 161> scimus et imbelles Arabes et inertia Bactra. 
<pol. epia 8. 162> At non Arctoas gentes, qua vergere primum 
<pol. epia 8. 163> commoditate loci poterat, non Punica regna, 
<pol. epia 8. 164> non Italos mundique caput, Gallosque et Hiberos 
<pol. epia 8. 165> attigit ; hos extra, quid dignum laude videtis 
<pol. epia 8. 166> egregia et tantis titulis tantoque boatu ? 
<pol. epia 8. 167> Vicisse hunc omnes liceat, fudisse quod usquam est : 
<pol. epia 8. 168> Regibus Eois domitis Indoque cruori 
<pol. epia 8. 169> quatuor obiciam Latio confecta potenti 
<pol. epia 8. 170> proelia. Visne gravem et memorandum in saecula testem ? 
<pol. epia 8. 171> Alter Alexander rex Epirensis et huius 
<pol. epia 8. 172> non minor ipse animis et avunculus, orbe viritim 
<pol. epia 8. 173> diviso, Italiam venit belloque subactus, 
<pol. epia 8. 174> dum latus Ausonia transfixum cerneret hasta, 
<pol. epia 8. 175> haec ait expirans : "Heu quam diversa nepoti 
<pol. epia 8. 176> et mihi bellorum cecidit sors ! Ille iocose 
<pol. epia 8. 177> femineum subigit nullo certamine vulgus ; 
<pol. epia 8. 178> durior armatis mea me discrimine tanto 
<pol. epia 8. 179> obiecit fortuna viris". Cum talibus ergo 
<pol. epia 8. 180> Hannibal iste viris tot iam fera bella per annos 
<pol. epia 8. 181> qua virtute gerat nostis ; namque illa perennis 
<pol. epia 8. 182> gloria magnifici regis fortunaque semper 
<pol. epia 8. 183> prospera et in finem simili comitata favore 
<pol. epia 8. 184> non nihil externis sicut splendoribus addit, 
<pol. epia 8. 185> omnia sic studio vigili meditantibus aufert 
<pol. epia 8. 186> indicium verique viam : pars altera namque 
<pol. epia 8. 187> fortunae latet ambiguae, nec noscere promptum est 
<pol. epia 8. 188> quantus in adversis. Brevitas quoque temporis illi 
<pol. epia 8. 189> hoc tribuit, morsque ipsa viro properata, nec ullum 
<pol. epia 8. 190> maius habet fortuna bonum, quam leta sub uno 
<pol. epia 8. 191> et vitam clausisse die. Si tempus utrique 
<pol. epia 8. 192> indultum excutias, tute fateare necesse est 
<pol. epia 8. 193> Hannibal ut plures vincendo exegerit annos, 
<pol. epia 8. 194> quam vivendo alius. Macedum quo vita tyrannum 
<pol. epia 8. 195> tempore destituit, toto quis protinus orbe 
<pol. epia 8. 196> vicerat Hannibalem ? Si tunc cessisset ad umbras, 
<pol. epia 8. 197> ibat honorato visurus Tartara curru, 
<pol. epia 8. 198> quaesito non de Persis Arabisque triumpho. 
<pol. epia 8. 199> Sin rex longaevae traxisset fila senectae, 
<pol. epia 8. 200> quis fuerit certus venturo tempore vates, 
<pol. epia 8. 201> num fortuna senem exciperet, num rara secundis 
<pol. epia 8. 202> forte fides seros mansisset firma sub annos, 
<pol. epia 8. 203> praecipue si, quod fuerat iam saepe minatus, 
<pol. epia 8. 204> Italiam senior tentasset et Africa bella ? 
<pol. epia 8. 205> Singula versanti, quoniam nox alta soporis 
<pol. epia 8. 206> admonet, hic illo maior belloque videtur 
<pol. epia 8. 207> clarior, atque hodie plus verae laudis adeptus, 
<pol. epia 8. 208> si famam egregiam non dat fortuna nec aufert, 
<pol. epia 8. 209> quam vincendo alius ; licet omnis Graecula circum 
<pol. epia 8. 210> obstrepat et testes inculcet turba libellos." 
<pol. epia 8. 211> Dixerat ; astabant intentis auribus omnes. 
<pol. epia 8. 212> Miles in his gravior paulumque annosior unus 
<pol. epia 8. 213> incipit : "Haud dubie quem magnum dixeris, ille 
<pol. epia 8. 214> maximus est, nec parva tibi miranda videntur, 
<pol. epia 8. 215> nec vulgare aliquid solitum laudare tenemus. 
<pol. epia 8. 216> Hoc unum petiisse velim : si tertius ille est, 
<pol. epia 8. 217> quem tandem claro tanta virtute relictum 
<pol. epia 8. 218> Scipiadae putat esse locum, quove ordine sese 
<pol. epia 8. 219> insereret, si forte acie victricia signa, 
<pol. epia 8. 220> quod procul avertant Superi, tenuisset ab ista." 
<pol. epia 8. 221> Doctus ad haec Laelius : "Tu, si quis sidera caeli 
<pol. epia 8. 222> dinumerare volens hoc digerat ordine, primum 
<pol. epia 8. 223> Luciferum, post Arcturum gelidumque Boetem, 
<pol. epia 8. 224> hinc alios ignes, solem fortasse putabis 
<pol. epia 8. 225> praeteriisse ? Imo stat per se solus, et inde 
<pol. epia 8. 226> nomen habet. Nec sum ignarus quid callidus ille 
<pol. epia 8. 227> responderet ad haec, acie si victor abisset 
<pol. epia 8. 228> hesterna : Macedum regem Pyrrhumque secundos 
<pol. epia 8. 229> esse sibi, cunctosque alios quos clara per orbem 
<pol. epia 8. 230> fama duces loquitur. Sed enim se dicere quartum 
<pol. epia 8. 231> noluit erubuitque altis miscere supremum 
<pol. epia 8. 232> sideribusque diem." Sic ille effatus et omnes 
<pol. epia 8. 233> adsensere animis nutuque et murmure laeto. 
<pol. epia 8. 234> Talibus atque aliis noctem sermonibus illam 
<pol. epia 8. 235> insomnem traxere diu. Iamque Hesperus alto 
<pol. epia 8. 236> mersus erat pelago, mediumque rotunda loquendo 
<pol. epia 8. 237> transierat iam luna polum. Tunc undique passim 
<pol. epia 8. 238> defessi in viridi deponunt aggere membra. 
<pol. epia 8. 239> Sic ubi tristis apes caelo commisit aperto 
<pol. epia 8. 240> impetus, et magnae caedis pluit aether acervos, 
<pol. epia 8. 241> pars victrix repetit sedes procul hoste remoto 
<pol. epia 8. 242> et circa regem coeunt ac murmure plaudunt, 
<pol. epia 8. 243> postremum irriguo dant corpora lassa sopori 
<pol. epia 8. 244> atque omnes pariterque silent pariterque quiescunt. 
<pol. epia 8. 245> Vixdum exorta dies iterumque ascendere classem 
<pol. epia 8. 246> Laelius et Romam laeto rumore iubetur 
<pol. epia 8. 247> sollicitosque implere Patres. Iamque aequora felix 
<pol. epia 8. 248> nuntius ingrediens Austro dat vela ferenti. 
<pol. epia 8. 249> Hic status in castris ; at quis Carthagine terror, 
<pol. epia 8. 250> qui dolor aut quaenam trepidi nova cura senatus ! 
<pol. epia 8. 251> Plebs subitis percussa malis praetoria circum 
<pol. epia 8. 252> it Patrum afflictisque iubet succurrere fatis 
<pol. epia 8. 253> Poenorum, et patriae miseram prohibere ruinam. 
<pol. epia 8. 254> Illi autem dubii consultant, qualiter olim, 
<pol. epia 8. 255> dum scopulo collisa ratis gemit atque supremum 
<pol. epia 8. 256> naufragium impendet, coeunt atque ultima tandem 
<pol. epia 8. 257> consilia expediunt trepidi sub nocte magistri. 
<pol. epia 8. 258> Omnibus una salus visa est exquirere quaenam 
<pol. epia 8. 259> mens foret Hannibali, ducis an spectata probati 
<pol. epia 8. 260> virtus sub tanto cecidisset victa periclo, 
<pol. epia 8. 261> staret an adversis animus spesque ulla sub alto 
<pol. epia 8. 262> pectore, et ambigui quae sit sententia belli. 
<pol. epia 8. 263> Ille diu renuens tandem populique Patrumque 
<pol. epia 8. 264> imperiis obstare nequit. Maestissimus ergo, 
<pol. epia 8. 265> confususque pudore gravi ac maerore, latebris 
<pol. epia 8. 266> egreditur, qualis rapto matrona decore, 
<pol. epia 8. 267> quae quamvis culpa careat, sibi conscia tanti 
<pol. epia 8. 268> dedecoris, silet ipsa tamen refugitque videri 
<pol. epia 8. 269> exhorretque viri aspectum faciemque suorum. 
<pol. epia 8. 270> Ut trepido stetit ille foro, confusa repente 
<pol. epia 8. 271> turba ducem visura suum, quem tempore tanto 
<pol. epia 8. 272> tam procul a patria longiquaque bella gerentem 
<pol. epia 8. 273> audierat, populusque omnis concurrit et ingens 
<pol. epia 8. 274> Curia et innumero complentur compita vulgo. 
<pol. epia 8. 275> Aspiciensque suos cives generosus et asper 
<pol. epia 8. 276> spiritus intumuit ; tandemque silentia tristi 
<pol. epia 8. 277> fronte monens : "Uno siquidem plus viximus" inquit, 
<pol. epia 8. 278> quam decuit placuitque die - crimenque fatebor 
<pol. epia 8. 279> ipse meum : pridem tacitus me proelia sensi 
<pol. epia 8. 280> aversis tentare deis, sed pulchra per omnes 
<pol. epia 8. 281> gloria praecipitem casus famaeque libido 
<pol. epia 8. 282> caeca tulit - , testes facio, quos sensimus hostes 
<pol. epia 8. 283> esse, deos : actum quicquid vel arma vel artes 
<pol. epia 8. 284> vel nostrae valuere manus, nec defuit umquam 
<pol. epia 8. 285> cura operi egregio. Vicerunt numina nostros 
<pol. epia 8. 286> conatus. Cecidi totus, nec iam ulla relicta est 
<pol. epia 8. 287> spes mihi : vos precibus Romanam exposcite pacem. 
<pol. epia 8. 288> Consilii haec est summa mei." Sic fatus in imas 
<pol. epia 8. 289> rursus abit latebras, caelumque videre recusat. 
<pol. epia 8. 290> Inde pudor mixtusque dolor, simul ira pavorque 
<pol. epia 8. 291> cum quaterent animum assidue, tutasque negaret 
<pol. epia 8. 292> fama moras hostisque odium, secreta paravit 
<pol. epia 8. 293> effugia occultosque abitus ; lucemque per omnem 
<pol. epia 8. 294> multus adesse foro, populo se inferre frequenti ; 
<pol. epia 8. 295> Vespere thesauros ad proxima littora mittit 
<pol. epia 8. 296> ingentes, seque ipse, vagus ceu, moenibus effert ; 
<pol. epia 8. 297> dumque poli medium nox intempesta rotaret, 
<pol. epia 8. 298> conscendit puppim tacitus, tum carbasa ventis 
<pol. epia 8. 299> pandit et infaustae condemnat litus arenae. 
<pol. epia 8. 300> Iam procul Italiam pelago spectabat ab alto 
<pol. epia 8. 301> suspirans repetensque sui primordia fati. 
<pol. epia 8. 302> Stat regum tentare fidem ferrique quod usquam est, 
<pol. epia 8. 303> et bellum renovare ferum, mundumque procellis 
<pol. epia 8. 304> exagitare aliis. Iam pridem magnus in armis 
<pol. epia 8. 305> rex erat Antiochus : Syriae iam tractus et omnes 
<pol. epia 8. 306> Hellespontiaci fervebant litoris urbes, 
<pol. epia 8. 307> iamque Ephesum belli sedem rex ipse tenebat, 
<pol. epia 8. 308> aequore iam classis campisque equitatus apertis ; 
<pol. epia 8. 309> dux deerat coeptis. Huc recto tramite proram 
<pol. epia 8. 310> Hannibal, huc clavum iubet, huc et carbasa flecti. 
<pol. epia 8. 311> Iam Drepanum propere, iam litora nota Panormi 
<pol. epia 8. 312> praetereunt curvosque sinus Zephyroque favente 
<pol. epia 8. 313> Vulcanum Liparimque secant, fumumque favillis 
<pol. epia 8. 314> nigrantem horrificis geminumque ardere cacumen 
<pol. epia 8. 315> suspiciunt pavidi, fugiuntque iuvantibus undis. 
<pol. epia 8. 316> Stat sinus, Italicum latus inter et arva propinquae 
<pol. epia 8. 317> Trinacriae, solitus spectantes fallere nautas 
<pol. epia 8. 318> eminus, unius ac faciem protendere terrae, 
<pol. epia 8. 319> abstulit id dubium donec longaevior usus 
<pol. epia 8. 320> paulatim, nam continuo duo litora tractu 
<pol. epia 8. 321> dixeris haerere et geminos se tangere montes, 
<pol. epia 8. 322> quod quondam fecisse ferunt. Huc vela Pelorus 
<pol. epia 8. 323> seu casu seu sponte dabat, namque ille magister 
<pol. epia 8. 324> puppis erat. Timuit fraudem dux callidus et se 
<pol. epia 8. 325> obiectum ratus insidiis, nil tale merentem 
<pol. epia 8. 326> obtruncat : subitoque errorem agnovit, et acris 
<pol. epia 8. 327> paenituit facti. Siculo tum monte cadaver 
<pol. epia 8. 328> deposuit bustumque super construxit et aram 
<pol. epia 8. 329> addidit ac statuam memorem ; nomenque sepulti 
<pol. epia 8. 330> nunc etiam mons ipse tenet semperque tenebit. 
<pol. epia 8. 331> Faucibus emergens dubiis ratis impia vasto 
<pol. epia 8. 332> sulcat iter pelago : Cephalon prior obvia surgit 
<pol. epia 8. 333> ac vicina pari spatio contenta Hyacinthus. 
<pol. epia 8. 334> Laeva brevem dabat inde viam, si fluctibus Isthmos 
<pol. epia 8. 335> cederet ac gemini limes maris alta Corinthus. 
<pol. epia 8. 336> Iustius exemplo novus hic fortasse recenti 
<pol. epia 8. 337> supplicium erroris potuit timuisse magister ; 
<pol. epia 8. 338> ergo gubernaclum flectit. Iamque aequore ab alto 
<pol. epia 8. 339> litoream Mathona vident, ubi forte Philippus 
<pol. epia 8. 340> rex Macedum fuerat, iam lumine captus eodem. 
<pol. epia 8. 341> Contigit hinc animum viduaeque iniuria frontis 
<pol. epia 8. 342> et dolor atque Italae admonuit locus ille paludis. 
<pol. epia 8. 343> Inde maris latae scopulos emensus Achaei 
<pol. epia 8. 344> volvitur, eximio qua palmite fertilis extat 
<pol. epia 8. 345> angulus atque Euros seu Gnosia prospicit arva 
<pol. epia 8. 346> innumerasque sacro sparsas legit aequore terras. 
<pol. epia 8. 347> Hinc Ephesum festinus adit regisque furentis 
<pol. epia 8. 348> excitat admotis ardentia pectora flammis. 
<pol. epia 8. 349> Utque alias caeli ventis urgentibus oras 
<pol. epia 8. 350> occupat interdum nimbus, qui grandine postquam 
<pol. epia 8. 351> hos vastavit agros, illo ciet orbe procellas 
<pol. epia 8. 352> ingeminans longeque tonans, sic pulsus ad ortus 
<pol. epia 8. 353> Italiae vastator erat. Quos ille tumultus 
<pol. epia 8. 354> excivit, quantas strages ferus ense parabat, 
<pol. epia 8. 355> si fortuna foret, metuens id scilicet unum, 
<pol. epia 8. 356> dis falsum iurasse suis, nempe omnia fando 
<pol. epia 8. 357> si sequar, excutiar coepto. Labor iste sequentum 
<pol. epia 8. 358> et decus ingeniis : fatis occurrere Eois 
<pol. epia 8. 359> atque Asiam Libyae fratremque adiungere fratri. 
<pol. epia 8. 360> Scipio muneribus divum tantoque favore 
<pol. epia 8. 361> fretus, ad extremum invisae Carthaginis ardens 
<pol. epia 8. 362> excidium intendit ; stat enim quocumque vocantem 
<pol. epia 8. 363> fortunam mens certa sequi, nec mittere tempus 
<pol. epia 8. 364> incassum quod fata dabant. Victricia signa 
<pol. epia 8. 365> Octavio commissa duci totasque phalanges 
<pol. epia 8. 366> terrestri iubet ire via et sub moenia saevae 
<pol. epia 8. 367> Urbis agi ; petit ipse Uticam, quo Lentulus illis 
<pol. epia 8. 368> missus ab Italia magna cum classe diebus 
<pol. epia 8. 369> appulerat. Veteresque novis ubi miscuit alnos, 
<pol. epia 8. 370> iam petit aequoreo Poenorum tramite portum, 
<pol. epia 8. 371> scilicet ausuros pelago ratus ultima victos, 
<pol. epia 8. 372> si quid adhuc reliqui faceret fortuna retusis 
<pol. epia 8. 373> viribus aut animis, si spes foret ulla sub armis. 
<pol. epia 8. 374> Litoribus cunctis iam formidata subibat 
<pol. epia 8. 375> Ostia ; iam lituis stridentibus aequora circum 
<pol. epia 8. 376> omnia, iam scopuli, iam concava saxa fremebant ; 
<pol. epia 8. 377> ipse repercussus confusis vocibus aether 
<pol. epia 8. 378> horrisonum late terrorem in moenia iactat. 
<pol. epia 8. 379> Frondibus ecce oleae circum redimita virentis 
<pol. epia 8. 380> supplicibusque onerata viris venit obvia puppis 
<pol. epia 8. 381> ac pacem veniamque petens. Nil vocibus illis 
<pol. epia 8. 382> responsum est aliud : firmo sunt litore iussi 
<pol. epia 8. 383> adventum exspectare ducis Romanaque castra. 
<pol. epia 8. 384> Ipse sub invisae classem tamen admovet urbis 
<pol. epia 8. 385> moenia et aerias speculatur comminus arces. 
<pol. epia 8. 386> Conspicit excelsas solido de marmore turres 
<pol. epia 8. 387> liminibus super adstantes ac ferrea claustra 
<pol. epia 8. 388> portarum totis et propugnacula muris, 
<pol. epia 8. 389> admirans Romamque putans vidisse secundam. 
<pol. epia 8. 390> Urbs circumfuso vallatur maxima ponto, 
<pol. epia 8. 391> et muris et tuta situ. Nisi salsa parumper 
<pol. epia 8. 392> angusti a tergo pepulissent litora campi, 
<pol. epia 8. 393> insula tota foret. Subter latissima portus 
<pol. epia 8. 394> planities immota iacet faucesque catenis 
<pol. epia 8. 395> nectuntur validis, crebrae stant litore turres. 
<pol. epia 8. 396> Ipse oculis metitur opus libratque periclum 
<pol. epia 8. 397> exploratque aditus, ubi pronum prendere terram, 
<pol. epia 8. 398> qua penetret portum, quae sit via tuta sub arcem 
<pol. epia 8. 399> invisam ; veluti cupiens prosternere rupem 
<pol. epia 8. 400> cultor agri, aut segeti damnosam avellere quercum, 
<pol. epia 8. 401> it circum tentatque modos, facilemque ruinam 
<pol. epia 8. 402> cogitat innocuamque aliis campoque sibique. 
<pol. epia 8. 403> Iam satis immensam terrore impleverat urbem ; 
<pol. epia 8. 404> Inde fretum remis, caelum clangore tubarum 
<pol. epia 8. 405> intonat et signis resonant crepitantibus aure. 
<pol. epia 8. 406> Digrediturque minax. Illum stupefactus euntem 
<pol. epia 8. 407> Mercurii collis montique inscriptus Apollo 
<pol. epia 8. 408> prospiciunt plebsque ipsa tuens horrescit ab alto, 
<pol. epia 8. 409> attonitaeque gemunt matres ac multa precantur ; 
<pol. epia 8. 410> anxia sic volucris tentantem prendere nidos 
<pol. epia 8. 411> pastorem adspiciens, trepidis se verberat alis 
<pol. epia 8. 412> multa querens truncoque pavens suspenditur alto. 
<pol. epia 8. 413> Iamque Uticam appulerat, iunctisque in litore tandem 
<pol. epia 8. 414> agminibus sociis, uno quae tempore circum 
<pol. epia 8. 415> duxerat Octavius, Tunetis moenia versus 
<pol. epia 8. 416> carpit iter, classemque cavo sub monte recondit. 
<pol. epia 8. 417> Non procul inde aberant, subitus cum nuntius hostem 
<pol. epia 8. 418> adventare refert. Syphacis filius ultro, 
<pol. epia 8. 419> nomine Vermina, sortis casusque paterni 
<pol. epia 8. 420> intempestivus vindex serumque coactis 
<pol. epia 8. 421> auxiliis, aderat, minime spernendus in illo 
<pol. epia 8. 422> venisset si forte die ; magnasque trahebat 
<pol. epia 8. 423> nunc equitum peditumque ferox in bella catervas 
<pol. epia 8. 424> nescius Hannibalis victi. Neve arma capessant 
<pol. epia 8. 425> Scipio militibus, vallum ne aut castra revellant 
<pol. epia 8. 426> imperat, aut acies moveant aut signa sequantur. 
<pol. epia 8. 427> Recta acie stabant armisque animisque parati 
<pol. epia 8. 428> flectere lora manu, praevertere gressibus hostem ; 
<pol. epia 8. 429> at celare iubet. Parent, et valle latenti 
<pol. epia 8. 430> improvisa acies Verminae occurrit. At ille 
<pol. epia 8. 431> angustis deprensa locis parat arma suosque 
<pol. epia 8. 432> explicat ut licitum est. Concurritur atque cruentum 
<pol. epia 8. 433> bellum oritur caedesque recens gemitusque dolorque ; 
<pol. epia 8. 434> atque loco claudente fugam, truncatur ad unum 
<pol. epia 8. 435> tota fere iuvenis acies. Ast ipse fugaci 
<pol. epia 8. 436> raptus equo medios inter delabitur hostes 
<pol. epia 8. 437> solus et adversi petit avia confraga montis. 
<pol. epia 8. 438> Infelix ! Quanto melius sub strage virorum 
<pol. epia 8. 439> casurus miseroque patri, si fata tulissent, 
<pol. epia 8. 440> carcere in Albano comes et Tiburte sepulcro ! 
<pol. epia 8. 441> Scipio victrices acies praedamque trahentes 
<pol. epia 8. 442> innumeram, arma et equos, vestes currusque iugales 
<pol. epia 8. 443> intextasque auro tunicas cristasque micantes, 
<pol. epia 8. 444> ad coeptum conducit iter ; velut obice parvo 
<pol. epia 8. 445> egreditur paulum ripas, mox omnia victor 
<pol. epia 8. 446> obvia prosternit furibundo vertice torrens, 
<pol. epia 8. 447> indignansque moras primo se dirigit alveo. 
<pol. epia 8. 448> At postquam passim tota Carthagine victus 
<pol. epia 8. 449> Regulus et casus sonuit fortuna recentis, 
<pol. epia 8. 450> extemplo terrore gravi tremuere, minorque 
<pol. epia 8. 451> luctus maioris renovavit vulnera damni ; 
<pol. epia 8. 452> puppe velut fracta, remo cum tristis adhaesit 
<pol. epia 8. 453> navita iactaturque vadis, cui litora longe, 
<pol. epia 8. 454> spes fuste exiguo titubat, si forte malignus 
<pol. epia 8. 455> fluctus et hunc rapiat, mortem gemit atque secundum 
<pol. epia 8. 456> naufragium : tanta ex parvis momenta supremum 
<pol. epia 8. 457> tempus habet ! Pacem lectos veniamque petitum 
<pol. epia 8. 458> ter denos placet ire viros, quos vultus et aetas 
<pol. epia 8. 459> et genus et virtus populo praeferret in omni. 
<pol. epia 8. 460> Talia per Libyam : belli sed fama peracti 
<pol. epia 8. 461> nondum Romanam serpens penetrarat ad urbem, 
<pol. epia 8. 462> solicitosque Patres, Poeni quos fama rebellis 
<pol. epia 8. 463> moverat, ac plebem attonitam portenta deorum 
<pol. epia 8. 464> plurima terrebant : medio sol aethere visus 
<pol. epia 8. 465> imminui, sensimque iubar decrevit ; et ingens 
<pol. epia 8. 466> contremuit tellus arbustaque multa dehiscens 
<pol. epia 8. 467> sorbuit horrificoque palam subsidit hiatu ; 
<pol. epia 8. 468> Tybris agens silvas riparum iura furenti 
<pol. epia 8. 469> amne supergressus magnam conterruit urbem 
<pol. epia 8. 470> diluvio insolito, subitumque horrendus in ipso 
<pol. epia 8. 471> monte Palatino descendit saxeus imber. 
<pol. epia 8. 472> Ergo Sibyllinis aditis responsa petentes 
<pol. epia 8. 473> sacra deis iussi peragunt, summusque sacerdos 
<pol. epia 8. 474> succinctus de more Iovem superosque faventes 
<pol. epia 8. 475> Iunonisque minacis opem Latoniaque astra 
<pol. epia 8. 476> invocat, et Martem pingui mollire iuvenco 
<pol. epia 8. 477> Romani patrem imperii torvamque sororem 
<pol. epia 8. 478> Ledaeosque parat fratres Furiasque Chaosque 
<pol. epia 8. 479> Telluremque deum, nisi falsa est fama, parentem 
<pol. epia 8. 480> et Nymphas matres fluviorum ac Nerea magnum 
<pol. epia 8. 481> Nympharum patrem. Sic relligiosus opima 
<pol. epia 8. 482> certatim tepidis altaribus aggerat exta. 
<pol. epia 8. 483> Postquam rite minas visum est placasse deorum, 
<pol. epia 8. 484> consul ab urbe novus discedens Claudius Afrum 
<pol. epia 8. 485> litus adire parat. Miserum torquebat inanis 
<pol. epia 8. 486> ambitio : laudem hac tantum reperire putabat 
<pol. epia 8. 487> posse via aeternam, si permittente Senatu 
<pol. epia 8. 488> Scipiadae magno aequatum gessisset honorem, 
<pol. epia 8. 489> inque gravi bello partes tenuisset easdem. 
<pol. epia 8. 490> Is, populo prorsus licet adversante, Senatum 
<pol. epia 8. 491> flexerat assiduis precibus. Quot saepe repulsis 
<pol. epia 8. 492> ambitus efficitur, quantoque labore pudendus 
<pol. epia 8. 493> constat honos ! Victor properabat plebis et aequi 
<pol. epia 8. 494> participem se ferre duci. Natura profecto 
<pol. epia 8. 495> erubuit clausitque vias, elementaque pontum 
<pol. epia 8. 496> indignata gravi perturbavere tumultu. 
<pol. epia 8. 497> Lauretana retro linquebant litora nautae 
<pol. epia 8. 498> securi ventorum et carmina nota canentes ; 
<pol. epia 8. 499> applaudente freto, remis frangentibus aequor 
<pol. epia 8. 500> undique respondent rostrisque secantibus undae. 
<pol. epia 8. 501> Horrida tum subitis consurgunt versa procellis 
<pol. epia 8. 502> aequora et Aeolio prorumpunt carcere fratres 
<pol. epia 8. 503> indomiti quatiuntque polos terramque fretumque. 
<pol. epia 8. 504> Inde repentinis panduntur carbasa ventis 
<pol. epia 8. 505> nequicquam : vario fervescunt caerula motu, 
<pol. epia 8. 506> huc illuc rapitur classis flatuque rotatur 
<pol. epia 8. 507> quolibet ; at nulla spectant navalia proras. 
<pol. epia 8. 508> Hinc Aquilo violentus agit frangitque rudentes, 
<pol. epia 8. 509> inde furens Auster perfundit lintea nimbis 
<pol. epia 8. 510> et tumidos lato deducens aequore fluctus 
<pol. epia 8. 511> litus in Ausonium frangit. Fastigia mali 
<pol. epia 8. 512> subsidunt pelago. Quotiens in nubila surgit, 
<pol. epia 8. 513> et Tyrrhena salo spumante cacumina pulsat, 
<pol. epia 8. 514> at quotiens retro furiosa relabitur unda, 
<pol. epia 8. 515> crescit in immensum Tuscum latus arvaque fundo 
<pol. epia 8. 516> sicca patent nudaque tremunt delphines harena, 
<pol. epia 8. 517> et crebris sonat in scopulis allisa carina. 
<pol. epia 8. 518> Nox caelum tenebrosa tegit ; tum fulgura circum 
<pol. epia 8. 519> saeva micant, toto descendunt fulmina caelo, 
<pol. epia 8. 520> aequor agit montes et torrens unda nigrescit. 
<pol. epia 8. 521> Claudius ancipitis permotus imagine fati 
<pol. epia 8. 522> diriguit tremuitque metu. Nunc improba damnat 
<pol. epia 8. 523> vota suae mentis, tantosque optasse labores 
<pol. epia 8. 524> paenitet : armorum mallet vitasse tumultus 
<pol. epia 8. 525> magnanimoque decus proprium titulosque decoros 
<pol. epia 8. 526> Scipiade et belli famam liquisse perennem 
<pol. epia 8. 527> ac mansisse domi et patrio iacuisse sepulcro. 
<pol. epia 8. 528> Talia volventem Calabris ex montibus Eurus 
<pol. epia 8. 529> horrifer impellit. Fessam Populonia classem 
<pol. epia 8. 530> prima videt, saxis post hanc spumantibus Ilva, 
<pol. epia 8. 531> Corsica post scopulis minitantibus excipit, inde 
<pol. epia 8. 532> Sardiniae Arctoum latus attigit. Inde frementi 
<pol. epia 8. 533> infelix agitur pelago et crescente procella, 
<pol. epia 8. 534> magnaque pars classis fluctu superante fatiscens 
<pol. epia 8. 535> in mediis subsedit aquis ; pars cautibus atris 
<pol. epia 8. 536> dissiluit, durisque allisit frigida saxis 
<pol. epia 8. 537> corpora nautarum ; pars turbine iacta retrorsum 
<pol. epia 8. 538> litus ad Etruscum rediit, solacia busti 
<pol. epia 8. 539> Italica tellure petens. At Claudius amens 
<pol. epia 8. 540> et paucae morte ex media rapientibus undis 
<pol. epia 8. 541> vix Calarim tetigere rates. Hic classe novanda 
<pol. epia 8. 542> consulis intentumque animum memoremque pericli 
<pol. epia 8. 543> attonitumque invenit hiems. Non Punica vidit 
<pol. epia 8. 544> litora, non belli rumores territus ullos 
<pol. epia 8. 545> auribus excepit ; lapsoque inglorius anno, 
<pol. epia 8. 546> fascibus absumptis rediit privatus in urbem, 
<pol. epia 8. 547> atque fatigata nequicquam classe virisque. 
<pol. epia 8. 548> Felicis Romam interea laetissima belli 
<pol. epia 8. 549> fama venit. Totam reserantur templa per urbem 
<pol. epia 8. 550> fitque deis immensus honos : solemnia cives 
<pol. epia 8. 551> quaslibet ante aras persolvunt vota frequentes : 
<pol. epia 8. 552> finibus avulsos hostes, cervicibus asprum 
<pol. epia 8. 553> excessisse iugum, cladem transisse metumque 
<pol. epia 8. 554> in caput inque trucis muros Carthaginis ; ipsum 
<pol. epia 8. 555> perdomitum bello fontem causamque laborum 
<pol. epia 8. 556> succubuisse ducem ; nil iam superesse timendum. 
<pol. epia 8. 557> Ambitus hic alter maiori auctore magisque 
<pol. epia 8. 558> exarsit Populumque omnem cunctumque Senatum 
<pol. epia 8. 559> involvit : consul siquidem Cornelius altum 
<pol. epia 8. 560> Lentulus imperium Libyci discrimine belli 
<pol. epia 8. 561> atque annum nomenque suum illustrare parabat ; 
<pol. epia 8. 562> scilicet hoc meditans, seu pax instaret, haberi 
<pol. epia 8. 563> pacis honorate princeps ; seu bella manerent, 
<pol. epia 8. 564> perfacilem exhausti fore iam certaminis omnem 
<pol. epia 8. 565> eventum et praegrande decus. Sic ille labori 
<pol. epia 8. 566> incumbens alieno, indignum ardebat honorem, 
<pol. epia 8. 567> semine non proprio messem rapturus opimam. 
<pol. epia 8. 568> Heu pestis damnosa homini et funesta libido 
<pol. epia 8. 569> nominis, imperio nocuisti saepe Latino ! 
<pol. epia 8. 570> Hic ego (nam calamum fert impetus atque parumper 
<pol. epia 8. 571> abstrahor incepto) vos, quos Romana loquendo 
<pol. epia 8. 572> externis aequare iuvat, percunctor : ubi unquam 
<pol. epia 8. 573> gente pares animi totque adversantibus ulla ? 
<pol. epia 8. 574> Vos mihi nunc populos regesque ducesque potentes 
<pol. epia 8. 575> obicitis ; sed cesset amor livorque malignus, 
<pol. epia 8. 576> quis gessit tam magna ducum regumve ? Nec illis 
<pol. epia 8. 577> aemulus obstrepuit, mediosque irrupit in actus 
<pol. epia 8. 578> invidiae conflata lues ; non annus agentes 
<pol. epia 8. 579> fortia destituit, vetuitque domesticus hostis 
<pol. epia 8. 580> imperium extendi ; non illos castra moventes 
<pol. epia 8. 581> detinuit populus ; non sero in bella profecti 
<pol. epia 8. 582> ante diem rediere domum revocante Senatu 
<pol. epia 8. 583> aut equitum prohibente aciem peditumque novari 
<pol. epia 8. 584> aut classem et merito stipendia digna labori. 
<pol. epia 8. 585> Consiliis reges moderantur regna trahuntque, 
<pol. epia 8. 586> non ipsi ex aliis pendent aliisve trahuntur 
<pol. epia 8. 587> arbitriis : finem belli et primordia norunt ; 
<pol. epia 8. 588> dum libet accipiunt et dum libet arma reponunt, 
<pol. epia 8. 589> liberiore via seque et sua signa ferentes. 
<pol. epia 8. 590> Non illos praecessor iners reparandaque ferro 
<pol. epia 8. 591> segnities fessos in finem pertulit anni ; 
<pol. epia 8. 592> non collega fuit cladis temerarius auctor 
<pol. epia 8. 593> invitas rapiens in aperta pericula turmas ; 
<pol. epia 8. 594> non successoris nocuit metus alta moventi, 
<pol. epia 8. 595> gloriaque in praeceps tulit et celerare coegit. 
<pol. epia 8. 596> Nec mihi nunc quisquam referat de nomine litem 
<pol. epia 8. 597> virtutis, vanisque illam seiungat ab umbris, 
<pol. epia 8. 598> aut externa sibi ceu non sua praemia tollat. 
<pol. epia 8. 599> Credite, cunctarum longe blandissima rerum est 
<pol. epia 8. 600> gloria, nec levibus stimulis agit insita fortes 
<pol. epia 8. 601> egregiosque animos generosaque pectora pulsat. 
<pol. epia 8. 602> Qua cui sit dubium quin sollicitudine dempta 
<pol. epia 8. 603> hoc duce Carthago fuerit sensura supremum 
<pol. epia 8. 604> excidium et meritam fato calcante ruinam ? 
<pol. epia 8. 605> Quod questum persaepe ferunt post bella reversum 
<pol. epia 8. 606> Scipiadam, in cineres casuram a culmine Byrsam 
<pol. epia 8. 607> invisasque domos stirpemque genusque deosque 
<pol. epia 8. 608> Poenorum et nomen, ni caeca Claudius ardens 
<pol. epia 8. 609> ambitione prior, post Lentulus alta ruentis 
<pol. epia 8. 610> ambo humeris dirae subiissent moenia terrae. 
<pol. epia 8. 611> Consulto tamen has superos servasse nepoti 
<pol. epia 8. 612> reliquias famamque reor nomenque secundum. 
<pol. epia 8. 613> Verum ego pervideo quo sim progressus et unde ; 
<pol. epia 8. 614> nunc redeo. Postquam Tunetis victor ad arcem 
<pol. epia 8. 615> Scipio pervenit, legati tramite recto 
<pol. epia 8. 616> hunc adeunt tristes genibusque trementibus una 
<pol. epia 8. 617> affusi, miseris verbis et supplice vultu 
<pol. epia 8. 618> fortunam erroresque suos rabiemque furentis 
<pol. epia 8. 619> Hannibalis patriaeque graves sine crimine casus 
<pol. epia 8. 620> deplorant, veniamque petunt. Praecluserat aures, 
<pol. epia 8. 621> victorum temerata fides ac Punica fraudis 
<pol. epia 8. 622> exempla abruptaeque recens iniuria pacis. 
<pol. epia 8. 623> Res in consilium perlata est : omnibus idem 
<pol. epia 8. 624> ardor erat : ferro instandum et vindice flamma 
<pol. epia 8. 625> perfidiae, ac pacis nullas admittere voces. 
<pol. epia 8. 626> Cunctorum votis oberat longaevus in illa 
<pol. epia 8. 627> obsidione labor perdendaque gloria tantae 
<pol. epia 8. 628> summa rei, ducis adventu quem fama canebat. 
<pol. epia 8. 629> At minime ingentes animos fixumque movebant 
<pol. epia 8. 630> Scipiade ingenium ventosae nomina famae. 
<pol. epia 8. 631> Altius aspirans caelum spectabat et astra 
<pol. epia 8. 632> virtutisque decus nudum. Tamen omnia fidi 
<pol. epia 8. 633> pectora consilii pariter permota severo 
<pol. epia 8. 634> proposito flexere ducem, lacrimisque petitam 
<pol. epia 8. 635> uberibus tandem placuit permittere pacem 
<pol. epia 8. 636> et bellum finire ferum. Sic villicus olim 
<pol. epia 8. 637> nocturnos metuens fures, legit arbore poma 
<pol. epia 8. 638> immatura astu ; sic pastor pendula ramis 
<pol. epia 8. 639> hospitia et nidos spoliat pullosque reportat 
<pol. epia 8. 640> implumes properans serpentum avertere pestem. 
<pol. epia 8. 641> Postera lux iterum legatos multa precantes 
<pol. epia 8. 642> retulit. Hos Scipio dictis compellat amaris : 
<pol. epia 8. 643> "Impia gens, credes tandem tot cladibus ullum 
<pol. epia 8. 644> esse deum caelo, qui nostros vindicet actus, 
<pol. epia 8. 645> cui scelus omne odio, cui sint mortalia curae ? 
<pol. epia 8. 646> Effera gens, infensa bonis, mitescere sero 
<pol. epia 8. 647> incipe, docta malis, rabiemque aliquando nocendi 
<pol. epia 8. 648> exue. Semper erit tibi summa et sola voluptas 
<pol. epia 8. 649> fallere, nec fraudis studium, gens perfida, linques ? 
<pol. epia 8. 650> Nos equidem, quamquam extremas merebare ruinas, 
<pol. epia 8. 651> parcimus indigne meritasque remittimus iras. 
<pol. epia 8. 652> Hactenus ut steteras, stabis nec strata videbis 
<pol. epia 8. 653> moenia, nec victor quicquam de finibus aufert. 
<pol. epia 8. 654> Libertas meritis servilia cuncta manebit. 
<pol. epia 8. 655> Hannibalem causam belli fontemque furorum 
<pol. epia 8. 656> poscimus : utilius vobis vestraeque quieti 
<pol. epia 8. 657> quam nobis, illum abicitis, quo sospite pacem 
<pol. epia 8. 658> nec sperare licet ; bellorum semina pectus 
<pol. epia 8. 659> illud habet, tanto quae vobis sanguine constant. 
<pol. epia 8. 660> Hoc Italas strages, hoc ipso ulciscere mortes, 
<pol. epia 8. 661> gens afflicta, tuas, mundumque deosque per illum 
<pol. epia 8. 662> elusos totiens ; geminis hoc insuper uno 
<pol. epia 8. 663> urbibus aeternum populisque auferte pavorem. 
<pol. epia 8. 664> Nullus ad haec Libycis elephas mitescat in oris, 
<pol. epia 8. 665> aptum animal bellis, et quos domuistis ad unum 
<pol. epia 8. 666> tradite. Quin etiam violatis pacis in umbra 
<pol. epia 8. 667> legatis illata palam convicia dignus 
<pol. epia 8. 668> penset honos. Captae redeant hoc litore naves. 
<pol. epia 8. 669> Cetera convenient facile, et sub legibus isdem 
<pol. epia 8. 670> quas olim edixi, cum me sub nomine pacis 
<pol. epia 8. 671> ludere venistis ; nec nos fortuna levabit 
<pol. epia 8. 672> blanda, nec asperior franget vos. Ista referte 
<pol. epia 8. 673> Patribus ac Populo ; et si semper fallere dulce est, 
<pol. epia 8. 674> fortunam tentate iterum." Sic ille paventes 
<pol. epia 8. 675> affatus... 
<pol. epia 8. 676> Urbe miser trepida populo variante tumultu 
<pol. epia 8. 677> exoritur, discorsque diu sententia. Tandem 
<pol. epia 8. 678> omnia suscipiunt tristes : sic fata iubebant 
<pol. epia 8. 679> ultima ; condensis volucris ceu vepribus haerens 
<pol. epia 8. 680> accipitrem super astantem videt anxia, nec se 
<pol. epia 8. 681> ausa movere loco, patitur laqueumque manumque 
<pol. epia 8. 682> aucupis : impendens tanti est differre periclum. 
<pol. epia 8. 683> Altera Romuleam legatio tendit ad urbem 
<pol. epia 8. 684> Poenorum ; princeps noti cognominis Haedus 
<pol. epia 8. 685> Hasdrubal infestusque armis et pacis amator, 
<pol. epia 8. 686> vir vita senioque gravis facieque verendus 
<pol. epia 8. 687> annosa, Hannibalis multum fautoribus impar. 
<pol. epia 8. 688> Tres secum comites Itali venere secuti 
<pol. epia 8. 689> Romani ducis imperium. Sed Lentulus, aeger 
<pol. epia 8. 690> ambitione sua, legatos arcuit urbe ; 
<pol. epia 8. 691> nam belli cupidus consul fugiebat honestum 
<pol. epia 8. 692> pacis iter ; donec victo molimine tandem 
<pol. epia 8. 693> aede sacra Bellona Patres hostesque recepit. 
<pol. epia 8. 694> Postquam legati pleno introiere Senatu 
<pol. epia 8. 695> longaevi multa cum maiestate silentes, 
<pol. epia 8. 696> canitiesque graves vultus et colla reflexis 
<pol. epia 8. 697> crinibus exornans miro squalore refulsit, 
<pol. epia 8. 698> cunctorum movere animos. Nunc pacis amicos 
<pol. epia 8. 699> venisse affirmant animisque et vocibus illam 
<pol. epia 8. 700> orantes ; nunc vera peti. Tunc Hasdrubal Haedus 
<pol. epia 8. 701> incipit : "Erratis veniam si numina nunquam 
<pol. epia 8. 702> exorata negant, spes me tenet optima, Patres 
<pol. epia 8. 703> conscripti, superis quos fama potentibus aequat, 
<pol. epia 8. 704> et pietate pares. Fateor, mihi fessa senectus 
<pol. epia 8. 705> iam pridem attulerat longae fastidia vitae, 
<pol. epia 8. 706> praecipue postquam egregium nova bella petentem 
<pol. epia 8. 707> conspexi iuvenem. Timui, casusque futuros 
<pol. epia 8. 708> ante diu agnovi ; linguae sed forte peperci 
<pol. epia 8. 709> aut tacui metuens. Sed enim me serior aetas 
<pol. epia 8. 710> fecerat audacem. Testis mihi Iupiter esto 
<pol. epia 8. 711> caelicoleque alii, testis mihi maxima quondam 
<pol. epia 8. 712> Carthago : huc etiam solitam transcendere famam 
<pol. epia 8. 713> auguror, infestus studiis iuvenilibus atque 
<pol. epia 8. 714> consiliis quotiens fuerim quotiensque periclis 
<pol. epia 8. 715> obtulerim mortique caput. Sanctissimus Hanno 
<pol. epia 8. 716> et comes et testis superest, quem - parcet Hamilcar -  
<pol. epia 8. 717> Africa terra tulit nulli ratione secundum. 
<pol. epia 8. 718> Cum primum puer ille ferox Hispana gerentem 
<pol. epia 8. 719> bella patrem blandis conatus flectere verbis 
<pol. epia 8. 720> ut secum perferret eum, iuratus ad aras 
<pol. epia 8. 721> constitit, heu monstrum horrendum, nos multa vicissim 
<pol. epia 8. 722> contulimus ; tunc ancipitem trepidare favillam 
<pol. epia 8. 723> coepimus : at veniam dedimus puerilibus annis. 
<pol. epia 8. 724> Sed rapto genitore - utinam quem fata tulissent 
<pol. epia 8. 725> maternum dum pondus erat funestaque mundo 
<pol. epia 8. 726> sarcina ! - Praecepti puer hic memor ire parabat 
<pol. epia 8. 727> Hesperiam iam dira tumens. Vesana favebant 
<pol. epia 8. 728> ingenia, atque animos laudabat turba paternos, 
<pol. epia 8. 729> in puero vultus mirata et verba sepulti. 
<pol. epia 8. 730> Obstitimus tunc ambo palam, nec profuit ; ivit 
<pol. epia 8. 731> assuevitque malo imperio et feralibus armis ; 
<pol. epia 8. 732> et magnam tenui flammam accendente favilla, 
<pol. epia 8. 733> quanta per Ausonium ruerint incendia mundum 
<pol. epia 8. 734> vidistis. Nunc nos incendia nostra videmus, 
<pol. epia 8. 735> inque suas sedes tandem vaga flamma reversa est. 
<pol. epia 8. 736> Vix mihi danda fides fuerit, sed numina iuro 
<pol. epia 8. 737> conscia : non alio vestras me pectore clades 
<pol. epia 8. 738> ingemuisse olim, quam nostrae vulnera gentis 
<pol. epia 8. 739> lugeo nunc ; quoniam semper rectissimus ordo 
<pol. epia 8. 740> hic mihi visus erat, seriesque immota malorum 
<pol. epia 8. 741> ex Latio in Libyam, vosque ut fera flamma relinquens 
<pol. epia 8. 742> nos peteret nostrasque domos. Ignoscite, Patres, 
<pol. epia 8. 743> funestum memorare diem, cui sanguine multo 
<pol. epia 8. 744> reddidimus modo nempe parem : quo tempore cladis 
<pol. epia 8. 745> Cannensis cupidam complevit nuntius urbem, 
<pol. epia 8. 746> publica laetitiae duo nos spectacula soli 
<pol. epia 8. 747> voce parum fausta et maesto foedavimus ore. 
<pol. epia 8. 748> Tunc quoque magnanimus quae post mala sensimus, Hanno 
<pol. epia 8. 749> vaticinatus erat. Sed fata inimica trahebant 
<pol. epia 8. 750> infortunatam sub digna piacula plebem ; 
<pol. epia 8. 751> iam miseras monitis fortuna salubribus aures 
<pol. epia 8. 752> clauserat atque oculos velo fallente tegebat. 
<pol. epia 8. 753> Parcite, Romani : deus et fortuna priores 
<pol. epia 8. 754> eripuere animos, quod vis humana nequibat. 
<pol. epia 8. 755> At pudet incusare deos. Erravimus omnes 
<pol. epia 8. 756> culpaque cunctorum fuerit ; sed vera fatebor, 
<pol. epia 8. 757> crimine turba caret : malesani pectoris ardor 
<pol. epia 8. 758> ac furor ille fuit duraeque potentia sortis. 
<pol. epia 8. 759> Namque ego, me rigidum quanquam vocet atque severum, 
<pol. epia 8. 760> absolvo populum ; paucos sed crimine vero 
<pol. epia 8. 761> condemno, paucosque dolus me iudice nectit 
<pol. epia 8. 762> grandiloquos tumidosque animis, qui gesta suorum 
<pol. epia 8. 763> in populum iactare solent, statuasque ruentes 
<pol. epia 8. 764> ostentare situ, reliquorum carpere verbis 
<pol. epia 8. 765> omnia, seque duces vulgo praestare furenti. 
<pol. epia 8. 766> Nec pudet adversus primordia vestra iocari, 
<pol. epia 8. 767> Alpinos habuisse patres, populumque vocare 
<pol. epia 8. 768> pastorum ! Non improprie ; nam iudice Marte 
<pol. epia 8. 769> hactenus indomitos reges et bella professos 
<pol. epia 8. 770> ut totidem tractatis oves, populique videntur 
<pol. epia 8. 771> in pavidos abiisse greges. Sat cognita mundo 
<pol. epia 8. 772> sunt generis elementa novi et Mavortis origo, 
<pol. epia 8. 773> quem factis verum esse patrem et virtute probatis. 
<pol. epia 8. 774> Nunc ubi turba nocens, latebris quibus abdita torpet 
<pol. epia 8. 775> degeneri vallante metu ? Cur magna locuti 
<pol. epia 8. 776> non redeunt, miseros et hiantem fallere plebem 
<pol. epia 8. 777> pollicitis ? Utinam veniant patriamque revisant, 
<pol. epia 8. 778> ut liceat sontes meritis innectere vinclis 
<pol. epia 8. 779> et iuvenes raptare senem. Non laetior amplo 
<pol. epia 8. 780> Scipio conscendet Capitolia vestra triumpho, 
<pol. epia 8. 781> quam nostri scelerata ducis compressa catenis 
<pol. epia 8. 782> huc traheret mea colla manus, summumque putarem 
<pol. epia 8. 783> me patriae infando duxisse ex hoste tropaeum. 
<pol. epia 8. 784> Nec minus Hasdrubalem, si quid mihi creditur, odit 
<pol. epia 8. 785> perfidus ille animo, quam quos sibi praedicat hostes ; 
<pol. epia 8. 786> nec magis horreret vestros praecedere currus, 
<pol. epia 8. 787> iudicio quam stare meo. Verum ipse per umbras 
<pol. epia 8. 788> effugit noctis medio, nec cernere vultus 
<pol. epia 8. 789> sustinuit nostros, causam quibus esse malorum 
<pol. epia 8. 790> se norat : patriam timuit spectare ruentem. 
<pol. epia 8. 791> Ergo abiit tacitus laesa contentus ab urbe 
<pol. epia 8. 792> exilium peperisse sibi : decreta suorum 
<pol. epia 8. 793> nempe nocens pavet atque iras vultusque manusque. 
<pol. epia 8. 794> Et merito crucibus penderet victima tristis 
<pol. epia 8. 795> ille modo volucres pascens informe cadaver, 
<pol. epia 8. 796> piscibus aut pelagi medias effusus in undas 
<pol. epia 8. 797> esca foret, canibus dignus cibus ille marinis, 
<pol. epia 8. 798> aut aliquid monstri Libyci censura rigoris 
<pol. epia 8. 799> in caput id meritum studio certante novasset. 
<pol. epia 8. 800> Denique non frustra vobis foret ille petitus 
<pol. epia 8. 801> debitus ambobus populis et debitus orbi ; 
<pol. epia 8. 802> ipse ego vel vivum vel frusta cruenta dedissem 
<pol. epia 8. 803> semesumque caput. Vobis hinc nostra voluntas 
<pol. epia 8. 804> sit satis, oramus : concors nam iussa libensque 
<pol. epia 8. 805> cetera Poenorum complectitur omnia vulgus, 
<pol. epia 8. 806> quae vestro placuere duci. Spectate tabellas : 
<pol. epia 8. 807> singula conveniunt. Pulchra est vindicta precanti 
<pol. epia 8. 808> parcere prostrato. Nulla est victoria maior 
<pol. epia 8. 809> quam vicisse animum. Nam felicissimus ille est 
<pol. epia 8. 810> qui se felicem vultuque animoque modesto 
<pol. epia 8. 811> agnovit, tenuitque modum ; quod forte videtur 
<pol. epia 8. 812> difficile insuetis, stimulis quod gaudia tangunt 
<pol. epia 8. 813> parva repentinis animos nec frena regentes 
<pol. epia 8. 814> praecipitant. At perpetuis satiata triumphis 
<pol. epia 8. 815> pectora sunt vobis, parcendi summa voluptas ; 
<pol. epia 8. 816> nec minus imperium venia quam fortibus armis 
<pol. epia 8. 817> Romuleum auxistis. Vestrae pietatis egentes 
<pol. epia 8. 818> nos sumus, et veniam positis exposcimus armis. 
<pol. epia 8. 819> Parcite supplicibus : satis est potuisse nocere ! 
<pol. epia 8. 820> Magna sumus vobis aeternum gloria victi, 
<pol. epia 8. 821> maxima servati. Quod si vos forte merentum 
<pol. epia 8. 822> poena iuvat iustusque dolor, nisi fallor abunde est 
<pol. epia 8. 823> quod memores statuere dei quodque intulit ingens 
<pol. epia 8. 824> Scipio. Si quid adhuc superest, ignoscite victis 
<pol. epia 8. 825> victores : fuerit vobis pars ultima magnae 
<pol. epia 8. 826> vindictae affusum hic vitam veniamque precantem 
<pol. epia 8. 827> Hasdrubalem vidisse senem." Sic ille locutus 
<pol. epia 8. 828> continuit tacitum veneranda fronte dolorem. 
<pol. epia 8. 829> At comites passim proiecti in limine, verbis 
<pol. epia 8. 830> flebilibus tenuere Patres, lacrimisque Senatum 
<pol. epia 8. 831> implevere suis ; nati ceu funus acerbum 
<pol. epia 8. 832> stat pater aspiciens, lacrimas nec fundit aniles, 
<pol. epia 8. 833> luget hic interius ; genitrix resoluta capillos 
<pol. epia 8. 834> maesta iacet tunditque genas gemituque madescens 
<pol. epia 8. 835> aethera femineis vacuum mugitibus implet. 
<pol. epia 8. 836> Coeperat auditis iam mitior ira Senatus 
<pol. epia 8. 837> inflecti et sensim lenito pectore iustas 
<pol. epia 8. 838> exaudire preces. Tum vero ex Patribus unus 
<pol. epia 8. 839> perfidiae infensus Poenorum : "Dicite per quos 
<pol. epia 8. 840> subsistet pax ista deos foedusque secundum ; 
<pol. epia 8. 841> nam primos sprevistis" ait. Tunc fronte modesta 
<pol. epia 8. 842> Hasdrubal assurgit paulum, "Perque" inquit "eosdem 
<pol. epia 8. 843> periuris adeo infestos iurabimus istam 
<pol. epia 8. 844> pacem alia servare fide." Vox illa querelis 
<pol. epia 8. 845> imposuit finem, vultusque animosque serenans 
<pol. epia 8. 846> ac responsa Patrum. Pacem sanxere frequentes. 
<pol. epia 8. 847> Hasdrubal hic iterum : "Di vobis iusta rependant 
<pol. epia 8. 848> praemia, Romani, nostro qui digna furori 
<pol. epia 8. 849> supplicia aufertis meritasque remittitis iras. 
<pol. epia 8. 850> Nunc ego, nam veteres non amplius alloquor hostes, 
<pol. epia 8. 851> sed dominos sociosque novos, hoc deprecor unum : 
<pol. epia 8. 852> nos vestrae cupidos admittite moenibus urbis 
<pol. epia 8. 853> captivosque videre date et cognoscere cives. 
<pol. epia 8. 854> Sat mihi longarum solacia magna viarum 
<pol. epia 8. 855> haec fuerint, serique decus mercesque laboris, 
<pol. epia 8. 856> quodque libens longinqua petam super aequora, Romam 
<pol. epia 8. 857> et mundi vidisse caput." Quodcumque petebat 
<pol. epia 8. 858> permissum, et magnam admirans ingressus in urbem est. 
<pol. epia 8. 859> Non aliter stupuit, nisi falsa est fabula, caelum 
<pol. epia 8. 860> ingrediens viridi subito translatus ab Ida 
<pol. epia 8. 861> Laomedonteus puer, ut vaga sidera circum 
<pol. epia 8. 862> haesit et Iliacas despexit ab aethere silvas. 
<pol. epia 8. 863> Appia marmoreo suscepit limine porta 
<pol. epia 8. 864> prima viros ; magno mox obvia moenia gyro 
<pol. epia 8. 865> Pallantea vident, quo structa est regia monte 
<pol. epia 8. 866> Evandri primusque novae locus inclitus urbis ; 
<pol. epia 8. 867> hic elementa notis impressa, hic Arcados almae 
<pol. epia 8. 868> divinum ingenium et miracula maxima rerum 
<pol. epia 8. 869> monstrator docet ipse viae librosque repertos 
<pol. epia 8. 870> fatidicae Carmentis opus, quantumque Latinis 
<pol. epia 8. 871> contulit ingeniis mulier veneranda per aevum. 
<pol. epia 8. 872> Caelius ad dextram remanet, fastigia laeva 
<pol. epia 8. 873> collis Aventini, validasque in rupibus arces 
<pol. epia 8. 874> suspiciunt antrumque vident. Hinc fabula Caci 
<pol. epia 8. 875> Herculeusque labor placido sermone morantes 
<pol. epia 8. 876> detinuit lotaeque boves in gurgite Tusco. 
<pol. epia 8. 877> Hic quoque Sublicii pontis pila discolor acris 
<pol. epia 8. 878> Coclitis admonuit, statuaque insignis equestri 
<pol. epia 8. 879> ille locus tenuit fixos in virgine torva. 
<pol. epia 8. 880> Hinc sedem Solis mirantur et aurea templa 
<pol. epia 8. 881> Tellurisque domum, Capitoliaque alta paventes 
<pol. epia 8. 882> ascendunt ipsumque putant contingere caelum. 
<pol. epia 8. 883> Hic hominis caput inventum fodientibus alte 
<pol. epia 8. 884> audivere, prius patriae portenta coacti 
<pol. epia 8. 885> et bubalum damnare suum subigendaque turpi 
<pol. epia 8. 886> colla iugo et duri praesagia certa laboris. 
<pol. epia 8. 887> Hic cellam videre Iovis, qua ditior usquam 
<pol. epia 8. 888> nulla fuit, censumque alta sub rupe repostum, 
<pol. epia 8. 889> liminaque innumeris iam tunc calcata triumphis 
<pol. epia 8. 890> et niveos currus et rapta ex hostibus arma, 
<pol. epia 8. 891> aurea magnorum nec non diademata regum 
<pol. epia 8. 892> sceptraque et armillas et dempta monilia collo 
<pol. epia 8. 893> gemmatosque frenos sellasque ex ordine eburnas. 
<pol. epia 8. 894> Hic clipeos fractasque rates ac Punica signa 
<pol. epia 8. 895> et phaleras novere suas ; tacitusque per omnes 
<pol. epia 8. 896> luctus iit veteris referens vestigia belli. 
<pol. epia 8. 897> Tum volucris per templa vagos argentea paulum 
<pol. epia 8. 898> occupat incursu Gallorum et voce canora. 
<pol. epia 8. 899> Procedunt, fortesque viros habituque verendas 
<pol. epia 8. 900> matronas amplasque domos variisque gravatos 
<pol. epia 8. 901> bellorum exuviis arcus et crebra videntes 
<pol. epia 8. 902> signa triumphorum solidoque in marmore pugnas 
<pol. epia 8. 903> atque sepulcrorum pompas. Monstrantur aquarum 
<pol. epia 8. 904> sub terram caeloque viae. Iam valle Suburrae 
<pol. epia 8. 905> Caesaream videre domum, cui summa potestas 
<pol. epia 8. 906> debita, cui rerum princeps. Hinc valle relicta 
<pol. epia 8. 907> Esquilias fessi dictumque a vimine collem, 
<pol. epia 8. 908> inde Quirinalem superato vertice montem 
<pol. epia 8. 909> transierant, nudoque duos astare gigantes 
<pol. epia 8. 910> corpore conspiciunt - en quot certamina famae ! -  
<pol. epia 8. 911> Praxitelis opus Phidiaeque insigne supremi. 
<pol. epia 8. 912> Scipiadum hic latis excelsa palatia muris 
<pol. epia 8. 913> atque arces tremuere feras et cognita bello 
<pol. epia 8. 914> signa nimis Libyae nomenque genusque superbum. 
<pol. epia 8. 915> Hinc laeva flexere viam. Flaminia iam tunc 
<pol. epia 8. 916> porta vocabatur, quae Tuscum respicit orbem. 
<pol. epia 8. 917> Martius hac reduces vicino flumine campus 
<pol. epia 8. 918> excipit. Hic longo traducens ordine rerum 
<pol. epia 8. 919> planities sine fine patet : quis fascibus altis 
<pol. epia 8. 920> Primus honos, quonam pectus matrona pudicum 
<pol. epia 8. 921> vulnere traiecit, cui sit commissa virorum 
<pol. epia 8. 922> libertas et qua natos ferus ille securi 
<pol. epia 8. 923> percutit ; ac pulsos violata ex urbe tyrannos 
<pol. epia 8. 924> accipiunt, et cuncta notant. Laevaque Minervae 
<pol. epia 8. 925> amplaque cunctorum monstrantur templa deorum, 
<pol. epia 8. 926> venturae ad meliora domus. Iam Tybridis alti 
<pol. epia 8. 927> gurgite transmisso, dextrae super aggere ripae 
<pol. epia 8. 928> Etruscum tetigere latus : ductorque viarum 
<pol. epia 8. 929> Romuleum immensa designat mole sepulcrum, 
<pol. epia 8. 930> progrediturque loquens quo ductus ad astra Quirinus 
<pol. epia 8. 931> turbine transierit, qua tempestate Senatum 
<pol. epia 8. 932> obruerit trepidum, metuensque ut palluerit sol ; 
<pol. epia 8. 933> et Proculi visum memorat Capreamque paludem ; 
<pol. epia 8. 934> at crimen silet ille Patrum. Iam flumina praeter 
<pol. epia 8. 935> descendunt, collemque vident ubi regia Iani 
<pol. epia 8. 936> prisca fuit, iuxtaque domus Saturnia quondam : 
<pol. epia 8. 937> Ausoniae hic regum et Latiae primordia gentis 
<pol. epia 8. 938> ultima condiscunt et nomina clara virorum. 
<pol. epia 8. 939> Hic Italus prior aeterni rex nominis auctor 
<pol. epia 8. 940> Italiae Picusque comes stirpsque omnis avorum 
<pol. epia 8. 941> narratur, populique novi monstratur asilum. 
<pol. epia 8. 942> Inferius longi tenuit certaminis illos 
<pol. epia 8. 943> historia et Clusio redeuntes robore reges 
<pol. epia 8. 944> castraque Porsennae, utque incumbens Scaevola flammis 
<pol. epia 8. 945> supplicia erranti infligat non debita dextrae. 
<pol. epia 8. 946> Inde Lycaonia gemino brevis insula ponte 
<pol. epia 8. 947> pervia transitur. Poterat vix ulla relatis 
<pol. epia 8. 948> esse fides monstris, tantas quod flumine moles 
<pol. epia 8. 949> regia praeda olim populo spargente dedisset. 
<pol. epia 8. 950> Iam campana iterum laevae confinia ripae 
<pol. epia 8. 951> calcabant, Fabiasque domos miserandaque tanti 
<pol. epia 8. 952> funera discebant generis Cremeramque nocentem. 
<pol. epia 8. 953> Ut Capitolino redeuntes vertice tandem 
<pol. epia 8. 954> defessum tenuere gradum, tum protinus ingens 
<pol. epia 8. 955> visa revolventes stupor arripit. Inde sedentes 
<pol. epia 8. 956> attoniti siluere diu. Mox facta videndi 
<pol. epia 8. 957> copia captivos. Stabant horrentia longo 
<pol. epia 8. 958> agmina maesta situ pallentiaque ora tumebant 
<pol. epia 8. 959> nudaque perplexis onerabat terga capillis 
<pol. epia 8. 960> caesaries incompta diu squalorque tegebat 
<pol. epia 8. 961> luridus effigiem tristemque ferebat odorem. 
<pol. epia 8. 962> Ferrea vincla gradum lento suspendere tractu 
<pol. epia 8. 963> cogebant, manicaeque graves complexibus illos 
<pol. epia 8. 964> carorum vetuere frui. Tum verba vicissim 
<pol. epia 8. 965> dulcia permiscent, sed perstrepit aere catenis 
<pol. epia 8. 966> redditus excussis stridor lacrimaeque per ora 
<pol. epia 8. 967> egregia pietate fluunt. Quae fata, quis urbis 
<pol. epia 8. 968> sit status inquirunt patriae, quae numina victos 
<pol. epia 8. 969> respiciant. Velut infernis ubi Manibus olim 
<pol. epia 8. 970> umbra recens nostroque ruens descendit ab orbe 
<pol. epia 8. 971> suppliciis onerata suis, illam anxia circum 
<pol. epia 8. 972> agmina funduntur, nova quidnam nuntiet hospes : 
<pol. epia 8. 973> haec nati petit eventus, ast illa relictae 
<pol. epia 8. 974> coniugis explorat vitam seniumve parentum ; 
<pol. epia 8. 975> haec de fratre gemens, aut dulci inquirit amico ; 
<pol. epia 8. 976> publica cura omnes supero quis vultus in orbe 
<pol. epia 8. 977> una tenet ; quis sceptra regat, quis flectat habenas 
<pol. epia 8. 978> imperii, quid bellorum quantumne quietis ; 
<pol. epia 8. 979> oraque sollicitis exsanguia rictibus hiscunt 
<pol. epia 8. 980> noscendi studio ; sic carceris hispida turba 
<pol. epia 8. 981> hospitibus instare novis et quaerere multa. 
<pol. epia 8. 982> Postquam finis erat lacrimis, petit ipse suorum 
<pol. epia 8. 983> ut redimenda darent aliquot modo corpora blandus 
<pol. epia 8. 984> Hasdrubal. Ast illi, victores nulla negare 
<pol. epia 8. 985> munera qui nossent, scriptis quae nomina vellet 
<pol. epia 8. 986> edere praecipiunt. Lectos dedit ille ducentos, 
<pol. epia 8. 987> quos posito squalore pius facilisque Senatus 
<pol. epia 8. 988> in Libyam perferre iubet, si foedera pacis 
<pol. epia 8. 989> firma forent, nullis pretiis, pro munere solo 
<pol. epia 8. 990> reddendos patriae. Cunctis sic rite peractis, 
<pol. epia 8. 991> Hasdrubal invisae quondam, nunc moenia carae 
<pol. epia 8. 992> Urbis amica retro rediens hac voce salutat : 
<pol. epia 8. 993> "Urbs accepta deis, caput orbis et unica mundi 
<pol. epia 8. 994> gloria, terra ferax, clarorum sola virorum 
<pol. epia 8. 995> o patria armipotens, divum domus, optima rerum, 
<pol. epia 8. 996> Roma, vale ! Iam laetus eam quocumque vocabunt 
<pol. epia 8. 997> fata senem. Vidi quantum visurus in orbe 
<pol. epia 8. 998> hoc fueram." Dixit : tum Tybridis ostia linquens 
<pol. epia 8. 999> navigat in patriam, victor, captivaque secum 
<pol. epia 8. 1000> agmina mittuntur. Liceat terrestria caelo 
<pol. epia 8. 1001> aequare, eternis mortalia, maxima parvis : 
<pol. epia 8. 1002> sic prope descendens caelo sua vincla resolvit 
<pol. epia 8. 1003> captivis antiqua potens et Tartara fregit 
<pol. epia 8. 1004> voce deus secum in patriam miseranda reducens 
<pol. epia 8. 1005> agmina et exhaustas longis cruciatibus umbras. 
<pol. epia 8. 1006> Scipio pacifico redeuntem suscipit ore. 
<pol. epia 8. 1007> Pax populis ducibusque placet, foedusque feritur 
<pol. epia 8. 1008> ante aras testesque deos, caesaeque litantur 
<pol. epia 8. 1009> terga suis dextraeque ducum iunguntur inermes. 
<pol. epia 8. 1010> Rursus in Italiam reditum et firmante Senatu 
<pol. epia 8. 1011> acta ducis, pax in libros relata vetusto 
<pol. epia 8. 1012> more patrum, legesque datae iurataque verba. 
<pol. epia 8. 1013> Scipio longaevo gaudens posuisse labori 
<pol. epia 8. 1014> iam finem, reditumque parans, in praemia totus 
<pol. epia 8. 1015> vertitur, ac laudes et dona ingentia solvit 
<pol. epia 8. 1016> militibus. Cirtam Syphacisque omnia regi 
<pol. epia 8. 1017> donat et emeritum regni confinibus ultro 
<pol. epia 8. 1018> ampliat immensis ; victos ex foedere damnat 
<pol. epia 8. 1019> reddere res regi socio pactumque tributum 
<pol. epia 8. 1020> solvere Romanis. Hinc ad condigna reversus 
<pol. epia 8. 1021> supplicia et iustas vario discrimine poenas, 
<pol. epia 8. 1022> mitius in servos egit : servile putavit 
<pol. epia 8. 1023> esse fugam, non nosse fidem. Quicumque repertus 
<pol. epia 8. 1024> liber militiae desertor, protinus ille est 
<pol. epia 8. 1025> supplicio extremo affectus : qui iura fidemque 
<pol. epia 8. 1026> tempore tam dubio iurataque liquerit arma, 
<pol. epia 8. 1027> Romanos crucibus rigidus dedit, atque Latinis 
<pol. epia 8. 1028> abscidit merita trepidantia colla securi. 
<pol. epia 8. 1029> His actis, classem solvit comitante senatu 
<pol. epia 8. 1030> extremum in litus Poenorum et supplice turba 
<pol. epia 8. 1031> victorem mirante suum ; quos ille benigne 
<pol. epia 8. 1032> digrediens dictis postremum affatur amicis : 
<pol. epia 8. 1033> "Vivite contenti proprio, memoresque deorum 
<pol. epia 8. 1034> vivite, nec caecos iterum furor invidus arma 
<pol. epia 8. 1035> induat. Imperium antiquis stat finibus amplum 
<pol. epia 8. 1036> et leges patria cum libertate relictae. 
<pol. epia 8. 1037> Gloria sit quamquam latum imperitare per orbem, 
<pol. epia 8. 1038> tutius est parere bonis : mihi credite, vobis 
<pol. epia 8. 1039> in longum quaesita quies ; nos dura laborum 
<pol. epia 8. 1040> sarcina sollicitos ullo sine fine tenebit. 
<pol. epia 8. 1041> Hostis erit quicumque usquam nudaverit ensem, 
<pol. epia 8. 1042> qui nova bella manu, bellorum aut verba movebit. 
<pol. epia 8. 1043> Cura laborque gravis scelerum censura per orbem ; 
<pol. epia 8. 1044> at vobis tranquilla salus sine litibus ullis : 
<pol. epia 8. 1045> praesidium in nobis, nisi temnitis, omne paratum 
<pol. epia 8. 1046> semper erit. Poenos inter nostrumque senatum 
<pol. epia 8. 1047> sponsor ego. Placidam tandem condiscite vitam : 
<pol. epia 8. 1048> sumite placatas mentes, deponite ferrum 
<pol. epia 8. 1049> ex animis ; tales tanto nisi turbine frustra 
<pol. epia 8. 1050> bis docuit fortuna viros. Dimittite tandem 
<pol. epia 8. 1051> aequoreas tentare vias : discrimina quanta 
<pol. epia 8. 1052> praecidam, quantumque mali quantumque laborum ! 
<pol. epia 8. 1053> Exuram classem, quae vos per cuncta furentes 
<pol. epia 8. 1054> litora raptabat, quae vobis prima malorum 
<pol. epia 8. 1055> materiam dedit Ausoniisque incumbere regnis 
<pol. epia 8. 1056> compulit ac timidos docuit transcendere fluctus. 
<pol. epia 8. 1057> Haec vestris fortasse oculis spectacula dira 
<pol. epia 8. 1058> si fuerint, cohibete animos, membrumque putate 
<pol. epia 8. 1059> abscindi vitae infestum. Satis ampla tenetis 
<pol. epia 8. 1060> regnorum spatia et secti confinia mundi. 
<pol. epia 8. 1061> Sat terris errare licet. Funesta voluptas 
<pol. epia 8. 1062> curarum est homini : statui succurrite vestro ; 
<pol. epia 8. 1063> consulite et nobis, curamque auferte metumque 
<pol. epia 8. 1064> Hannibalis, rabiemque suam sibi linquite soli. 
<pol. epia 8. 1065> Si quid erit dubii quod publica fata monebunt, 
<pol. epia 8. 1066> Hos audite senes." Dixit dextrasque prehendit 
<pol. epia 8. 1067> illorum : ambo autem deflexis genibus una 
<pol. epia 8. 1068> ante ducis cecidere pedes, hinc maximus Hanno, 
<pol. epia 8. 1069> Hasdrubal hinc Haedus. Tota iam classe soluta, 
<pol. epia 8. 1070> Scipio provectus paulum subsistit et omnes 
<pol. epia 8. 1071> imperat hostiles flammis absumere puppes. 
<pol. epia 8. 1072> Non alias tantae pelago fulsere favillae 
<pol. epia 8. 1073> aut Thetis extimuit late torrentibus undis 
<pol. epia 8. 1074> defectum ; non dum currus optata paterni 
<pol. epia 8. 1075> lora puer rapuit Phoebeus et aethera flammis 
<pol. epia 8. 1076> accendit mundumque vagis. Si saecula retro 
<pol. epia 8. 1077> omnia percurris, sola haec incendia sensit 
<pol. epia 8. 1078> Neptunus metuenda sibi : non Punica quondam 
<pol. epia 8. 1079> Romanis facibus bello consumpta priore 
<pol. epia 8. 1080> Spartanisque prius, non Attica litore classis 
<pol. epia 8. 1081> usta Syracusio tantas dedit aequore flammas. 
<pol. epia 8. 1082> Torpuerant miseri cives sua damna gementes, 
<pol. epia 8. 1083> haud aliter quam si subito praedulcia cunctis, 
<pol. epia 8. 1084> coniugia et nati atque arces et templa deorum 
<pol. epia 8. 1085> ipsaque Carthago flammis arderet in illis. 
<pol. epia 9.1> Scipio provectus pelago Romanaque classis 
<pol. epia 9.2> iam placidum sulcabat iter. Non rauca procellis 
<pol. epia 9.3> aequora fervebant ; ventisque silentibus undas 
<pol. epia 9.4> victorem sensisse putes. Tranquillior illis 
<pol. epia 9.5> vultus erat, caelo facies composta sereno. 
<pol. epia 9.6> Sic hostile fretum, sic cuncta elementa videres 
<pol. epia 9.7> obsequio mulcere ducem. Iam litora longe 
<pol. epia 9.8> Africa linquebant alacres et bella canentes 
<pol. epia 9.9> ibant ac valido frangebant remige fluctus. 
<pol. epia 9.10> Puppe ducis media tacitus meditansque sedebat 
<pol. epia 9.11> Ennius, assiduus rerum testisque comesque ; 
<pol. epia 9.12> Scipio quem tandem aggreditur verbisque benignis 
<pol. epia 9.13> excitat incipiens : "Nunquamne silentia rumpes, 
<pol. epia 9.14> o mihi multorum solamen dulce laborum ? 
<pol. epia 9.15> Fare, precor ; nam perpetuis tabentia curis 
<pol. epia 9.16> pectora nostra vides. Placido sermone levare 
<pol. epia 9.17> illa soles ; faciesque modo, tantum ora resolve, 
<pol. epia 9.18> si tibi nascenti, quo polles, summus Apollo 
<pol. epia 9.19> ingenium caeleste dedit, si turba dearum 
<pol. epia 9.20> Castalio infantem demersum gurgite lavit 
<pol. epia 9.21> ex Helicone sacro, collesque eduxit in altos, 
<pol. epia 9.22> et calamum et vocem tribuit mentemque poetae." 
<pol. epia 9.23> Ennius auditis caput extulit atque ita fatur : 
<pol. epia 9.24> "O flos Italiae, iuvenis, stirpisque deorum 
<pol. epia 9.25> certa fides, quid nunc nostro placet ore moveri, 
<pol. epia 9.26> quidve iubes ? Equidem tacito modo pectore mecum 
<pol. epia 9.27> volvebam quod nulla ferent iam saecula maius 
<pol. epia 9.28> eximiae virtutis opus, quam nostra quod aetas 
<pol. epia 9.29> laeta videt, nullusque unquam sub mente movebit 
<pol. epia 9.30> grande aliquid, cui non, magnas spes inter, honestum 
<pol. epia 9.31> nomen in ore sonet, qui non venturus ad actum 
<pol. epia 9.32> Scipiadae meminisse velit, pro munere vultus 
<pol. epia 9.33> non cupiat vidisse tuos. Maiorque sepulcri 
<pol. epia 9.34> post cineres te fama manet. Mortalia livor 
<pol. epia 9.35> carpit enim ; at mors invidiam consumit et arcet 
<pol. epia 9.36> ac procul a bustis abigit. Tua gloria pridem 
<pol. epia 9.37> vicerat hanc pestem, iamque altas tuta per auras 
<pol. epia 9.38> fugit humum morbosque hominum moresque malignos, 
<pol. epia 9.39> seque parem tulit alma deis. Tamen ecce supremum 
<pol. epia 9.40> incrementa diem famae tibi multa daturum 
<pol. epia 9.41> promisi expertus ; quoque ipse a morte recedes 
<pol. epia 9.42> longius, hoc maior meritum te fama sequetur. 
<pol. epia 9.43> Tempore crescet honos perque ultima saecula mundi 
<pol. epia 9.44> clarus eris. Virtus quoniam non altius ibis : 
<pol. epia 9.45> descensus vereor. Sed nostra peritia fandi 
<pol. epia 9.46> nondum propositam valuit contingere metam, 
<pol. epia 9.47> nuper ab exiguis radicibus orta, nec ante 
<pol. epia 9.48> cognita per Latium, Argolicis contenta colonis. 
<pol. epia 9.49> Hoc igitur mecum indignans sub mente movebam, 
<pol. epia 9.50> praecones meritos tua quod notissima virtus 
<pol. epia 9.51> non habitura foret. Macedum rex magnus amici 
<pol. epia 9.52> forte videns saxum Aeacidae titulosque sepulcri, 
<pol. epia 9.53> "Fortunate" inquit "iuvenis, cui nominis illum 
<pol. epia 9.54> praeconem reperire fuit ! " Non parve profecto 
<pol. epia 9.55> est claris fortuna viris habuisse poetam 
<pol. epia 9.56> altisonis qui carminibus cumulare decorem 
<pol. epia 9.57> virtutis queat egregiae monimentaque laudum. 
<pol. epia 9.58> At tibi, summe ducum, claro quo nullus Homero est 
<pol. epia 9.59> dignior, in reliquis blanda inque hoc durior uno 
<pol. epia 9.60> me solum fortuna dedit. Currentibus annis 
<pol. epia 9.61> nascetur forsan digno qui carmine caelo 
<pol. epia 9.62> efferat emeritas laudes et fortia facta 
<pol. epia 9.63> et cui mellifluo melius resonantia plectro 
<pol. epia 9.64> Calliope det fila lyrae vocemque sonoram." 
<pol. epia 9.65> "Parce, precor, verbis : tibi non, me iudice, vates 
<pol. epia 9.66> Maeonius nec iure tibi praeponitur altus 
<pol. epia 9.67> Euripides aut quos claro cognomine Grai 
<pol. epia 9.68> concelebrant. Alio nolim me carmine dici, 
<pol. epia 9.69> si dicendus ero. Quin quod te poscimus" inquit 
<pol. epia 9.70> Scipio "prosequere ; et quae sint permissa poetis, 
<pol. epia 9.71> famosaeque rei certos agnoscere fines 
<pol. epia 9.72> te liceat monstrante mihi : quid laurea signet 
<pol. epia 9.73> tam ducibus claris quam vatibus addita sacris. 
<pol. epia 9.74> Neve tibi indignus videar cui talia forte 
<pol. epia 9.75> narrentur, nobis animum dulcedine quadam 
<pol. epia 9.76> pulchra movent, et continuis hoc pectus ab armis 
<pol. epia 9.77> dulcia concussum placidae capit otia linguae." 
<pol. epia 9.78> Ille autem : "Nulla est, fateor, tam dura feroxque 
<pol. epia 9.79> mens" ait "alme ducum, cui non sit pulchra voluptas 
<pol. epia 9.80> interdum curas inter vitaeque labores 
<pol. epia 9.81> Pierios audisse modos dulcesque dearum 
<pol. epia 9.82> irrepsisse choros. Sed enim haec praecordia numquam 
<pol. epia 9.83> a Musis aversa reor. Non talibus astris 
<pol. epia 9.84> tam magnum genuisse virum natura videtur. 
<pol. epia 9.85> Errasset, si cui dederat cupidissima famae 
<pol. epia 9.86> pectora, Musarum non ingessisset amorem. 
<pol. epia 9.87> Quisquis enim se magna videt gessisse, necesse est 
<pol. epia 9.88> diligat aeternos vates et carmina sacra. 
<pol. epia 9.89> At nunc quod nostro poscis sermone doceri, 
<pol. epia 9.90> accipe quam brevibus. Non illa licentia vatum est 
<pol. epia 9.91> quam multis placuisse palam est. 
<pol. epia 9.92> Scripturum iecisse prius firmissima veri 
<pol. epia 9.93> fundamenta decet, quibus inde innixus amoena 
<pol. epia 9.94> et varia sub nube potest abscondere sese, 
<pol. epia 9.95> lectori longum cumulans placidumque laborem, 
<pol. epia 9.96> quaesitu asperior quo sit sententia, verum 
<pol. epia 9.97> dulcior inventu. Quicquid labor historiarum est 
<pol. epia 9.98> quicquid virtutum cultus documentaque vitae, 
<pol. epia 9.99> naturae studium quicquid, licuisse poetis 
<pol. epia 9.100> crede : sub ignoto tamen ut celentur amictu, 
<pol. epia 9.101> nuda alibi, et tenui frustrentur lumina velo, 
<pol. epia 9.102> interdumque palam veniant, fugiantque vicissim. 
<pol. epia 9.103> Qui fingit quodcumque refert, non ille poetae 
<pol. epia 9.104> nomine censendus, nec vatis honore, sed uno 
<pol. epia 9.105> nomine mendacis. Potes hinc perpendere quicquid 
<pol. epia 9.106> scire petis : nostri quae sit mensura laboris, 
<pol. epia 9.107> et latos fines, et quanta licentia nobis. 
<pol. epia 9.108> Laurea restat adhuc : cuius dignare parumper 
<pol. epia 9.109> participes nos esse tibi. Si gloria bello, 
<pol. epia 9.110> nec minus ingenio constat, patiere virenti 
<pol. epia 9.111> fronde duces vatesque simul sacra tempora cingant. 
<pol. epia 9.112> Immortale decus viror immortalis utrisque 
<pol. epia 9.113> indicat et longae promittit tempora vitae. 
<pol. epia 9.114> Hinc deus ingenii lauros amat almus Apollo, 
<pol. epia 9.115> Pieridum solitus cithara modulante choreas 
<pol. epia 9.116> incola Cirrhaeo totiens duxisse sub antro. 
<pol. epia 9.117> Praeterea hanc frondem rapido non fulmine vexat 
<pol. epia 9.118> Iupiter ex cunctis, talemque meretur honorem 
<pol. epia 9.119> laurus : ab aethereo tanta est clementia rege. 
<pol. epia 9.120> Iam famae quod fulmen erit, nisi sola vetustas 
<pol. epia 9.121> omnia prosternens ? Hunc gloria nostra pavorem 
<pol. epia 9.122> non habet, atque ideo spernentis fulmina frondis 
<pol. epia 9.123> serta gerit sanctoque legit de stipite ramos." 
<pol. epia 9.124> Dixerat. At Scipio subridens : "Omnia mulcent ; 
<pol. epia 9.125> sed laedis brevitate tua ; et dum dulcius inter 
<pol. epia 9.126> ista sonant, medio sitientes calle relinquis. 
<pol. epia 9.127> Ergo age ! Nam nullum iam litus cernitur, et sol 
<pol. epia 9.128> transivit caeli medium. Tu dulcia prome 
<pol. epia 9.129> verba, quibus mens alma scatet, placidoque volentes 
<pol. epia 9.130> et longo sermone feras, partemque diei 
<pol. epia 9.131> et partes pelagi minuens." Tunc ille coactus 
<pol. epia 9.132> incipit - hic omnes tenuerunt murmure nautae 
<pol. epia 9.133> et comites siluere ducis : "Vestigia famae 
<pol. epia 9.134> rara sequens, quantum licuit per saecula retro 
<pol. epia 9.135> omnia pervigili studio vagus ipse cucurri, 
<pol. epia 9.136> donec ad extremas animo rapiente tenebras 
<pol. epia 9.137> perventum primosque viros, quos fama perenni 
<pol. epia 9.138> fessa via longe ignotos post terga reliquit. 
<pol. epia 9.139> Hic quisquis merito fulgens fuit obvius, illum 
<pol. epia 9.140> amplexu tenuisse animi mihi gloria summa est 
<pol. epia 9.141> inque locum cari semper coluisse parentis. 
<pol. epia 9.142> Praecipue illustres calamo florente poetas 
<pol. epia 9.143> admisi atque ima cordis sub parte locavi. 
<pol. epia 9.144> Milibus ex tantis unus mihi summus Homerus, 
<pol. epia 9.145> unus habet quod suspiciam, quod mirer amemque. 
<pol. epia 9.146> Ille mihi e caelo veniens tam saepe videtur, 
<pol. epia 9.147> ut stupeam potuisse hominem sic alta tenere, 
<pol. epia 9.148> astrorum sic nosse vias, sic climata terrae ! 
<pol. epia 9.149> Qui licet ante novos reges et tempora Romae 
<pol. epia 9.150> floruerit, tamen hoc in tempus mente reduxi 
<pol. epia 9.151> praesentemque animo ficta sub imagine feci. 
<pol. epia 9.152> Hoc sine nulla dies abiit, nox nulla sine illo. 
<pol. epia 9.153> Ille breves cenas in longum traxit, et idem 
<pol. epia 9.154> nunc longam breviare viam, nunc tramite plano 
<pol. epia 9.155> edocuit rigidi transire cacumina montis : 
<pol. epia 9.156> denique quicquid agens, nullo discrimine secum 
<pol. epia 9.157> sopitus vigilansque fui, noctemque diemque. 
<pol. epia 9.158> Hic mihi nunc etiam dubii sub tempore belli 
<pol. epia 9.159> affuit in somnis. Quis somnum dixerit illum ? 
<pol. epia 9.160> Pervigil astabam. Fracta nam pace sub armis 
<pol. epia 9.161> omnia fervebant ; seroque in castra reversus 
<pol. epia 9.162> contigeras animum. Iubeas si vera fateri, 
<pol. epia 9.163> non timui ; tamen in dubio spes fessa pependit 
<pol. epia 9.164> usque sub occasum solis. Tum maxime pernox 
<pol. epia 9.165> cura animum tenuit, quid secum postera ferret 
<pol. epia 9.166> tot motus clausura dies. Hic nocte sub alta 
<pol. epia 9.167> aspicio adventare senem, quem rara tegebant 
<pol. epia 9.168> frusta togae et canis immixta et squalida barba. 
<pol. epia 9.169> Sedibus exierant oculi. Cava frontis imago 
<pol. epia 9.170> horrorem inculta cum maiestate ferebat. 
<pol. epia 9.171> Dirigui. Tunc ille manu similisque videnti 
<pol. epia 9.172> occupat ancipitem Graioque haec more profatur : 
<pol. epia 9.173> "Salve, care mihi Latiae telluris amice 
<pol. epia 9.174> unice ! Quodque diu votis animoque petisti, 
<pol. epia 9.175> aspice qualis erat quondam dum vixit Homerus. 
<pol. epia 9.176> Huc ego vix tandem reserato carcere Ditis 
<pol. epia 9.177> emersi, tacitae perrumpens viscera terrae". 
<pol. epia 9.178> Procubui voluique pedes contingere pronus : 
<pol. epia 9.179> umbra fuit nudaeque haeserunt oscula terrae. 
<pol. epia 9.180> "Surge" ait "et mecum ex aequo, nam dignus es, ultro 
<pol. epia 9.181> congredere et, dum tempus habes, tam saepe negato 
<pol. epia 9.182> colloquio satiare meo". Tum protinus ardens 
<pol. epia 9.183> exsurgo "Gentisque ingens o gloria" dixi 
<pol. epia 9.184> "Argolicae summumque decus, quis talia tanto 
<pol. epia 9.185> supplicia inflixit ? Sacrae quis lumina frontis 
<pol. epia 9.186> naturaeque duces rapuit, tantumque nocere 
<pol. epia 9.187> sustinuit mundo ? Non hic mihi creditus olim : 
<pol. epia 9.188> Lyncea quin acies animo occursabat amanti 
<pol. epia 9.189> visque oculis immensa tuis. Quos Graecia portus 
<pol. epia 9.190> dives habet gemino late circumflua ponto ; 
<pol. epia 9.191> quos colles, quae rura colit, quae vallibus imis 
<pol. epia 9.192> antra tenet, quaenam frondosa cacumina silvis 
<pol. epia 9.193> aut pelago scopulos, quos non mihi lumine certo 
<pol. epia 9.194> monstraris ? Cernenda aliis longinqua dedisti, 
<pol. epia 9.195> ipse propinqua videns minime ? Miracula menti 
<pol. epia 9.196> quanta meae ! Aegeo diffusas ecce profundo 
<pol. epia 9.197> Cycladas hinc numero ; video quot litore flexus 
<pol. epia 9.198> Hellespontiaco : tu me nequis ipse tueri, 
<pol. epia 9.199> ostendens tam multa mihi ! " Tum suscipit ille : 
<pol. epia 9.200> "Vera quidem memoras ; sed non miranda. Quid ergo ? 
<pol. epia 9.201> Qui mihi corporeos deus abstulit, ille nequibat 
<pol. epia 9.202> restituisse alios quibus haec arcana viderem ? 
<pol. epia 9.203> Desine iussa dei solitis onerare querelis, 
<pol. epia 9.204> mortalis ! Namque iste hominum stultissima lis est. 
<pol. epia 9.205> Iusta facit quaecumque facit. Sed noscere cuncta 
<pol. epia 9.206> vestra nequit gravitas sub opaci carceris umbra. 
<pol. epia 9.207> Quam multis nocuere oculi visusque vagari 
<pol. epia 9.208> compulit et coepto forsan semovit honesto ! 
<pol. epia 9.209> Hinc ea sponte quidem, gravis ut nocituraque multis, 
<pol. epia 9.210> sarcina deposita est. Quin hinc modo pergimus ultra ? 
<pol. epia 9.211> Tu caecum ne sperne ducem. Fortasse videbis 
<pol. epia 9.212> multa animo placitura tuo. Nec cura futuri 
<pol. epia 9.213> solicitet casus. Quoniam lux crastina campos 
<pol. epia 9.214> sanguine Poenorum Latio victore rigabit". 
<pol. epia 9.215> Prosequor augurio laetus. 
<pol. epia 9.216>   [Lacune] 
<pol. epia 9.217> hic ego - nam longe clausa sub valle sedentem 
<pol. epia 9.218> aspexi iuvenem - : "Dux o carissime, quisnam est, 
<pol. epia 9.219> quem video teneras inter consistere lauros 
<pol. epia 9.220> et viridante comas meditantem incingere ramo ? 
<pol. epia 9.221> Nescio quid, nisi fallor, enim sub pectore versat 
<pol. epia 9.222> egregiumque altumque nimis". "Non falleris," inquit ; 
<pol. epia 9.223> "agnosco iuvenem sera de gente nepotum, 
<pol. epia 9.224> quem regio Italiae, quemve ultima proferet aetas. 
<pol. epia 9.225> Hunc tibi Tusca dabit latis Florentia muris 
<pol. epia 9.226> Romulea radice oriens, urbs inclita quondam, 
<pol. epia 9.227> nunc nihil. Utve queas ortus confinia nosse, 
<pol. epia 9.228> divitis egregius muros interluet urbis 
<pol. epia 9.229> Arnus in Ausoniae descendens litora Pisae. 
<pol. epia 9.230> Ille diu profugas revocabit carmine Musas 
<pol. epia 9.231> tempus in extremum, veteresque Helicone Sorores 
<pol. epia 9.232> restituet, vario quamvis agitante tumultu ; 
<pol. epia 9.233> Francisco cui nomen erit ; qui grandia facta, 
<pol. epia 9.234> vidisti quae cuncta oculis, ceu corpus in unum 
<pol. epia 9.235> colliget : Hispanas acies Libyaeque labores 
<pol. epia 9.236> Scipiadamque tuum : titulusque poematis illi 
<pol. epia 9.237> "Africa". Quin etiam ingenium fiducia quanta, 
<pol. epia 9.238> quantus aget laudum stimulus ! Seroque triumpho 
<pol. epia 9.239> hic tandem ascendet Capitolia vestra, nec ipsum 
<pol. epia 9.240> mundus iners studiisque aliis tunc ebria turba 
<pol. epia 9.241> terrebit quin insigni florentia lauro 
<pol. epia 9.242> Tempora descendens referat comitante Senatu. 
<pol. epia 9.243> Hinc modo tantus amor, tanta est reverentia lauri. 
<pol. epia 9.244> Omnibus ex silvis iam nunc sibi gratior una est 
<pol. epia 9.245> Delphica ; iamque novas discit connectere frondes 
<pol. epia 9.246> serta gerens ; iam venturi praesagia mulcent. 
<pol. epia 9.247> Iste senescenti tantum illo in tempore Romae 
<pol. epia 9.248> carior, annosae quantum contingere matri 
<pol. epia 9.249> filius ille solet, quem post lacrimosa sepulcra 
<pol. epia 9.250> natorum viduae sterilis tandem attulit alvus. 
<pol. epia 9.251> Illa quidem, quae iam lustris nil tale ducentis 
<pol. epia 9.252> viderit, hunc magno spectabit laeta favore, 
<pol. epia 9.253> laurea dum capiet, dum templis serta relinquet 
<pol. epia 9.254> primitiasque suas sanctas affiget ad aras. 
<pol. epia 9.255> Florentina omnis magis ut sit grata propago 
<pol. epia 9.256> idem unus tibi, Roma, dabit, nec protinus urbem 
<pol. epia 9.257> paeniteat Tusci fundasse ad gurgitis undam. 
<pol. epia 9.258> Hic quoque magnorum laudes studiosus avorum 
<pol. epia 9.259> digeret extrema relegens ab origine fortes 
<pol. epia 9.260> Romulidas, vestrumque genus sermone soluto 
<pol. epia 9.261> historicus, titulosque urbis et nomina reddet. 
<pol. epia 9.262> In medio effulgens nec corpore parvus eodem 
<pol. epia 9.263> Magnus erit Scipio ; seque ipse fatebitur ultro 
<pol. epia 9.264> plus nulli debere viro. At si vita manebit 
<pol. epia 9.265> longior, et nullo praevertet turbine coeptum 
<pol. epia 9.266> impetus alter iter, tunc ampla volumina cernes 
<pol. epia 9.267> magnarum rerum vario distincta colore 
<pol. epia 9.268> in tempus perducta suum. Quis cuncta renarret 
<pol. epia 9.269> quae clausa sub mente gerit ? Pulsabar anhelo 
<pol. epia 9.270> pectore, visendi cupidus cupidusque loquendi 
<pol. epia 9.271> interea, et magnum - quis credere posset ? - Homerum 
<pol. epia 9.272> dulcibus optabam verbis imponere metam. 
<pol. epia 9.273> Iam mihi carus erat te propter et alta relatu 
<pol. epia 9.274> cetera. Procedo sensim propiorque parumper 
<pol. epia 9.275> conspicio curis gravidum sub flore iuvente 
<pol. epia 9.276> et calamo haerentem viridique in gramine saeptum 
<pol. epia 9.277> arboribus variis nitidissima flumina iuxta 
<pol. epia 9.278> ac gelidos inter fontes rupesque prealtas. 
<pol. epia 9.279> "Respice" dux inquit "quae sint umbracula ruris 
<pol. epia 9.280> effigiesque sui. Namque hic ad talia primum 
<pol. epia 9.281> eriget ingenium ; varius mox partibus orbis 
<pol. epia 9.282> et terra pelagoque vagus concepta per annos 
<pol. epia 9.283> desperata sinet. Vix rerum turbine tandem 
<pol. epia 9.284> explicitus magno transibit plurima cursu". 
<pol. epia 9.285> Singula mirabar, vix auditaque salute 
<pol. epia 9.286> sustulerat gravis ille oculos et dicta parabat, 
<pol. epia 9.287> cum matutino litui clangore repente 
<pol. epia 9.288> excutior visis, somnusque recessit inanis, 
<pol. epia 9.289> teque aciem video mediis educere campis 
<pol. epia 9.290> sublimem hortantemque viros et signa moventem." 
<pol. epia 9.291> Ennius, interea, dum talibus ore disertus 
<pol. epia 9.292> aequoreum permulcet iter - iam fessus anhelos 
<pol. epia 9.293> Phoebus Atlanteo recreabat gurgite currus -  
<pol. epia 9.294> haud aliter quam qui levibus per plana quadrigis 
<pol. epia 9.295> vectus et irriguo perfusus membra sopore 
<pol. epia 9.296> non sentit transire diem longamque repente 
<pol. epia 9.297> decrevisse viam stupet et vix credulus audit, 
<pol. epia 9.298> Hesperio laevus Zephyrus surgebat ab axe. 
<pol. epia 9.299> Vela levat classis ; tum dextro tramite prore 
<pol. epia 9.300> volvuntur, fratrisque locum vice Cynthia pernox 
<pol. epia 9.301> invigilat, lassisque datum requiescere nautis. 
<pol. epia 9.302> Remigis ut strepitus siluit stridorque rudentum, 
<pol. epia 9.303> Scipio mitis ait : "Seu sunt, seu talia fingis, 
<pol. epia 9.304> dulcia sunt, fateor, sensusque et pectora mulcent. 
<pol. epia 9.305> Illum equidem iam nunc iuvenemque novumque poetam 
<pol. epia 9.306> complector, tibi nunc visum quondamque parenti, 
<pol. epia 9.307> promissumque mihi gemino sponsore profecto 
<pol. epia 9.308> diligo, quisquis erit ; si nullus, diligo nullum." 
<pol. epia 9.309> Dixerat, et facili praebebant corpora somno. 
<pol. epia 9.310> Sol pelago rediens ubi primum emersit Eoo, 
<pol. epia 9.311> ingentesque procul iactabat carbasus umbras, 
<pol. epia 9.312> litora prospiciunt alacres Lilybeia nautae 
<pol. epia 9.313> Trinacriamque pari concordes voce salutant. 
<pol. epia 9.314> Iam Drepanum praetervecti iamque omne remensi 
<pol. epia 9.315> inde latus Siculum, solidae telluris in arvis 
<pol. epia 9.316> ut primum posuere pedes, pulcherrima rura 
<pol. epia 9.317> terrestri secuere via. Non carmine nostro 
<pol. epia 9.318> laetitia Italiae, non occursantia passim 
<pol. epia 9.319> agmina victori, populi non urbibus haustis 
<pol. epia 9.320> servata grates pro libertate canentes 
<pol. epia 9.321> stare queant ; donec patriae sub moenia ventum est 
<pol. epia 9.322> et luxit sperata dies tempusque triumphi. 
<pol. epia 9.323> Hic quoque, Calliope, quamquam sub fine voceris, 
<pol. epia 9.324> dextra veni seroque favens assiste labori. 
<pol. epia 9.325> Pulchrior Ausonio nunquam surrexerat orbi 
<pol. epia 9.326> ulla dies. Roseo vultum suffusa rubore 
<pol. epia 9.327> Phoebeos frenabat agens Aurora iugales ; 
<pol. epia 9.328> laetior ipse quidem solito et formosior alte 
<pol. epia 9.329> imperiis urgebat equos, iam lumine Romam 
<pol. epia 9.330> Appenninigenae spectans de vertice silvae. 
<pol. epia 9.331> Conveniunt proceres, portis ruit obvia turba. 
<pol. epia 9.332> Sexus uterque frequens, aetas se proripit omnis, 
<pol. epia 9.333> omnis honos omnisque gradus : substernitur auro 
<pol. epia 9.334> omne solum et variis resplendent pulpita gemmis. 
<pol. epia 9.335> Purpura per vicos sparsa est et purpura tectis 
<pol. epia 9.336> obtentu factura viris victoribus umbras. 
<pol. epia 9.337> Inde senum miti descendunt agmina vultu, 
<pol. epia 9.338> hinc iuvenum phalerata phalanx in limine primo 
<pol. epia 9.339> exceptura ducem. Facie subit ille serena 
<pol. epia 9.340> ardua purpureo residens sua moenia curru 
<pol. epia 9.341> et niveis invectus equis ; generisque ferebat 
<pol. epia 9.342> aetherei frons alma fidem. Tum milia vinctis 
<pol. epia 9.343> post tergum manibus captivi tristia vulgi 
<pol. epia 9.344> procedunt : Macedum proceres, quo bella Philippus 
<pol. epia 9.345> foverat auxilio : Sopater dux primus et ipsum 
<pol. epia 9.346> sanguine contingens regem maestissimus ibat ; 
<pol. epia 9.347> post omnis legio gravibus connexa catenis 
<pol. epia 9.348> insequitur. Tum parte alia spectacula magni 
<pol. epia 9.349> Syphacis : miseranda habitu namque obruta vinclis 
<pol. epia 9.350> maiestas lacrimis pectus terramque rigabat 
<pol. epia 9.351> flensque retro ad magnum referebat lumina crebro 
<pol. epia 9.352> humida victorem : qualem sprevisset amicum 
<pol. epia 9.353> mente notans tacita. Praeter tot dura ruinae 
<pol. epia 9.354> angebat miserum pudor. Ingens turba suorum 
<pol. epia 9.355> regia consequitur tremulo vestigia gressu. 
<pol. epia 9.356> Hinc meriti cives, laqueis gens perfida iustis 
<pol. epia 9.357> Poenorum perplexa venit, pulcherrima Romae 
<pol. epia 9.358> moenia suspiciens : mox frater Hanibalis illis 
<pol. epia 9.359> primus erat ; Maurae subeunt post agmina gentis 
<pol. epia 9.360> Gallorumque manus ; Italus namque ordine in illo 
<pol. epia 9.361> nemo fuit : digna meritos mulctaverat omnes 
<pol. epia 9.362> morte simul, terreque hostes mandaverat Afrae 
<pol. epia 9.363> indignos patriae aspectu et tellure sepulcri. 
<pol. epia 9.364> Ante ebur et radians aurum et pretiosa supellex 
<pol. epia 9.365> et vestes ostro insignes penitusque potentum 
<pol. epia 9.366> divitiae regum pompa celebrante vehuntur. 
<pol. epia 9.367> Inde graves clipei praereptaque fortibus arma 
<pol. epia 9.368> signaque et horrentes galeae cristaeque trementes ; 
<pol. epia 9.369> post tristes ducuntur equi domitique elephantes 
<pol. epia 9.370> demissa cervice graves. Puerilia circum 
<pol. epia 9.371> milia funduntur : turba obstrepit inscia rerum, 
<pol. epia 9.372> bellua Barbarico quod tanta veniret ab orbe. 
<pol. epia 9.373> Hinc illinc Romana acies erepta nefando 
<pol. epia 9.374> servitio laetumque canens ex more triumphum 
<pol. epia 9.375> concelebrat, nequeuntque oculos satiare videndo 
<pol. epia 9.376> servatore suo. Prior it Terentius horum 
<pol. epia 9.377> culleo : vir clarus, Latia tunc urbe senator, 
<pol. epia 9.378> libertus veluti carum coluisse patronum 
<pol. epia 9.379> Scipiadam fertur vitam obsequiosus in omnem. 
<pol. epia 9.380> Ultimus it victor. Latiis exercitus armis 
<pol. epia 9.381> atque equitum peditumque acies, velut obvius esset 
<pol. epia 9.382> Hannibal in primo venturus limine contra, 
<pol. epia 9.383> tum tubae et horrisonis victricia classica late 
<pol. epia 9.384> perstrepuere modis : tremuerunt Tybridis undae 
<pol. epia 9.385> ac circum pavet omne nemus ; fragor horridus Albam 
<pol. epia 9.386> Argolicumque quatit Tibur gelidumque Soracte 
<pol. epia 9.387> et Praenestinis rigidas in collibus arces. 
<pol. epia 9.388> Sic tandem insueto Capitolia celsa triumpho 
<pol. epia 9.389> ingreditur, gratesque deis persolvit amicis ; 
<pol. epia 9.390> immensumque auri montem ingentesque recondit 
<pol. epia 9.391> thesauros in templa Iovis, tempusque per omne 
<pol. epia 9.392> ditavit patriam. Sibi sed cognomine solo 
<pol. epia 9.393> contentus nihil hic proprias invexit in aedes. 
<pol. epia 9.394> Nec dubium quin ad reliquos per bella triumphos 
<pol. epia 9.395> straverit ense viam atque orbis patefecerit Urbi 
<pol. epia 9.396> imperium : puduit neminem Carthagine victa 
<pol. epia 9.397> subdere colla iugo, dominosque agnoscere mundi 
<pol. epia 9.398> Romanos bello indomitos populumque Quirini. 
<pol. epia 9.399> Ipse coronatus lauro frondente per urbem 
<pol. epia 9.400> laetus iit totam Tarpeia rupe reversus. 
<pol. epia 9.401> Ennius ad dextram victoris, tempora fronde 
<pol. epia 9.402> substringens parili, studiorum almaeque Poesis 
<pol. epia 9.403> egit honoratum sub tanto auctore triumphum. 
<pol. epia 9.404> Post alii atque alii studio certante secuti. 
<pol. epia 9.405> Ipse ego ter centum labentibus ordine lustris 
<pol. epia 9.406> dumosam tentare viam et vestigia rara 
<pol. epia 9.407> viribus imparibus fidens utcumque peregi, 
<pol. epia 9.408> frondibus atque loco simul et cognomine claro 
<pol. epia 9.409> heroum veterum tantos imitatus honores, 
<pol. epia 9.410> irrita ne Grai fierent praesagia vatis. 
<pol. epia 9.411> Nunc ego non ausim vos hinc ad tristia, Dive, 
<pol. epia 9.412> materiamque trucem post tot modo laeta vocare. 
<pol. epia 9.413> Quin potius longe fugite atque avertite vultus. 
<pol. epia 9.414> Certe ego vobiscum fugiam tristesque querelas 
<pol. epia 9.415> invidiae, procerum crimen culpamque Senatus 
<pol. epia 9.416> non referam, populique nefas ac sponte receptum 
<pol. epia 9.417> exilium mortemque ducis titulumque dolentis 
<pol. epia 9.418> aspera marmoreo subscriptaque iurgia busto. 
<pol. epia 9.419> Haec memorent alii : mihi nam certissima mens est 
<pol. epia 9.420> hic metam posuisse operi ; patiarque nec unquam 
<pol. epia 9.421> carmine tam maesto sacras maculare Sorores. 
<pol. epia 9.422> O mea non parvo mihi consummata labore 
<pol. epia 9.423> "Africa" ! Dum crescis, dum te comens relegensque 
<pol. epia 9.424> mulceo, magnanimum mors importuna Robertum 
<pol. epia 9.425> intempestive mundo subtraxit egenti ; 
<pol. epia 9.426> et mihi praerepta penitus dulcedine vitae, 
<pol. epia 9.427> speratum tibi clausit iter. Quo tramite perges, 
<pol. epia 9.428> infelix ? Monstrabo viam. Non atria luctu 
<pol. epia 9.429> turbida funereo, non dulcia limina quondam 
<pol. epia 9.430> Parthenopea petes. Tepidi nova saxa sepulcri 
<pol. epia 9.431> tristis adi lacrimisque riga. Cum videris illic 
<pol. epia 9.432> ingentem exigua regem tellure iacentem, 
<pol. epia 9.433> te sibi viventi promissam redde sepulto 
<pol. epia 9.434> ac cineri persolve sacro : nam spiritus astra 
<pol. epia 9.435> iam repetens, terrasque retro despectat inertes ; 
<pol. epia 9.436> sceptra caduca fugit, mortales negligit actus. 
<pol. epia 9.437> Ille tamen, quamquam regni diadema relicti 
<pol. epia 9.438> rideat et curas veteres, nimiosque labores 
<pol. epia 9.439> erroresque hominum solio miseratus ab alto, 
<pol. epia 9.440> nos, nisi fallor, amat ; nostri mitissimus olim 
<pol. epia 9.441> arbiter ingenii. Quo terris sidere rapto 
<pol. epia 9.442> heu heu quam vereor ne quid tibi durior aetas 
<pol. epia 9.443> obstrepat et titulis insultet caeca decoris ! 
<pol. epia 9.444> Hospes Pieridum nostro iam solus in aevo 
<pol. epia 9.445> reddere promeritum studiis qui nosset honorem, 
<pol. epia 9.446> interiit : secumque simul spes nostra recessit. 
<pol. epia 9.447> Felices quos illa prius meliora tulerunt 
<pol. epia 9.448> tempora ! Nosque utinam... Nequicquam vana precamur ! 
<pol. epia 9.449> Non licet ire retro. Nos cuncta novissima seros 
<pol. epia 9.450> et ferus adverso prospexit Iupiter axe. 
<pol. epia 9.451> Utendum sorte est et sidera nostra sequenda, 
<pol. epia 9.452> qua ducunt, ne forte trahant. Mihi degere vitam 
<pol. epia 9.453> impositum varia rerum turbante procella. 
<pol. epia 9.454> At tibi fortassis, si - quod mens sperat et optat -  
<pol. epia 9.455> es post me victura diu, meliora supersunt 
<pol. epia 9.456> saecula : non omnes veniet Lethaeus in annos 
<pol. epia 9.457> iste sopor ! Poterunt discussis forte tenebris 
<pol. epia 9.458> ad purum priscumque iubar remeare nepotes. 
<pol. epia 9.459> Tunc Helicona nova revirentem stirpe videbis, 
<pol. epia 9.460> tunc lauros frondere sacras ; tunc alta resurgent 
<pol. epia 9.461> ingenia atque animi dociles, quibus ardor honesti 
<pol. epia 9.462> Pieridum studii veterem geminabit amorem. 
<pol. epia 9.463> Tu nomen renovare meum studiosa memento : 
<pol. epia 9.464> qua potes, hac redeat saltem sua fama sepulto 
<pol. epia 9.465> et cineri reddatur honos. Mihi dulcior illo 
<pol. epia 9.466> vita erit in populo et contemptrix gloria busti. 
<pol. epia 9.467> Interea tamen haec, iubeo, per inertia transi 
<pol. epia 9.468> agmina sollicito populorum incognita passu, 
<pol. epia 9.469> vix procul extremo salutata a limine linquens, 
<pol. epia 9.470> heu paucas habitura domos et rara per orbem 
<pol. epia 9.471> hospitia ! At si quem vere virtutis amicum 
<pol. epia 9.472> obtulerint tua fata tibi, secura repostum 
<pol. epia 9.473> angustumque precare locum sub paupere tecto, 
<pol. epia 9.474> atque ibi, sola quidem potius peregrinaque semper 
<pol. epia 9.475> quam comitata malis, annosa fronte senesces, 
<pol. epia 9.476> donec ad alterius primordia veneris aevi. 
<pol. epia 9.477> Tum iuvenesce precor, cum iam lux alma poetis 
<pol. epia 9.478> contigit incolumem tumidasque efferre per undas, 
<pol. epia 9.479> per te ipsam iam facta senex, precor, ista cavere 
<pol. epia 9.480> post mea fata velis, quodque omnia proterit unum 
<pol. epia 9.481> tempus edax rapidosque dies solemque vorantem 
<pol. epia 9.482> saecula et invidiae tristes contemnere morsus. 
