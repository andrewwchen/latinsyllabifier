<florus. verg_or_an_poeta. 1> Capienti mihi in templo et saucium uigilia caput plurimarum arborum amoenitate, euriporum frigore, aeris libertate recreanti obuiam subito quidam fuere, quos ab urbis spectaculo Baeticam reuertentes sinister Affricae uentus in hoc litus excusserat. Quorum unus, uir, ut postea apparuit, litteris pereruditus, subito ad me conuenit et salue, inquit hospes: nisi molestum est, dic nomen tuum; nam nescio quid oculi mei admonent et quasi per nubilum recognosco. Quid istic?, inquam, Florum uides, fortasse et audieris, si tamen in illo orbis terrarum conciliabulo sub Domitiano principe certamini nostro adfuisti. Et Baeticus Tune es, inquit, ex Africa, quem summo consensu poposcimus? inuito quidem Caesare et resistente, non quod tibi puero inuideret, sed ne Affrica coronam magni Iouis attingeret. Quae cum me uideret uerecunde agnoscentem, in amplexum effunditur et ama, inquit, igitur fautorem tuum. Quidni amem? et manum alterutrum tenentes auidissime nascentem amicitiam foederabamus, cum ille interim breui interuallo usus et quid tu, inquit, tam diu in hac prouincia? Nec in nostram Baeticam excurris nec urbem illam reuisis, ubi uersus tui a lectoribus concinuntur et in foro omni clarissimus ille de Dacia triumphus exultat? Potesne cum hoc singulari ingenio tantaque natura prouincialem latebram pati? Nihil te caritas urbis, nihil ille uictor gentium populus, nihil senatus mouet? Nihil denique lux et fulgor felicis imperi, qui in se rapit atque conuertit omnium oculos hominum ac deorum? Atque ego uarie perturbatus quid nunc uis ego respondeam? O quisquis es, mihi quoque ipsi hoc idem mirum uideri solet, quod non Romae morer; sed nihil est difficilius quam rationem reddere actus tui. Quare desine me in memoriam priorem reducendo uulnus dolorum meorum rescindere. Propitia sit illa ciuitas, et fruantur illa quibus fortuna permittit. Quod ad me pertinet, ex illo die, cuius quo tu mihi testis es, postquam ereptam manibus et capiti coronam meo uidi, tota mens, totus animus resiliit atque abhorruit ab illa ciuitate, adeoque sum percussus et consternatus illo dolore, ut patriae quoque meae oblitus et parentum carissimorum similis furenti huc et illuc uager per diuersa terrarum. Et ille quae tamen loca quasue regiones peragrasti?
<florus. verg_or_an_poeta. 2> Si ita indulges otio, plane quam breuiter exponam nec inuitus priorum recordabor. Primum Siciliam nobilem uidi, domesticam Cereris. Fecundam deinde Creten, patriam Tonantis, et a latere uicinas Cycladas salutaui. Inde me Rhodos et ab regressu Aegyptium excepit pelagus, ut ora Nili uiderem et populum semper in templis otiosum peregrinae deae sistra pulsantem. Inde rursus Italiam redii, et taedio maris cum mediterraneam concupissem, secutus Gallicas Alpes et lustro populos aquilone pallentes. Inde sol occidens placuit: flecto cursum. Sed statim par horrore, par uertice, par ille niuibus Alpinis Pyrenaeus excepit. Vides, hospes, quae spatia caeli peragrauerim, quae maris quaeue terrarum. Non aliter mehercules, si conferre paruis magna licet, sacer ille iuuenis terras peruolitauit, cui Terra mater capaces onerauerat frugibus amictus, et cum alite serpente currum ipsa iunxisset, nisi toto orbe peragrato uetuit suas redire serpentes. Liceat ergo tandem fatigato hic aliquando subcumbere. Si Scythes essem, iam plaustra soluissem; si uagus gubernator, iam dicata pelagi deae prora penderet. Quousque uagabimur? An semper hospites erimus? Ferae cubile prospiciunt et aues senescunt in nido. Si fata Romam negant patriam, saltim hic manere contingat. Quid, quod consuetudo res fortis est? Et ecce iam familiaritate continua ciuitas nobis ipsa blanditur, quae, si quid credis mihi qui multa cognoui, omnium rerum quae ad quietem eliguntur gratissima est. Populum uides, o hospes et amice, probum, fugi, quietum, tardem quidem, sed iudicio hospitalem. Caelum peculiariter temperatum miscet uices, et notam ueris totus annus imitatur. Terra fertilis campis et magis collibus - nam Italiae uites adfectat et comparat areas - serotino non erubescit autumno. Si quid ad rem pertinet, ciuitas ipsa generosissimis auspiciis instituta: nam praeter Caesaris uexilla, quae portat, triumphos, unde nomen accepit, adest etiam peregrina nobilitas. Quippe si uetera templa respicias, hic ille colitur corniger praedo, qui Tyriam uirginem portans dum per tota maria lasciuit, hic amisit et substitit, et eius quam ferebat oblitus subito nostrum litus adamauit.
<florus. verg_or_an_poeta. 3> Hic cum ergo respirassem, statim Baeticus o inquit beatam ciuitatem, quae in te fatigatum incidit. Quem ad modum tamen te prosequitur, et quid hic agitur? Vnde subuenit reditus? An pater ab Affrica subministrat? Inde nequaquam, cum hac ipsa peregrinatione offenderim. In reditu est mihi professio litterarum.O rem indignissimam! et quam aequo fers istud animo, sedere in scholis et pueris praecipere? Ad quam illius interrogationem in hunc modum respondi: Non miror te eius nunc esse persuasionis, qua et ipse quoque aliquando laboraui. Toto enim quod egimus quinquennio isto isto mihi pertaesum erat huius professionis, ut nusquam uiuere putarem hominem miseriorem. Sed subinde retractanti sortemque meam cum fortunis et ceteris uitae laboribus conferenti tandem aliquando pulchritudo suscepti operis apparuit. Scire te ergo nunc oportet nullum manus pretium, nullam procurationem, nullum honorem decerni quantus hic sit nostrae professionis. Nempe si mihi maximus imperator uitem, id est centum homines regendos tradidisset, non mediocris honos habitus mihi uideretur; cedo si praefecturam, si tribunatum: nempe idem honos, nisi quod merces amplior. Si ergo non Caesar, sed Fortuna hoc genus stationis iniunxit, uti pueris ingenuis atque honestis praesiderem, nonne tibi pulchrum sum atque magnificum consecutus officium? Quaeso enim, propius intuere, utrum praeclarius sit sagulatis an praetextatis imperare? Barbaris efferatisque pectoribus an mitibus et innoxiis? Bone Iuppiter, quam imperatorium, quam regium est sedere a suggestu praecipientem bonos mores et sacrarum studia litterarum, iam carmina praelegentem, quibus ora mentesque formantur, iam sententiis uariis sensus excitantem, iam exemplis ro...
