<claud. cons. stil. 1.1>	Continuant superi pleno Romana favore
<claud. cons. stil. 1.2>	gaudia successusque novis successibus augent:
<claud. cons. stil. 1.3>	conubii necdum festivos regia cantus
<claud. cons. stil. 1.4>	sopierat, cecinit fuso Gildone triumphos,
<claud. cons. stil. 1.5>	et calidis thalami successit laurea sertis, 
<claud. cons. stil. 1.6>	sumeret ut pariter princeps nomenque mariti
<claud. cons. stil. 1.7>	victorisque decus; Libyae post proelia crimen
<claud. cons. stil. 1.8>	concidit Eoum, rursusque Oriente subacto
<claud. cons. stil. 1.9>	consule defensae surgunt Stilichone secures,
<claud. cons. stil. 1.10>	ordine vota meant, equidem si carmen in unum 
<claud. cons. stil. 1.11>	tantarum sperem cumulos advolvere rerum,
<claud. cons. stil. 1.12>	promptius imponam glaciali Pelion Ossae.
<claud. cons. stil. 1.13>	si partem tacuisse velim, quodcumque relinquam
<claud. cons. stil. 1.14>	maius erit. veteres actus primamque iuventam
<claud. cons. stil. 1.15>	prosequar? ad sese mentem praesentia ducunt. 
<claud. cons. stil. 1.16>	narrem iustitiam? resplendet gloria Martis.
<claud. cons. stil. 1.17>	armati referam vires? plus egit inermis.
<claud. cons. stil. 1.18>	quod floret Latium, Latio quod reddita servit
<claud. cons. stil. 1.19>	Africa, vicinum quod nescit Hiberia Maurum,
<claud. cons. stil. 1.20>	tuta quod imbellem miratur Gallia Rhenum, 
<claud. cons. stil. 1.21>	aut gelidam Thracen decertatosque labores
<claud. cons. stil. 1.22>	Hebro teste canam? magnum mihi panditur aequor,
<claud. cons. stil. 1.23>	ipsaque Pierios lassant proclivia currus
<claud. cons. stil. 1.24>	laudibus innumeris. Etenim mortalibus ex quo
<claud. cons. stil. 1.25>	tellus coepta coli, numquam sincera bonorum 
<claud. cons. stil. 1.26>	sors ulli concessa viro. quem vultus honestat,
<claud. cons. stil. 1.27>	dedecorant mores; animus quem pulchrior ornat,
<claud. cons. stil. 1.28>	corpus destituit. bellis insignior ille,
<claud. cons. stil. 1.29>	sed pacem foedat vitiis. hic publica felix,
<claud. cons. stil. 1.30>	sed privata minus, partitum; singula quemque 
<claud. cons. stil. 1.31>	nobilitant: hunc forma decens, hunc robur in armis,
<claud. cons. stil. 1.32>	hunc rigor, hunc pietas, illum sollertia iuris,
<claud. cons. stil. 1.33>	hunc suboles castique tori, sparguntur in omnes,
<claud. cons. stil. 1.34>	in te mixta fluunt; et quae divisa beatos
<claud. cons. stil. 1.35>	efficiunt, collecta tenes.Ne facta revolvam 
<claud. cons. stil. 1.36>	militiamque patris, cuius producere famam,
<claud. cons. stil. 1.37>	si nihil egisset clarum nec fida Valenti
<claud. cons. stil. 1.38>	dextera duxisset rutilantes crinibus alas,
<claud. cons. stil. 1.39>	sufficeret natus Stilicho: mens ardua semper
<claud. cons. stil. 1.40>	a puero, tenerisque etiam fulgebat in annis 
<claud. cons. stil. 1.41>	fortunae maioris honos. erectus et acer
<claud. cons. stil. 1.42>	nil breve moliri, nullis haerere potentum
<claud. cons. stil. 1.43>	liminibus fatisque loqui iam digna futuris.
<claud. cons. stil. 1.44>	lam tum conspicuus, iam tum venerabilis ibas
<claud. cons. stil. 1.45>	spondebatque ducem celsi nitor igneus oris 
<claud. cons. stil. 1.46>	membrorumque modus, qualem nec carmina fingunt
<claud. cons. stil. 1.47>	semideis. quacumque alte gradereris in urbe,
<claud. cons. stil. 1.48>	cedentes spatiis adsurgentesque videbas
<claud. cons. stil. 1.49>	quamvis miles adhuc. taciti suffragia vulgi
<claud. cons. stil. 1.50>	iam tibi detulerant, quidquid mox debuit aula. 
<claud. cons. stil. 1.51>	Vix primaevus eras, pacis cum mitteris auctor
<claud. cons. stil. 1.52>	Assyriae; tanta foedus cum gente ferire
<claud. cons. stil. 1.53>	commissum iuveni. Tigrim transgressus et altum
<claud. cons. stil. 1.54>	Euphraten Babylona petis. stupuere severi
<claud. cons. stil. 1.55>	Parthorum proceres, et plebs pharetrata videndi 
<claud. cons. stil. 1.56>	flagravit studio, defixaeque hospite pulchro
<claud. cons. stil. 1.57>	Persides arcanum suspiravere calorem.
<claud. cons. stil. 1.58>	turis odoratae cumulis et messe Sabaea
<claud. cons. stil. 1.59>	pacem conciliant arae; penetralibus ignem
<claud. cons. stil. 1.60>	sacratum rapuere adytis rituque iuvencos 
<claud. cons. stil. 1.61>	Chaldaeo stravere magi, rex ipse micantem
<claud. cons. stil. 1.62>	inclinat dextra pateram secretaque Beli
<claud. cons. stil. 1.63>	et vaga testatur volventem sidera Mithram.
<claud. cons. stil. 1.64>	si quando sociis tecum venatibus ibant,
<claud. cons. stil. 1.65>	quis Stilichone prior ferro penetrare leones 
<claud. cons. stil. 1.66>	comminus aut longe virgatas figere tigres?
<claud. cons. stil. 1.67>	flectenti faciles cessit tibi Medus habenas;
<claud. cons. stil. 1.68>	torquebas refugum Parthis mirantibus arcum.
<claud. cons. stil. 1.69>	Nubilis interea maturae virginis aetas
<claud. cons. stil. 1.70>	urgebat patrias suspenso principe curas, 
<claud. cons. stil. 1.71>	quem simul imperioque ducem nataeque maritum
<claud. cons. stil. 1.72>	prospiceret; dubius toto quaerebat ab axe
<claud. cons. stil. 1.73>	dignum coniugio generum thalamisque Serenae.
<claud. cons. stil. 1.74>	iudicium virtutis erat; per castra, per urbes,
<claud. cons. stil. 1.75>	per populos animi cunctantis libra cucurrit. 
<claud. cons. stil. 1.76>	tu legeris tantosque viros, quos obtulit orbis,
<claud. cons. stil. 1.77>	intra consilium vincis sensumque legentis,
<claud. cons. stil. 1.78>	et gener Augustis olim socer ipse futurus
<claud. cons. stil. 1.79>	accedis. radiis auri Tyriaque superbit
<claud. cons. stil. 1.80>	maiestate torus; comitata parentibus exit 
<claud. cons. stil. 1.81>	purpureis virgo. stabat pater inde tropaeis
<claud. cons. stil. 1.82>	inclitus; inde pium matris regina gerebat
<claud. cons. stil. 1.83>	obsequium gravibus subnectens flammea gemmis.
<claud. cons. stil. 1.84>	tunc et Solis equos, tunc exultasse choreis
<claud. cons. stil. 1.85>	astra ferunt mellisque lacus et flumina lactis 
<claud. cons. stil. 1.86>	erupisse solo, cum floribus aequora vernis
<claud. cons. stil. 1.87>	Bosphorus indueret roseisque evincta coronis
<claud. cons. stil. 1.88>	certantes Asiae taedas Europa levaret.
<claud. cons. stil. 1.89>	Felix arbitrii princeps, qui congrua mundo
<claud. cons. stil. 1.90>	iudicat et primus censet, quod cernimus omnes. 
<claud. cons. stil. 1.91>	talem quippe virum natis adiunxit et aulae,
<claud. cons. stil. 1.92>	cui neque luxuries bello nec blanda periclis
<claud. cons. stil. 1.93>	otia nec lucis fructus pretiosior umquam
<claud. cons. stil. 1.94>	laude fuit. quis enim Visos in plaustra feroces
<claud. cons. stil. 1.95>	reppulit aut saeva Promoti caede tumentes 
<claud. cons. stil. 1.96>	Bastarnas una potuit delere ruina?
<claud. cons. stil. 1.97>	Pallantis iugulum Turno moriente piavit
<claud. cons. stil. 1.98>	Aeneas, tractusque rotis ultricibus Hector
<claud. cons. stil. 1.99>	irato vindicta fuit vel quaestus Achilli.
<claud. cons. stil. 1.100>	tu neque vesano raptas venalia curru 
<claud. cons. stil. 1.101>	funera nec vanam corpus meditaris in unum
<claud. cons. stil. 1.102>	saevitiam; turmas equitum peditumque catervas
<claud. cons. stil. 1.103>	hostilesque globos tumulo prosternis amici;
<claud. cons. stil. 1.104>	inferiis gens tota datur. nec Mulciber auctor
<claud. cons. stil. 1.105>	mendacis clipei fabricataque vatibus arma 
<claud. cons. stil. 1.106>	conatus iuvere tuos: tot barbara solus
<claud. cons. stil. 1.107>	milia iam pridem miseram vastantia Thracen
<claud. cons. stil. 1.108>	finibus exiguae vallis conclusa tenebas.
<claud. cons. stil. 1.109>	nec te terrisonus stridor venientis Alani
<claud. cons. stil. 1.110>	nec vaga Chunorum feritas, non falce Gelonus, 
<claud. cons. stil. 1.111>	non arcu pepulere Getae, non Sarmata conto.
<claud. cons. stil. 1.112>	extinctique forent penitus, ni more maligno
<claud. cons. stil. 1.113>	falleret Augustas occultus proditor aures
<claud. cons. stil. 1.114>	obstrueretque moras strictumque reconderet ensem,
<claud. cons. stil. 1.115>	solveret obsessos, praeberet foedera captis. 
<claud. cons. stil. 1.116>	Adsiduus castris aderat, rarissimus urbi,
<claud. cons. stil. 1.117>	si quando trepida princeps pietate vocaret;
<claud. cons. stil. 1.118>	vixque salutatis Laribus, vix coniuge visa,
<claud. cons. stil. 1.119>	deterso necdum repetebat sanguine campum.
<claud. cons. stil. 1.120>	nec stetit Eucherii dum carperet oscula saltem 
<claud. cons. stil. 1.121>	per galeam. patris stimulos ignisque mariti
<claud. cons. stil. 1.122>	vicit cura ducis, quotiens sub pellibus egit
<claud. cons. stil. 1.123>	Edonas hiemes et tardi flabra Bootae
<claud. cons. stil. 1.124>	sub divo Riphaea tulit! cumque igne propinquo
<claud. cons. stil. 1.125>	frigora vix ferrent alii, tune iste rigentem 
<claud. cons. stil. 1.126>	Danuvium calcabat eques nivibusque profundum
<claud. cons. stil. 1.127>	scandebat cristatus Athon lateque corusco
<claud. cons. stil. 1.128>	curvatas glacie silvas umbone ruebat.
<claud. cons. stil. 1.129>	nunc prope Cimmerii tendebat litora Ponti,
<claud. cons. stil. 1.130>	nunc dabat hibernum Rhodope nimbosa cubile. 
<claud. cons. stil. 1.131>	vos Haemi gelidae valles, quas saepe cruentis
<claud. cons. stil. 1.132>	stragibus aequavit Stilicho, vos Thracia tester
<claud. cons. stil. 1.133>	flumina, quae largo mutastis sanguine fluctus;
<claud. cons. stil. 1.134>	dicite, Bisaltae vel qui Pangaea iuvencis
<claud. cons. stil. 1.135>	scinditis, offenso quantae sub vomere putres 
<claud. cons. stil. 1.136>	dissiliant glaebis galeae vel qualia rastris
<claud. cons. stil. 1.137>	ossa peremptorum resonent inmania regum.
<claud. cons. stil. 1.138>	Singula complecti cuperem; sed densior instat
<claud. cons. stil. 1.139>	gestorum series laudumque sequentibus undis
<claud. cons. stil. 1.140>	obruimur. genitor caesi post bella tyranni 
<claud. cons. stil. 1.141>	iam tibi commissis conscenderat aethera terris,
<claud. cons. stil. 1.142>	ancipites rerum ruituro culmine lapsus
<claud. cons. stil. 1.143>	aequali cervice subis: sic Hercule quondam
<claud. cons. stil. 1.144>	sustentante polum melius librata pependit
<claud. cons. stil. 1.145>	machina nec dubiis titubavit Signifer astris 
<claud. cons. stil. 1.146>	perpetuaque senex subductus mole parumper
<claud. cons. stil. 1.147>	obstupuit proprii spectator ponderis Atlas.
<claud. cons. stil. 1.148>	Nulli barbariae motus; nil turbida rupto
<claud. cons. stil. 1.149>	ordine temptavit novitas, tantoque remoto
<claud. cons. stil. 1.150>	principe mutatas orbis non sensit habenas. 
<claud. cons. stil. 1.151>	nil inter geminas acies, ceu libera frenis,
<claud. cons. stil. 1.152>	ausa manus. certe nec tantis dissona linguis
<claud. cons. stil. 1.153>	turba nec armorum cultu diversior umquam
<claud. cons. stil. 1.154>	confluxit populus: totam pater undique secum
<claud. cons. stil. 1.155>	moverat Auroram; mixtis hic Colchus Hiberis, 
<claud. cons. stil. 1.156>	hic mitra velatus Arabs, hic crine decorus
<claud. cons. stil. 1.157>	Armenius; hic picta Saces fucataque Medus,
<claud. cons. stil. 1.158>	hic gemmata niger tentoria fixerat Indus;
<claud. cons. stil. 1.159>	hic Rhodani procera cohors, hic miles alumnus
<claud. cons. stil. 1.160>	Oceani. ductor Stilicho tot gentibus unus, 
<claud. cons. stil. 1.161>	quot vel progrediens vel conspicit occiduus sol.
<claud. cons. stil. 1.162>	in quo tam vario vocum generumque tumultu
<claud. cons. stil. 1.163>	tanta quies iurisque metus servator honesti
<claud. cons. stil. 1.164>	te moderante fuit, nullis ut vinea furtis
<claud. cons. stil. 1.165>	vel seges erepta fraudaret messe colonum, 
<claud. cons. stil. 1.166>	ut nihil aut saevum rabies aut turpe libido
<claud. cons. stil. 1.167>	suaderet, placidi servirent legibus enses.
<claud. cons. stil. 1.168>	scilicet in vulgus manant exempla regentum,
<claud. cons. stil. 1.169>	utque ducum lituos, sic mores castra sequuntur.
<claud. cons. stil. 1.170>	Denique felices aquilas quocumque moveres, 
<claud. cons. stil. 1.171>	arebant tantis epoti milibus amnes.
<claud. cons. stil. 1.172>	Illyricum peteres: campi montesque latebant.
<claud. cons. stil. 1.173>	vexillum navale dares: sub puppibus ibat
<claud. cons. stil. 1.174>	Ionium, nullas succincta Ceraunia nimbis
<claud. cons. stil. 1.175>	nec iuga Leucatae feriens spumantia fluctu 
<claud. cons. stil. 1.176>	deterrebat hiems. tu si glaciale iuberes
<claud. cons. stil. 1.177>	vestigare fretum, securo milite ducti
<claud. cons. stil. 1.178>	stagna reluctantes quaterent Saturnia remi;
<claud. cons. stil. 1.179>	si deserta Noti, fontem si quaerere Nili,
<claud. cons. stil. 1.180>	Aethiopum medios penetrassent vela vapores. 
<claud. cons. stil. 1.181>	Te memor Eurotas, te rustica Musa Lycaei,
<claud. cons. stil. 1.182>	te pastorali modulantur Maenala cantu
<claud. cons. stil. 1.183>	Partheniumque nemus, quod te pugnante resurgens
<claud. cons. stil. 1.184>	aegra caput mediis erexit Graecia flammis.
<claud. cons. stil. 1.185>	plurima Parrhasius tunc inter corpora Ladon 
<claud. cons. stil. 1.186>	haesit et Alpheus Geticis angustus acervis
<claud. cons. stil. 1.187>	tardior ad Siculos etiamnunc pergit amores.
<claud. cons. stil. 1.188>	Miramur rapidis hostem succumbere bellis,
<claud. cons. stil. 1.189>	cum solo terrore ruant? non classica Francis
<claud. cons. stil. 1.190>	intulimus: iacuere tamen. non Marte Suebos 
<claud. cons. stil. 1.191>	contudimus, quis iura damus. quis credere possit?
<claud. cons. stil. 1.192>	ante tubam nobis audax Germania servit.
<claud. cons. stil. 1.193>	cedant, Druse, tui, cedant, Traiane, labores:
<claud. cons. stil. 1.194>	vestra manus dubio quidquid discrimine gessit,
<claud. cons. stil. 1.195>	transcurrens egit Stilicho totidemque diebus 
<claud. cons. stil. 1.196>	edomuit Rhenum, quot vos potuistis in annis;
<claud. cons. stil. 1.197>	quem ferro, adloquiis; quem vos cum milite, solus,
<claud. cons. stil. 1.198>	impiger a primo descendens fluminis ortu
<claud. cons. stil. 1.199>	ad bifidos tractus et iuncta paludibus ora
<claud. cons. stil. 1.200>	fulmineum perstrinxit iter; ducis impetus undas 
<claud. cons. stil. 1.201>	vincebat celeres, et pax a fonte profecta
<claud. cons. stil. 1.202>	cum Rheni crescebat aquis. ingentia quondam
<claud. cons. stil. 1.203>	nomina, crinigero flaventes vertice reges,
<claud. cons. stil. 1.204>	qui nec principibus donis precibusque vocati
<claud. cons. stil. 1.205>	paruerant, iussi properant segnique verentur 
<claud. cons. stil. 1.206>	offendisse mora; transvecti lintribus amnem
<claud. cons. stil. 1.207>	occursant ubicumque velit. nec fama fefellit
<claud. cons. stil. 1.208>	iustitiae: videre pium, videre fidelem.
<claud. cons. stil. 1.209>	quem veniens timuit, rediens Germanus amavit.
<claud. cons. stil. 1.210>	illi terribiles, quibus otia vendere semper 
<claud. cons. stil. 1.211>	mos erat et foeda requiem mercede pacisci,
<claud. cons. stil. 1.212>	natis obsidibus pacem tam supplice vultu
<claud. cons. stil. 1.213>	captivoque rogant, quam si post terga revincti
<claud. cons. stil. 1.214>	Tarpeias pressis subeant cervicibus arces.
<claud. cons. stil. 1.215>	omne, quod Oceanum fontesque interiacet Histri, 
<claud. cons. stil. 1.216>	unius incursu tremuit; sine caede subactus
<claud. cons. stil. 1.217>	servitio Boreas exarmatique Triones.
<claud. cons. stil. 1.218>	Tempore tam parvo tot proelia sanguine nullo
<claud. cons. stil. 1.219>	perficis et luna nuper nascente profectus
<claud. cons. stil. 1.220>	ante redis, quam tota fuit, Rhenumque minacem 
<claud. cons. stil. 1.221>	cornibus infractis adeo mitescere cogis,
<claud. cons. stil. 1.222>	ut Salius iam rura colat flexosque Sygambrus
<claud. cons. stil. 1.223>	in falcem curvet gladios, geminasque viator
<claud. cons. stil. 1.224>	cum videat ripas, quae sit Romana, requirat;
<claud. cons. stil. 1.225>	ut iam trans fluvium non indignante Chauco 
<claud. cons. stil. 1.226>	pascat Belga pecus, mediumque ingressa per Albim
<claud. cons. stil. 1.227>	Gallica Francorum montes armenta pererrent;
<claud. cons. stil. 1.228>	ut procul Hercyniae per vasta silentia silvae
<claud. cons. stil. 1.229>	venari tuto liceat, lucosque vetusta
<claud. cons. stil. 1.230>	religione truces et robur numinis instar 
<claud. cons. stil. 1.231>	barbarici nostrae feriant impune bipennes.
<claud. cons. stil. 1.232>	Ultro quin etiam devota mente tuentur
<claud. cons. stil. 1.233>	victorique favent. quotiens sociare catervas
<claud. cons. stil. 1.234>	oravit iungique tuis Alamannia signis!
<claud. cons. stil. 1.235>	nec doluit contempta tamen, spretoque recessit 
<claud. cons. stil. 1.236>	auxilio laudata fides, provincia missos
<claud. cons. stil. 1.237>	expellet citius fasces quam Francia reges,
<claud. cons. stil. 1.238>	quos dederis. acie nec iam pulsare rebelles,
<claud. cons. stil. 1.239>	sed vinclis punire licet; sub iudice nostro
<claud. cons. stil. 1.240>	regia Romanus disquirit crimina carcer: 
<claud. cons. stil. 1.241>	Marcomeres Sunnoque docet; quorum alter Etruscum
<claud. cons. stil. 1.242>	pertulit exilium; cum se promitteret alter
<claud. cons. stil. 1.243>	exulis ultorem, iacuit mucrone suorum:
<claud. cons. stil. 1.244>	res avidi concire novas odioque furentes
<claud. cons. stil. 1.245>	pacis et ingenio scelerumque cupidine fratres. 
<claud. cons. stil. 1.246>	Post domitas Arctos alio prorupit ab axe
<claud. cons. stil. 1.247>	tempestas et, ne qua tuis intacta tropaeis
<claud. cons. stil. 1.248>	pars foret, Australis sonuit tuba, moverat omnes
<claud. cons. stil. 1.249>	Maurorum Gildo populos, quibus inminet Atlas
<claud. cons. stil. 1.250>	et quos interior nimio plaga sole relegat: 
<claud. cons. stil. 1.251>	quos vagus umectat Cinyps et proximus hortis
<claud. cons. stil. 1.252>	Hesperidum Triton et Gir notissimus amnis
<claud. cons. stil. 1.253>	Aethiopum, simili mentitus gurgite Nilum;
<claud. cons. stil. 1.254>	venerat et parvis redimitus Nuba sagittis
<claud. cons. stil. 1.255>	et velox Garamas, nec quamvis tristibus Hammon 
<claud. cons. stil. 1.256>	responsis alacrem potuit Nasamona morari.
<claud. cons. stil. 1.257>	stipantur Numidae campi, stant pulvere Syrtes
<claud. cons. stil. 1.258>	Gaetulae, Poenus iaculis obtexitur aer.
<claud. cons. stil. 1.259>	hi virga moderantur equos; his fulva leones
<claud. cons. stil. 1.260>	velamenta dabant ignotarumque ferarum 
<claud. cons. stil. 1.261>	exuviae, vastis Meroe quas nutrit harenis;
<claud. cons. stil. 1.262>	serpentum patulos gestant pro casside rictus;
<claud. cons. stil. 1.263>	pendent vipereae squamosa pelle pharetrae.
<claud. cons. stil. 1.264>	non sic intremuit Simois, cum montibus Idae
<claud. cons. stil. 1.265>	nigra coloratus produceret agmina Memnon, 
<claud. cons. stil. 1.266>	non Ganges, cum tela procul vibrantibus Indis
<claud. cons. stil. 1.267>	inmanis medium vectaret belua Porum.
<claud. cons. stil. 1.268>	Porus Alexandro, Memnon prostratus Achilli,
<claud. cons. stil. 1.269>	Gildo nempe tibi.Nec solum fervidus Austrum,
<claud. cons. stil. 1.270>	sed partes etiam Mavors agitabat Eoas. 
<claud. cons. stil. 1.271>	quamvis obstreperet pietas, his ille regendae
<claud. cons. stil. 1.272>	transtulerat nomen Libyae scelerique profano
<claud. cons. stil. 1.273>	fallax legitimam regni praetenderat umbram.
<claud. cons. stil. 1.274>	surgebat geminum varia formidine bellum,
<claud. cons. stil. 1.275>	hoc armis, hoc triste dolis. hoc Africa saevis 
<claud. cons. stil. 1.276>	cinxerat auxiliis, hoc coniuratus alebat
<claud. cons. stil. 1.277>	insidiis Oriens. illinc edicta meabant
<claud. cons. stil. 1.278>	corruptura duces; hinc frugibus atra negatis
<claud. cons. stil. 1.279>	urgebat trepidamque fames obsederat urbem.
<claud. cons. stil. 1.280>	exitiale palam Libycum; civile pudoris  
<claud. cons. stil. 1.281>	obtentu tacitum.Tales utrimque procellae
<claud. cons. stil. 1.282>	cum fremerent lacerumque alternis ictibus anceps
<claud. cons. stil. 1.283>	imperium pulsaret hiems, nil fessa remisit
<claud. cons. stil. 1.284>	officii virtus contraque minantia fata
<claud. cons. stil. 1.285>	pervigil eventusque sibi latura secundos 
<claud. cons. stil. 1.286>	maior in adversis micuit: velut arbiter alni,
<claud. cons. stil. 1.287>	nubilus Aegaeo quam turbine vexat Orion,
<claud. cons. stil. 1.288>	exiguo clavi flexu declinat aquarum
<claud. cons. stil. 1.289>	verbera, nunc recta, nunc obliquante carina
<claud. cons. stil. 1.290>	callidus, et pelagi caelique obnititur irae. 
<claud. cons. stil. 1.291>	Quid primum,Stilicho,mirer? quod cautus ad omnes
<claud. cons. stil. 1.292>	restiteris fraudes, ut te nec noxia furto
<claud. cons. stil. 1.293>	littera nec pretio manus inflammata lateret?
<claud. cons. stil. 1.294>	quod nihil in tanto circum terrore locutus
<claud. cons. stil. 1.295>	indignum Latio? responsa quod ardua semper 
<claud. cons. stil. 1.296>	Eois dederis, quae mox effecta probastiâ 
<claud. cons. stil. 1.297>	securus, quamvis et opes et rura tenerent
<claud. cons. stil. 1.298>	insignesque domos? levis haec iactura; nec umquam
<claud. cons. stil. 1.299>	publica privatae cesserunt commoda causae,
<claud. cons. stil. 1.300>	dividis ingentes curas teque omnibus unum 
<claud. cons. stil. 1.301>	obicis, inveniens animo quae mente gerenda,
<claud. cons. stil. 1.302>	efficiens patranda manu, dictare paratus
<claud. cons. stil. 1.303>	quae scriptis peragenda forent. quae brachia centum,
<claud. cons. stil. 1.304>	quis Briareus aliis numero crescente lacertis
<claud. cons. stil. 1.305>	tot simul obiectis posset confligere rebus: 
<claud. cons. stil. 1.306>	evitare dolos; veteres firmare cohortes,
<claud. cons. stil. 1.307>	explorare novas; duplices disponere classes,
<claud. cons. stil. 1.308>	quae fruges aut bella ferant; aulaeque tumultum
<claud. cons. stil. 1.309>	et Romae lenire famem? quot nube soporis
<claud. cons. stil. 1.310>	inmunes oculi per tot discurrere partes, 
<claud. cons. stil. 1.311>	tot loca sufficerent et tam longinqua tueri?
<claud. cons. stil. 1.312>	Argum fama canit centeno lumine cinctum
<claud. cons. stil. 1.313>	corporis excubiis unam servasse iuvencam!
<claud. cons. stil. 1.314>	Unde tot adlatae segetes? quae silva carinas
<claud. cons. stil. 1.315>	texuit? unde rudis tanto tirone iuventus 
<claud. cons. stil. 1.316>	emicuit senioque iterum vernante resumpsit
<claud. cons. stil. 1.317>	Gallia bis fractas Alpino vulnere vires?
<claud. cons. stil. 1.318>	non ego dilectu, Tyrii sed vomere Cadmi
<claud. cons. stil. 1.319>	tam subitas acies concepto dente draconis
<claud. cons. stil. 1.320>	exiluisse reor: Dircaeis qualis in arvis 
<claud. cons. stil. 1.321>	messis cum proprio mox bellatura colono
<claud. cons. stil. 1.322>	cognatos strinxit gladios, cum semine iacto
<claud. cons. stil. 1.323>	terrigenae galea matrem nascente ferirent
<claud. cons. stil. 1.324>	armifer et viridi floreret milite sulcus,
<claud. cons. stil. 1.325>	hoc quoque non parva fas est cum laude relinqui, 
<claud. cons. stil. 1.326>	quod non ante fretis exercitus adstitit ultor,
<claud. cons. stil. 1.327>	ordine quam prisco censeret bella senatus.
<claud. cons. stil. 1.328>	neglectum Stilicho per tot iam saecula morem
<claud. cons. stil. 1.329>	rettulit, ut ducibus mandarent proelia patres
<claud. cons. stil. 1.330>	decretoque togae felix legionibus iret 
<claud. cons. stil. 1.331>	tessera. Romuleas leges rediisse fatemur,
<claud. cons. stil. 1.332>	cum procerum iussis famulantia cernimus arma.
<claud. cons. stil. 1.333>	Tyrrhenum poteras cunctis transmittere signis
<claud. cons. stil. 1.334>	et ratibus Syrtes, Libyam complere maniplis;
<claud. cons. stil. 1.335>	consilio stetit ira minor, ne territus ille 
<claud. cons. stil. 1.336>	te duce suspecto Martis graviore paratu
<claud. cons. stil. 1.337>	aut in harenosos aestus zonamque rubentem
<claud. cons. stil. 1.338>	tenderet aut solis fugiens transiret in ortus
<claud. cons. stil. 1.339>	missurusve sibi certae solacia mortis
<claud. cons. stil. 1.340>	oppida dirueret flammis. res mira relatu: 
<claud. cons. stil. 1.341>	ne timeare times et, quem vindicta manebat,
<claud. cons. stil. 1.342>	desperare vetas. quantum fiducia nobis
<claud. cons. stil. 1.343>	profuit! hostilis salvae Carthaginis arces;
<claud. cons. stil. 1.344>	inlaesis Tyrii gaudent cultoribus agri,
<claud. cons. stil. 1.345>	quos potuit vastare fuga. spe captus inani 
<claud. cons. stil. 1.346>	nec se subripuit poenae nostrisque pepercit:
<claud. cons. stil. 1.347>	demens, qui numero tantum, non robore mensus
<claud. cons. stil. 1.348>	Romanos rapidis ibat ceu protinus omnes
<claud. cons. stil. 1.349>	calcaturus equis et, quod iactare solebat,
<claud. cons. stil. 1.350>	solibus effetos mersurus pulvere Gallos. 
<claud. cons. stil. 1.351>	sed didicit non Aethiopum geminata venenis
<claud. cons. stil. 1.352>	vulnera, non fusum crebris hastilibus imbrem,
<claud. cons. stil. 1.353>	non equitum nimbos Latiis obsistere pilis.
<claud. cons. stil. 1.354>	sternitur ignavus Nasamon, nec spicula supplex
<claud. cons. stil. 1.355>	iam torquet Garamas; repetunt deserta fugaces 
<claud. cons. stil. 1.356>	Autololes; pavidus proiecit missile Mazax.
<claud. cons. stil. 1.357>	cornipedem Maurus nequiquam hortatur anhelum;
<claud. cons. stil. 1.358>	praedonem lembo profugum ventisque repulsum
<claud. cons. stil. 1.359>	suscepit merito fatalis Tabraca portu
<claud. cons. stil. 1.360>	expertum quod nulla tuis elementa paterent 
<claud. cons. stil. 1.361>	hostibus, et laetae passurum iurgia plebis
<claud. cons. stil. 1.362>	fracturumque reos humili sub iudice vultus.
<claud. cons. stil. 1.363>	Nil tribuat Fortuna sibi. sit prospera semper
<claud. cons. stil. 1.364>	ilia quidem; sed non uni certamina pugnae
<claud. cons. stil. 1.365>	credidimus totis nec constitit alea castris 
<claud. cons. stil. 1.366>	nutatura semel; si quid licuisset iniquis
<claud. cons. stil. 1.367>	casibus, instabant aliae post terga biremes;
<claud. cons. stil. 1.368>	venturus dux maior erat.Victoria nulla
<claud. cons. stil. 1.369>	clarior aut hominum votis optatior umquam
<claud. cons. stil. 1.370>	contigit. an quisquam Tigranen armaque Ponti 
<claud. cons. stil. 1.371>	vel Pyrrhum Antiochique fugam vel vincla Iugurthae
<claud. cons. stil. 1.372>	conferat aut Persen debellatumque Philippum?
<claud. cons. stil. 1.373>	hi propagandi ruerant pro limite regni;
<claud. cons. stil. 1.374>	hic stabat Romana salus. ibi tempora tuto
<claud. cons. stil. 1.375>	traxerunt dilata moras; hic vincere tarde 
<claud. cons. stil. 1.376>	vinci paene fuit. discrimine Roma supremo
<claud. cons. stil. 1.377>	inter supplicium populi deforme pependit;
<claud. cons. stil. 1.378>	et tantum Libyam fructu maiore recepit
<claud. cons. stil. 1.379>	quam peperit, quantum graviorem amissa dolorem
<claud. cons. stil. 1.380>	quam necdum quaesita movent, quis Punica gesta,  
<claud. cons. stil. 1.381>	quis vos, Scipiadae, quis te iam, Regule, nosset,
<claud. cons. stil. 1.382>	quis lentum caneret Fabium, si iure perempto
<claud. cons. stil. 1.383>	insultaret atrox famula Carthagine Maurus?
<claud. cons. stil. 1.384>	haec omnes veterum revocavit adorea lauros;
<claud. cons. stil. 1.385>	restituit Stilicho cunctos tibi, Roma, triumphos. 
