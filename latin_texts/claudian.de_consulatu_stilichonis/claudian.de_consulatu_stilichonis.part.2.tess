<claud. cons. stil. 2.1>	Hactenus armatae laudes: nunc qualibus orbem
<claud. cons. stil. 2.2>	moribus et quanto frenet metuendus amore,
<claud. cons. stil. 2.3>	quo tandem flexus trabeas auctore rogantes
<claud. cons. stil. 2.4>	induerit fastisque suum concesserit annum,
<claud. cons. stil. 2.5>	mitior incipiat fidibus iam Musa remissis. 
<claud. cons. stil. 2.6>	Principio magni custos Clementia mundi,
<claud. cons. stil. 2.7>	quae Iovis incoluit zonam, quae temperat aethram
<claud. cons. stil. 2.8>	frigoris et flammae medio, quae maxima natu
<claud. cons. stil. 2.9>	caelicolum. nam prima chaos Clementia solvit
<claud. cons. stil. 2.10>	congeriem miserata rudem vultuque sereno 
<claud. cons. stil. 2.11>	discussis tenebris in lucem saecula fudit.
<claud. cons. stil. 2.12>	haec dea pro templis et ture calentibus aris
<claud. cons. stil. 2.13>	te fruitur posuitque suas hoc pectore sedes.
<claud. cons. stil. 2.14>	haec docet ut poenis hominum vel sanguine pasci
<claud. cons. stil. 2.15>	turpe ferumque putes; ut ferrum, Marte cruentum,
<claud. cons. stil. 2.16>	siccum pace feras; ut non infensus alendis 
<claud. cons. stil. 2.17>	materiem praestes odiis; ut sontibus ultro
<claud. cons. stil. 2.18>	ignovisse velis, deponas ocius iram
<claud. cons. stil. 2.19>	quam moveas, precibus numquam implacabilis obstes,
<claud. cons. stil. 2.20>	obvia prosternas prostrataque more leonum 
<claud. cons. stil. 2.21>	despicias, alacres ardent qui frangere tauros,
<claud. cons. stil. 2.22>	transiliunt praedas humiles. hac ipse magistra
<claud. cons. stil. 2.23>	das veniam victis, hac exorante calores
<claud. cons. stil. 2.24>	horrificos et quae, numquam nocitura, timentur
<claud. cons. stil. 2.25>	iurgia contentus solo terrore coerces 
<claud. cons. stil. 2.26>	aetherii patris exemplo, qui cuncta sonoro
<claud. cons. stil. 2.27>	concutiens tonitru Cyclopum spicula differt
<claud. cons. stil. 2.28>	in scopulos et monstra maris nostrique cruoris
<claud. cons. stil. 2.29>	parcus in Oetaeis exercet fulmina silvis.
<claud. cons. stil. 2.30>	Huic divae germana Fides eademque sorori 
<claud. cons. stil. 2.31>	corde tuo delubra tenens sese omnibus actis
<claud. cons. stil. 2.32>	inserit. haec docuit nullo livescere fuco,
<claud. cons. stil. 2.33>	numquam falsa loqui, numquam promissa morari;
<claud. cons. stil. 2.34>	invisos odisse palam, non virus in alto
<claud. cons. stil. 2.35>	condere, non laetam speciem praemittere fraudi, 
<claud. cons. stil. 2.36>	sed certum mentique parem componere vultum;
<claud. cons. stil. 2.37>	occulto saevire vetat, prodesse remittit.
<claud. cons. stil. 2.38>	haec et amicitias longo plus tempore firmat
<claud. cons. stil. 2.39>	mansuroque adamante ligat; nec mobile mutat
<claud. cons. stil. 2.40>	ingenium, parvae strepitu nec vincula noxae  
<claud. cons. stil. 2.41>	dissolvi patitur, nec fastidire priorem
<claud. cons. stil. 2.42>	inlicitur veniente novo, benefacta tenere,
<claud. cons. stil. 2.43>	respuere offensas facilis, pariterque minoris
<claud. cons. stil. 2.44>	officii magnique memor superare laborat
<claud. cons. stil. 2.45>	utque hostes armis, meritis sic vincit amicos. 
<claud. cons. stil. 2.46>	haec fovet absentes, hacc longe sola remotis
<claud. cons. stil. 2.47>	consulit, haec nullis avidam rumoribus aurem
<claud. cons. stil. 2.48>	pandit, ut ignarum numquam laesura clientem
<claud. cons. stil. 2.49>	insidiosa tuos alienent murmura sensus.
<claud. cons. stil. 2.50>	Nee vivis adnexus amor meminisse sepultos 
<claud. cons. stil. 2.51>	desinit; in prolem transcurrit gratia patrum.
<claud. cons. stil. 2.52>	hac tu Theodosium, tenuit dum sceptra, colebas,
<claud. cons. stil. 2.53>	hac etiam post fata colis; nec pignora curas
<claud. cons. stil. 2.54>	plus tua quam natos, dederat quos ille monendos
<claud. cons. stil. 2.55>	tutandosque tibi. iustos nimiumque fideles 
<claud. cons. stil. 2.56>	fama putat, qui, cum possint commissa negare,
<claud. cons. stil. 2.57>	maluerint nullo violati reddere quaestu:
<claud. cons. stil. 2.58>	at Stilicho non divitias aurique relictum
<claud. cons. stil. 2.59>	pondus, sed geminos axes tantumque reservat
<claud. cons. stil. 2.60>	depositum teneris, quantum sol igneus ambit. 
<claud. cons. stil. 2.61>	quid non intrepidus credas, cui regia tuto
<claud. cons. stil. 2.62>	creditur? Hoc clipeo munitus Honorius altum
<claud. cons. stil. 2.63>	non gemuit patrem vitaeque et lucis in ipso
<claud. cons. stil. 2.64>	limine, contemptus numquam, dat iura subactis
<claud. cons. stil. 2.65>	gentibus et secum sentit crevisse triumphos. 
<claud. cons. stil. 2.66>	quem tu sic placida formas, sic mente severa,
<claud. cons. stil. 2.67>	ut neque desidiae tradas, dum pronus ad omne
<claud. cons. stil. 2.68>	quod libet obsequeris, nec contra nixus ovantem
<claud. cons. stil. 2.69>	confringas animum: secretÂ© consona regno
<claud. cons. stil. 2.70>	ceu iuvenem doceas, moles quid publica poscat: 
<claud. cons. stil. 2.71>	ceu sanctum venerere senem patriisque gubernes
<claud. cons. stil. 2.72>	imperium monitis; dominum summissus adores;
<claud. cons. stil. 2.73>	obsequiis moderere ducem, pietate parentem.
<claud. cons. stil. 2.74>	hinc fuit ut primos in coniuge disceret ignes
<claud. cons. stil. 2.75>	ordirique virum non luxuriante iuventa, 
<claud. cons. stil. 2.76>	sed cum lege tori, casto cum foedere vellet.
<claud. cons. stil. 2.77>	principe tu felix genero: felicior ille
<claud. cons. stil. 2.78>	te socero.Fratrem levior nec cura tuetur
<claud. cons. stil. 2.79>	Arcadium; nec, si quid iners atque impia turba
<claud. cons. stil. 2.80>	praetendens proprio nomen regale furori 
<claud. cons. stil. 2.81>	audeat, adscribis iuveni. discordia quippe
<claud. cons. stil. 2.82>	cum fremeret, numquam Stilicho sic canduit ira,
<claud. cons. stil. 2.83>	saepe lacessitus probris gladiisque petitus,
<claud. cons. stil. 2.84>	ut bello furias ultum, quas pertulit, iret
<claud. cons. stil. 2.85>	inlicito causamque daret civilibus armis: 
<claud. cons. stil. 2.86>	cuius fulta fide mediis dissensibus aulae
<claud. cons. stil. 2.87>	intemeratorum stabat reverentia fratrum.
<claud. cons. stil. 2.88>	quin et Sidonias chlamydes et cingula bacis
<claud. cons. stil. 2.89>	aspera gemmatasque togas viridesque smaragdo
<claud. cons. stil. 2.90>	loricas galeasque redundantes hyacinthis 
<claud. cons. stil. 2.91>	gestatosque patri capulis radiantibus enses
<claud. cons. stil. 2.92>	et vario lapidum distinctas igne coronas
<claud. cons. stil. 2.93>	dividis ex aequo, ne non augusta supellex
<claud. cons. stil. 2.94>	ornatusque pares geminis heredibus essent.
<claud. cons. stil. 2.95>	mittitur et miles, quamvis certamine partes 
<claud. cons. stil. 2.96>	iam tumeant. hostem muniri robore mavis
<claud. cons. stil. 2.97>	quam peccare fidem: permittis iusta petenti
<claud. cons. stil. 2.98>	idque negas solum, cuius mox ipse repulsa
<claud. cons. stil. 2.99>	gaudeat et quidquid fuerat deforme mereri.
<claud. cons. stil. 2.100>	Omnes praeterea, puro quae crimina pellunt 
<claud. cons. stil. 2.101>	ore, deae iunxere choros unoque receptae
<claud. cons. stil. 2.102>	pectore diversos tecum cinguntur in usus.
<claud. cons. stil. 2.103>	Iustitia utilibus rectum praeponere suadet
<claud. cons. stil. 2.104>	communesque sequi leges iniustaque numquam
<claud. cons. stil. 2.105>	largiri sociis. durum Patientia corpus 
<claud. cons. stil. 2.106>	instruit, ut nulli cupiat cessisse labori;
<claud. cons. stil. 2.107>	Temperies, ut casta petas; Prudentia, ne quid
<claud. cons. stil. 2.108>	inconsultus agas: Constantia, futtile ne quid
<claud. cons. stil. 2.109>	infirmumque geras. procul importuna fugantur
<claud. cons. stil. 2.110>	numina, monstriferis quae Tartarus edidit antris: 
<claud. cons. stil. 2.111>	ac primam scelerum matrem, quae semper habendo
<claud. cons. stil. 2.112>	plus sitiens patulis rimatur faucibus aurum,
<claud. cons. stil. 2.113>	trudis Avaritiam; cuius foedissima nutrix
<claud. cons. stil. 2.114>	Ambitio, quae vestibulis foribusque potentum
<claud. cons. stil. 2.115>	excubat et pretiis commercia pascit honorum, 
<claud. cons. stil. 2.116>	pulsa simul. nec te gurges corruptior aevi
<claud. cons. stil. 2.117>	traxit ad exemplum, qui iam firmaverat annis
<claud. cons. stil. 2.118>	crimen et in legem rapiendi verterat usum.
<claud. cons. stil. 2.119>	denique non dives sub te pro rure paterno
<claud. cons. stil. 2.120>	vel laribus pallet; non insidiator oberrat 
<claud. cons. stil. 2.121>	facturus quemcumque reum. non obruta virtus
<claud. cons. stil. 2.122>	paupertate latet. lectos ex omnibus oris
<claud. cons. stil. 2.123>	evehis et meritum, non quae cunabula, quaeris,
<claud. cons. stil. 2.124>	et qualis non unde satus. sub teste benigno
<claud. cons. stil. 2.125>	vivitur; egregios invitant praemia mores. 
<claud. cons. stil. 2.126>	hinc priscae redeunt artes; felicibus inde
<claud. cons. stil. 2.127>	ingeniis aperitur iter despectaque Musae
<claud. cons. stil. 2.128>	colla levant, opibusque fluens et pauper eodem
<claud. cons. stil. 2.129>	nititur ad fructum studio, cum cernat uterque
<claud. cons. stil. 2.130>	quod nec inops iaceat probitas nec inertia surgat divitiis.
<claud. cons. stil. 2.131>	Nee te iucunda fronte fefellit
<claud. cons. stil. 2.132>	luxuries, praedulce malum, quae dedita semper
<claud. cons. stil. 2.133>	corporis arbitriis hebetat caligine sensus
<claud. cons. stil. 2.134>	membraque Circaeis effeminat acrius herbis,
<claud. cons. stil. 2.135>	blanda quidem vultus, sed qua non taetrior ulla 
<claud. cons. stil. 2.136>	interius: fucata genas et amicta dolosis
<claud. cons. stil. 2.137>	inlecebris torvos auro circumlinit hydros,
<claud. cons. stil. 2.138>	ilia voluptatum multos innexuit hamis:
<claud. cons. stil. 2.139>	te numquam conata capit. non prava libido
<claud. cons. stil. 2.140>	stupris advigilat; non tempora somnus agendi 
<claud. cons. stil. 2.141>	frustratur; nullo citharae convivia cantu,
<claud. cons. stil. 2.142>	non pueri lasciva sonant, quis cernere curis
<claud. cons. stil. 2.143>	te vacuum potuit? quis tota mente remissum
<claud. cons. stil. 2.144>	aut indulgentem dapibus, ni causa iuberet
<claud. cons. stil. 2.145>	laetitiae? non indecores aeraria lassant 
<claud. cons. stil. 2.146>	expensae; parvo non improba littera libro
<claud. cons. stil. 2.147>	absentum condonat opes, a milite parcus
<claud. cons. stil. 2.148>	diligeris; neque enim neglectas pace cohortes
<claud. cons. stil. 2.149>	tunc ditas, cum bella fremunt. scis nulla placere
<claud. cons. stil. 2.150>	munera, quae metuens illis, quos spreverat, offert 
<claud. cons. stil. 2.151>	serus et incassum servati prodigus auri.
<claud. cons. stil. 2.152>	antevenis tempus non expectantibus ultro
<claud. cons. stil. 2.153>	munificus mensaeque adhibes et nomine quemque
<claud. cons. stil. 2.154>	compellas clari, sub te quod gesserat olim,
<claud. cons. stil. 2.155>	admonitum facti, figendaque sensibus addis 
<claud. cons. stil. 2.156>	verba, quibus magni geminatur gratia nodi.
<claud. cons. stil. 2.157>	Nee, si quid tribuas, iactatum saepius idem
<claud. cons. stil. 2.158>	exprobrare soles nec, quos promoveris, alto
<claud. cons. stil. 2.159>	turgidus adloqueris fastu nec prospera flatus
<claud. cons. stil. 2.160>	attollunt nimios. quin ipsa Superbia longe 
<claud. cons. stil. 2.161>	discessit, vitium rebus sollemne secundis
<claud. cons. stil. 2.162>	virtutumque ingrata comes, contingere passim
<claud. cons. stil. 2.163>	adfarique licet, non inter pocula sermo
<claud. cons. stil. 2.164>	captatur, pura sed libertate loquendi
<claud. cons. stil. 2.165>	seria quisque iocis nulla formidine miscet. 
<claud. cons. stil. 2.166>	quem videt Augusti socerum regnique parentem,
<claud. cons. stil. 2.167>	miratur conviva parem, cum tanta potestas
<claud. cons. stil. 2.168>	civem lenis agat. te doctus prisca loquentem,
<claud. cons. stil. 2.169>	te matura senex audit, te fortia miles 
<claud. cons. stil. 2.170>	adspersis salibus, quibus haud Amphiona quisquam
<claud. cons. stil. 2.171>	praeferat Aonios meditantem carmine muros
<claud. cons. stil. 2.172>	nec velit Orpheo migrantes pectine silvas.
<claud. cons. stil. 2.173>	Hinc amor, hinc veris et non fallacibus omnes
<claud. cons. stil. 2.174>	pro te solliciti votis; hinc nomen ubique
<claud. cons. stil. 2.175>	plausibus, auratis celebrant hinc ora figuris. 
<claud. cons. stil. 2.176>	quae non incudes streperent, quae flamma vacaret
<claud. cons. stil. 2.177>	fabrilis, quantis fluerent fornacibus aera
<claud. cons. stil. 2.178>	effigies ductura tuas, quis devius esset
<claud. cons. stil. 2.179>	angulus aut regio quae non pro numine vultus
<claud. cons. stil. 2.180>	dilectos coleret, talem ni semper honorem 
<claud. cons. stil. 2.181>	respueres? decus hoc rapiat, quem falsa timentum
<claud. cons. stil. 2.182>	munera decipiunt, qui se diffidit amari.
<claud. cons. stil. 2.183>	hoc solus sprevisse potest, qui iure meretur.
<claud. cons. stil. 2.184>	Undique legati properant generique sub ore
<claud. cons. stil. 2.185>	in tua centenas optant praeconia voces. 
<claud. cons. stil. 2.186>	grates Gallus agit, quod limite tutus inermi
<claud. cons. stil. 2.187>	et metuens hostile nihil nova culmina totis
<claud. cons. stil. 2.188>	aedificat ripis et saevum gentibus amnem
<claud. cons. stil. 2.189>	Thybridis in morem domibus praevelat amoenis.
<claud. cons. stil. 2.190>	hinc Poeni cumulant laudes, quod rura tyranno 
<claud. cons. stil. 2.191>	libera possideant; hinc obsidione solutus
<claud. cons. stil. 2.192>	Pannonius potorque Savi, quod clausa tot annis
<claud. cons. stil. 2.193>	oppida laxatis ausus iam pandere portis
<claud. cons. stil. 2.194>	rursum cote novat nigras rubigine falces
<claud. cons. stil. 2.195>	exesosque situ cogit splendere ligones 
<claud. cons. stil. 2.196>	agnoscitque casas et collibus oscula notis
<claud. cons. stil. 2.197>	figit et impresso glaebis non credit aratro,
<claud. cons. stil. 2.198>	exsectis inculta dabant quas saecula, silvis
<claud. cons. stil. 2.199>	restituit terras et opacum vitibus Histrum
<claud. cons. stil. 2.200>	conserit et patrium vectigal solvere gaudet, 
<claud. cons. stil. 2.201>	inmunis qui clade fuit. te sospite fas est
<claud. cons. stil. 2.202>	vexatum laceri corpus iuvenescere regni.
<claud. cons. stil. 2.203>	sub tot principibus quaecumque amisimus olim,
<claud. cons. stil. 2.204>	tu reddis. solo poterit Stilichone medente
<claud. cons. stil. 2.205>	crescere Romanum vulnus tectura cicatrix; 
<claud. cons. stil. 2.206>	inque suos tandem fines redeunte colono
<claud. cons. stil. 2.207>	Illyricis iterum ditabitur aula tributis.
<claud. cons. stil. 2.208>	Nec tamen humano cedit caeleste favori
<claud. cons. stil. 2.209>	iudicium: cingunt superi concordibus unum
<claud. cons. stil. 2.210>	praesidiis hostesque tuos aut litore produnt 
<claud. cons. stil. 2.211>	aut totum oppositi claudunt fugientibus aequor
<claud. cons. stil. 2.212>	aut in se vertunt furiis aut militis ense
<claud. cons. stil. 2.213>	bacchati laniant Pentheo corpora ritu;
<claud. cons. stil. 2.214>	insidias retegunt et in ipsa cubilia fraudum
<claud. cons. stil. 2.215>	ducunt ceu tenera venantem nare Molossi. 
<claud. cons. stil. 2.216>	ominibus ventura notant aut alite monstrant
<claud. cons. stil. 2.217>	aut monitos certa dignantur imagine somnos.
<claud. cons. stil. 2.218>	Pro quibus innumerae trabearum insignia terrae
<claud. cons. stil. 2.219>	certatim petiere tibi. poscentibus ipse
<claud. cons. stil. 2.220>	restiteras et mens, aliorum prona favori, 
<claud. cons. stil. 2.221>	index dura sui, facibus succensa pudoris
<claud. cons. stil. 2.222>	tarda verecundis excusat praemia causis.
<claud. cons. stil. 2.223>	ergo avidae tantosque novi spe consulis annos
<claud. cons. stil. 2.224>	elusae dominae pergunt ad limina Romae,
<claud. cons. stil. 2.225>	si minus adnuerit precibus, vel cogere certae 
<claud. cons. stil. 2.226>	cunctantem votoque moras auferre paratae.
<claud. cons. stil. 2.227>	conveniunt ad tecta deae, quae Candida lucent
<claud. cons. stil. 2.228>	monte Palatino. glaucis tum prima Minervae
<claud. cons. stil. 2.229>	nexa comam foliis fulvaque intexta micantem
<claud. cons. stil. 2.230>	veste Tagum tales profert Hispania voces: 
<claud. cons. stil. 2.231>	"Cunctamihi semper Stilicho, quaecumque poposci,
<claud. cons. stil. 2.232>	concessit tantumque suos invidit honores.
<claud. cons. stil. 2.233>	Augusti potuit soceri contemnere fasces:
<claud. cons. stil. 2.234>	iam negat et genero. si non ut ductor ab orbe
<claud. cons. stil. 2.235>	quem regit, accipiat saltem cognatus ab aula. 
<claud. cons. stil. 2.236>	exiguumne putat, quod sic amplexus Hiberam
<claud. cons. stil. 2.237>	progeniem nostros inmoto iure nepotes
<claud. cons. stil. 2.238>	sustinet, ut patrium commendet purpura Baetim?
<claud. cons. stil. 2.239>	quod pulchro Mariae fecundat germine regnum?
<claud. cons. stil. 2.240>	quod dominis speratur avus?"Tum flava repexo 
<claud. cons. stil. 2.241>	Gallia crine ferox evinctaque torque decoro
<claud. cons. stil. 2.242>	binaque gaesa tenens animoso pectore fatur:
<claud. cons. stil. 2.243>	"qui mihi Germanos solus Francosque subegit,
<claud. cons. stil. 2.244>	cur nondum legitur fastis? cur pagina tantum
<claud. cons. stil. 2.245>	nescit adhuc nomen, quod iam numerare decebat? 
<claud. cons. stil. 2.246>	usque adeone levis pacati gloria Rheni?"
<claud. cons. stil. 2.247>	Inde Caledonio velata Britannia monstro,
<claud. cons. stil. 2.248>	ferro picta genas, cuius vestigia verrit
<claud. cons. stil. 2.249>	caerulus Oceanique aestum mentitur amictus:
<claud. cons. stil. 2.250>	"me quoque vicinis pereuntem gentibus" inquit 
<claud. cons. stil. 2.251>	"munivit Stilicho, totam cum Scottus Hivernen
<claud. cons. stil. 2.252>	movit et infesto spumavit remige Tethys.
<claud. cons. stil. 2.253>	illius effectum curis, ne tela timerem
<claud. cons. stil. 2.254>	Scottica, ne Pictum tremerem, ne litore toto
<claud. cons. stil. 2.255>	prospicerem dubiis venturum Saxona ventis."
<claud. cons. stil. 2.256>	Tum spicis et dente comas inlustris eburno
<claud. cons. stil. 2.257>	et calido rubicunda die sic Africa fatur:
<claud. cons. stil. 2.258>	"sperabam nullas trabeis Gildone perempto
<claud. cons. stil. 2.259>	nasci posse moras, etiam nunc ille repugnat
<claud. cons. stil. 2.260>	et tanto dubitat fasces praebere triurapho, 
<claud. cons. stil. 2.261>	qui mihi Maurorum penitus lacrimabile nomen
<claud. cons. stil. 2.262>	ignorare dedit?"Post has Oenotria lentis
<claud. cons. stil. 2.263>	vitibus intorquens hederas et palmite largo
<claud. cons. stil. 2.264>	vina fluens: "si vos adeo Stilichone curules
<claud. cons. stil. 2.265>	augeri flagratis" ait "quas sola iuvare 
<claud. cons. stil. 2.266>	fama potest, quanto me dignius incitat ardor,
<claud. cons. stil. 2.267>	ut praesente fruar conscendentemque tribunal
<claud. cons. stil. 2.268>	prosequar atque anni pandentem claustra salutem?"
<claud. cons. stil. 2.269>	Talibus alternant studiis Romamque precantes,
<claud. cons. stil. 2.270>	pro cunctis, hortantur, eat. nec segnius ilia 
<claud. cons. stil. 2.271>	paruit officio, raptis sed protinus armis
<claud. cons. stil. 2.272>	ocior excusso per nubila sidere tendit.
<claud. cons. stil. 2.273>	transvehitur Tuscos Appenninusque volatu
<claud. cons. stil. 2.274>	stringitur. Eridanus clipei iam fulgurat umbra;
<claud. cons. stil. 2.275>	constitit ante ducem tetrica nec Pallade vultum 
<claud. cons. stil. 2.276>	deterior nec Marte minor, tremit orbe corusco
<claud. cons. stil. 2.277>	iam domus et summae tangunt laquearia cristae:
<claud. cons. stil. 2.278>	tum prior attonitum gratis adfata querellis:
<claud. cons. stil. 2.279>	Servatas, Stilicho, per te, venerande, curules,
<claud. cons. stil. 2.280>	ornatas necdum fateor. quid profuit anni 
<claud. cons. stil. 2.281>	servilem pepulisse notam? defendis honorem
<claud. cons. stil. 2.282>	quem fugis, et spernis tota quem mole tueris?
<claud. cons. stil. 2.283>	respuis oblatum, pro quo labente resistis?
<claud. cons. stil. 2.284>	quae iam causa morae? quo me cunctabere rursus
<claud. cons. stil. 2.285>	ingenio? nullus Boreae metus, omnis et Austri 
<claud. cons. stil. 2.286>	ora silet: cecidit Maurus, Germania cessit
<claud. cons. stil. 2.287>	et Ianum pax alta ligat. te consule necdum
<claud. cons. stil. 2.288>	digna feror? titulumne levem parvique nitoris
<claud. cons. stil. 2.289>	credimus, Augusti quo se decorare fatentur,
<claud. cons. stil. 2.290>	sub iuga quo gentes captivis regibus egi?
<claud. cons. stil. 2.291>	Non, si prodigiis casus natura futures
<claud. cons. stil. 2.292>	signat, polluimur macula, quod reris, Eois
<claud. cons. stil. 2.293>	omen erat. quamquam nullis mi hi cognita rebus
<claud. cons. stil. 2.294>	fabula; vix tanto risit de crimine rumor,
<claud. cons. stil. 2.295>	opprobrii stat nulla fides nec littera venit 
<claud. cons. stil. 2.296>	vulgatura nefas: in quo vel maxima virtus
<claud. cons. stil. 2.297>	est tua quod, nostros qui consulis omnia patres,
<claud. cons. stil. 2.298>	de monstris taceas. pellendi denique nulla
<claud. cons. stil. 2.299>	dedecoris sanctum violant oracula coetum
<claud. cons. stil. 2.300>	nec mea funestum versavit curia nomen. 
<claud. cons. stil. 2.301>	pars sceleris dubitasse fuit: quaecumque profana
<claud. cons. stil. 2.302>	pagina de primo venisset limine Phoebi,
<claud. cons. stil. 2.303>	ante fretum deleta mihi, ne turpia castis
<claud. cons. stil. 2.304>	auribus Italiae fatorum exempla nocerent.
<claud. cons. stil. 2.305>	publicus ille furor, quantum tua cura peregit, 
<claud. cons. stil. 2.306>	secretum meruit, laetetur quisquis Eoos
<claud. cons. stil. 2.307>	scribere desierit fastos: portenta Gabinos
<claud. cons. stil. 2.308>	ista latent; propriam labem texisse I'aborent.
<claud. cons. stil. 2.309>	cur ego, quem numquam didici sensive creatum,
<claud. cons. stil. 2.310>	gratuler exemptum? delicti paenitet illos: 
<claud. cons. stil. 2.311>	nos nec credidimus.Fuerit tamen omnibus unum
<claud. cons. stil. 2.312>	crimen et ad nostras manaverit usque secures:
<claud. cons. stil. 2.313>	plus ideo sumenda tibi fastigia vitas,
<claud. cons. stil. 2.314>	ne pereat tam priscus honos, qui portus honorum
<claud. cons. stil. 2.315>	semper erat. nullo sarciri consule damnum 
<claud. cons. stil. 2.316>	excepto Stilichone potest, bene praescia tempus
<claud. cons. stil. 2.317>	mens tua distulerat; titulo tunc crescere posses,
<claud. cons. stil. 2.318>	nunc per te titulus. consul succurre gravatis
<claud. cons. stil. 2.319>	consulibus, quicumque fuit, quicumque futurus;
<claud. cons. stil. 2.320>	annum redde tuum, quem iam secura sequatur 
<claud. cons. stil. 2.321>	posteritas nec iam doleat defensa vetustas.
<claud. cons. stil. 2.322>	sic trabeis ultor Stilicho Brutusque repertor.
<claud. cons. stil. 2.323>	libertas populi primo tune consule Bruto
<claud. cons. stil. 2.324>	reddita per fasces; hic fascibus expulit ipsis
<claud. cons. stil. 2.325>	servitium. instituit sublimem Brutus honorem; 
<claud. cons. stil. 2.326>	adseruit Stilicho. plus est servasse repertum,
<claud. cons. stil. 2.327>	quam quaesisse novum, quid tardius ore rubenti
<claud. cons. stil. 2.328>	adnuis et solitus frontem circumfluit ignis?
<claud. cons. stil. 2.329>	tandem vince tuum, vincis qui cuncta, pudorem.
<claud. cons. stil. 2.330>	Hos etiam, quamvis corrumpi munere nullo 
<claud. cons. stil. 2.331>	te certum est, mirare libens ac suscipe cinctus,
<claud. cons. stil. 2.332>	quos tibi divino mecum Tritonia duxit
<claud. cons. stil. 2.333>	pectine: tincta simul repetito murice fila
<claud. cons. stil. 2.334>	contulimus pensis et eodem nevimus auro,
<claud. cons. stil. 2.335>	aurea quo Lachesis sub te mihi saecula texit. 
<claud. cons. stil. 2.336>	hic ego promissam subolem sperataque mundo
<claud. cons. stil. 2.337>	pignora praelusi. veram mox ipse probabis
<claud. cons. stil. 2.338>	me vatem nostraeque fidem venientia telae
<claud. cons. stil. 2.339>	fata dabunt." Dixit gremioque rigentia profert
<claud. cons. stil. 2.340>	dona, graves auro trabeas. insigne Minervam 
<claud. cons. stil. 2.341>	spirat opus, rutilis hic pingitur aula columnis
<claud. cons. stil. 2.342>	et sacri Mariae partus; Lucina dolores
<claud. cons. stil. 2.343>	solatur; residet fulgente puerpera lecto;
<claud. cons. stil. 2.344>	sollicitae iuxta pallescunt gaudia matris.
<claud. cons. stil. 2.345>	susceptum puerum redimitae tempora Nymphae 
<claud. cons. stil. 2.346>	auri fonte lavant: teneros de stamine risus
<claud. cons. stil. 2.347>	vagitusque audire putes. iam creverat infans
<claud. cons. stil. 2.348>	ore ferens patrem: Stilicho maturior aevi
<claud. cons. stil. 2.349>	Martia recturo tradit praecepta nepoti.
<claud. cons. stil. 2.350>	parte alia spumis fucantem Serica frena 
<claud. cons. stil. 2.351>	sanguineis primae signatus flore iuventae
<claud. cons. stil. 2.352>	Eucherius flectebat equum iaculisque vel arcu
<claud. cons. stil. 2.353>	aurea purpureos tollentes cornua cervos
<claud. cons. stil. 2.354>	aureus ipse ferit. Venus hic invecta columbis
<claud. cons. stil. 2.355>	tertia regali iungit conubia nexu, 
<claud. cons. stil. 2.356>	pennatique nurum circumstipantur Amores
<claud. cons. stil. 2.357>	progenitam Augustis Augustorumque sororem.
<claud. cons. stil. 2.358>	Eucherius trepido iam flammea sublevat ore
<claud. cons. stil. 2.359>	virginis; adridet retro Thermantia fratri.
<claud. cons. stil. 2.360>	iam domus haec utroque petit diademata sexu 
<claud. cons. stil. 2.361>	reginasque parit reginarumque maritos.
<claud. cons. stil. 2.362>	Talibus invitat donis dextraque gerendum
<claud. cons. stil. 2.363>	diva simul porrexit ebur; sollemnibus urnam
<claud. cons. stil. 2.364>	commovet auspiciis avibusque incepta secundat.
<claud. cons. stil. 2.365>	tunc habiles armis umeros iam vestibus ambit 
<claud. cons. stil. 2.366>	Romuleis; Latii sederunt pectore cultus
<claud. cons. stil. 2.367>	loricaeque locum decuit toga, talis ab Histro
<claud. cons. stil. 2.368>	vel Scythico victor rediens Gradivus ab axe
<claud. cons. stil. 2.369>	deposito mitis clipeo candentibus urbem
<claud. cons. stil. 2.370>	ingreditur trabeatus equis; spatiosa Quirinus 
<claud. cons. stil. 2.371>	frena regit currumque patris Bellona cruentum
<claud. cons. stil. 2.372>	ditibus exuviis tendens ad sidera quercum
<claud. cons. stil. 2.373>	praecedit, lictorque Metus cum fratre Pavore
<claud. cons. stil. 2.374>	barbara ferratis innectunt colla catenis
<claud. cons. stil. 2.375>	velati galeas lauro, propiusque iugales 
<claud. cons. stil. 2.376>	formido ingentem vibrat succincta securim.
<claud. cons. stil. 2.377>	Vidit ut optato se consule Roma potitam:
<claud. cons. stil. 2.378>	"nunc" ait "Elysii lucos inrumpere campi,
<claud. cons. stil. 2.379>	nunc libet, ut tanti Curiis miracula voti
<claud. cons. stil. 2.380>	Fabriciisque feram, famae qui vulnere nuper 
<claud. cons. stil. 2.381>	calcatam flevere togam: iam prata choreis
<claud. cons. stil. 2.382>	pulsent nec rigidos pudeat lusisse Catones.
<claud. cons. stil. 2.383>	audiat hoc senior Brutus Poenisque tremendi
<claud. cons. stil. 2.384>	Scipiadae, geminis tandem quod libera damnis
<claud. cons. stil. 2.385>	unius auxilio fasces Libyamque recepi. 
<claud. cons. stil. 2.386>	quod superest unum precibus, fortissime consul,
<claud. cons. stil. 2.387>	adde meis, urbique tuum largire parumper,
<claud. cons. stil. 2.388>	quem rogat, adventum, quam tu belloque fameque
<claud. cons. stil. 2.389>	depulsa terris iterum regnare dedisti.
<claud. cons. stil. 2.390>	splendida suscipiant alium te rostra Camillum, 
<claud. cons. stil. 2.391>	ultorem videant servatoremque Quirites
<claud. cons. stil. 2.392>	et populus quem ductor ames: quibus Africa per te
<claud. cons. stil. 2.393>	nec prius auditas Rhodanus iam donat aristas,
<claud. cons. stil. 2.394>	ut mihi vel Massyla Ceres vel Gallica prosit
<claud. cons. stil. 2.395>	fertilitas messesque vehat nunc umidus Auster, 
<claud. cons. stil. 2.396>	nunc Aquilo, cunctis ditescant horrea ventis.
<claud. cons. stil. 2.397>	Quae tunc Flaminiam stipabunt milia vulgi!
<claud. cons. stil. 2.398>	fallax o quotiens pulvis deludet amorem
<claud. cons. stil. 2.399>	suspensum, veniens omni dum crederis hora!
<claud. cons. stil. 2.400>	spectabunt cupidae matres, spargentur et omnes 
<claud. cons. stil. 2.401>	flore viae, superet cum Pincia culmina consul
<claud. cons. stil. 2.402>	arduus, antiqui species Romana senatus.
<claud. cons. stil. 2.403>	Pompeiana dabunt quantos proscaenia plausus!
<claud. cons. stil. 2.404>	ad caelum quotiens vallis tibi Murcia ducet
<claud. cons. stil. 2.405>	nomen Aventino Pallanteoque recussum! 
<claud. cons. stil. 2.406>	nunc te conspiciam castris, permitte, relictis
<claud. cons. stil. 2.407>	mox et cum genero trabeis visura secundis."
<claud. cons. stil. 2.408>	Haec dum Roma refert, iam Fama loquacibus alis
<claud. cons. stil. 2.409>	pervolat Oceanum, Unguis et mille citatos
<claud. cons. stil. 2.410>	festinare iubet proceres, nullique senectus, 
<claud. cons. stil. 2.411>	non iter hibernis obstant nec flatibus Alpes:
<claud. cons. stil. 2.412>	vincit amor, meriti pridem clarique vetustis
<claud. cons. stil. 2.413>	fascibus ad socii properant et vindicis annum,
<claud. cons. stil. 2.414>	sic ubi fecunda reparavit morte iuventam
<claud. cons. stil. 2.415>	et patrios idem cineres collectaque portat 
<claud. cons. stil. 2.416>	unguibus ossa piis Nilique ad litora tendens
<claud. cons. stil. 2.417>	unicus extreme Phoenix procedit ab Euro:
<claud. cons. stil. 2.418>	conveniunt aquilae cunctaeque ex orbe volucres,
<claud. cons. stil. 2.419>	ut Solis mirentur avem; procul ignea lucet
<claud. cons. stil. 2.420>	ales, odorati redolent cui cinnama busti. 
<claud. cons. stil. 2.421>	Nee minor in caelo chorus est; exultat uterque
<claud. cons. stil. 2.422>	Theodosius divique tui; Sol ipse quadrigis
<claud. cons. stil. 2.423>	vere coronatis dignum tibi praeparat annum.
<claud. cons. stil. 2.424>	Est ignota procul nostraeque impervia menti,
<claud. cons. stil. 2.425>	vix adeunda deis, annorum squalida mater, 
<claud. cons. stil. 2.426>	inmensi spelunca aevi, quae tempora vasto
<claud. cons. stil. 2.427>	suppeditat revocatque sinu. complectitur antrum,
<claud. cons. stil. 2.428>	omnia qui placido consumit numine, serpens
<claud. cons. stil. 2.429>	perpetuumque viret squamis caudamque reductam
<claud. cons. stil. 2.430>	ore vorat tacito relegens exordia lapsu. 
<claud. cons. stil. 2.431>	vestibuli custos vultu longaeva decoro
<claud. cons. stil. 2.432>	ante fores Natura sedet, cunctisque volantes
<claud. cons. stil. 2.433>	dependent membris animae. mansura verendus
<claud. cons. stil. 2.434>	scribit iura senex, numeros qui dividit astris
<claud. cons. stil. 2.435>	et cursus stabilesque moras, quibus omnia vivunt 
<claud. cons. stil. 2.436>	ac pereunt fixis cum legibus. ille recenset,
<claud. cons. stil. 2.437>	incertum quid Martis iter certumque Tonantis
<claud. cons. stil. 2.438>	prospiciat mundo; quid velox semita Lunae
<claud. cons. stil. 2.439>	pigraque Saturni; quantum Cytherea sereno
<claud. cons. stil. 2.440>	curriculo Phoebique comes Cyllenius erret. 
<claud. cons. stil. 2.441>	Illius ut magno Sol limine constitit antri,
<claud. cons. stil. 2.442>	occurrit Natura potens seniorque superbis
<claud. cons. stil. 2.443>	canitiem inclinat radiis. tum sponte reclusus
<claud. cons. stil. 2.444>	laxavit postes adamas, penetrale profundum
<claud. cons. stil. 2.445>	panditur et sedes aevique arcana patescunt. 
<claud. cons. stil. 2.446>	hic habitant vario facies distincta metallo
<claud. cons. stil. 2.447>	saecula certa locis: illic glomerantur acna,
<claud. cons. stil. 2.448>	hic ferrata rigent, illic argentea candent.
<claud. cons. stil. 2.449>	eximia regione domus, contingere terris
<claud. cons. stil. 2.450>	difficilis, rutili stabat grex aureus anni: 
<claud. cons. stil. 2.451>	quorum praecipuum pretioso corpore Titan
<claud. cons. stil. 2.452>	signandum Stilichone legit; tunc imperat omncs
<claud. cons. stil. 2.453>	pone sequi dictisque simul compellat euntes:
<claud. cons. stil. 2.454>	"En, cui distulimus melioris saecla metalli,
<claud. cons. stil. 2.455>	consul adest. ite optati mortalibus anni, 
<claud. cons. stil. 2.456>	ducite virtutes; hominum florescite rursus
<claud. cons. stil. 2.457>	ingeniis hilares Baccho frugumque feraces.
<claud. cons. stil. 2.458>	non inter geminos Anguis glaciale Triones
<claud. cons. stil. 2.459>	sibilet, inmodico nec frigore saeviat Ursa.
<claud. cons. stil. 2.460>	non toto fremat ore Leo, nec brachia Caneri 
<claud. cons. stil. 2.461>	urat atrox aestas, madidae nec prodigus urnae
<claud. cons. stil. 2.462>	semina praerupto dissolvat Aquarius imbre.
<claud. cons. stil. 2.463>	Phrixeus roseo producat fertile cornu
<claud. cons. stil. 2.464>	ver Aries, pingues nec grandine tundat olivas
<claud. cons. stil. 2.465>	Scorpius; autumni maturet germina Virgo, 
<claud. cons. stil. 2.466>	lenior et gravidis adlatret Sirius uvis."
<claud. cons. stil. 2.467>	Sic fatus croceis rorantes ignibus hortos
<claud. cons. stil. 2.468>	ingreditur vallemque suam, quam flammeus ambit
<claud. cons. stil. 2.469>	rivus et inriguis largum iubar ingerit herbis,
<claud. cons. stil. 2.470>	quas Solis pascuntur equi; flagrantibus inde 
<claud. cons. stil. 2.471>	caesariem sertis et lutea lora iubasque
<claud. cons. stil. 2.472>	subligat alipedum, gelidas hinc Lucifer ornat,
<claud. cons. stil. 2.473>	hinc Aurora comas iuxtaque adludit habenis
<claud. cons. stil. 2.474>	aureus et nomen praetendit consulis Annus:
<claud. cons. stil. 2.475>	inque novos iterum revoluto cardine cursus 
<claud. cons. stil. 2.476>	scribunt aetheriis Stilichonem sidera fastis.
