<scr. hist. aug. 6.0> Vulcacius Gallicanus V.C.
<scr. hist. aug. 6.1> Avidius Cassius, ut quidam volunt, ex familia Cassiorum fuisse dicitur, per matrem tamen; homine novo genitus Avidio Severo, qui ordines duxerat et  post ad summas dignitates pervenerat, cuius Quadratus in historiis meminit, et quidem graviter, cum illum summum virum et necessarium rei publicae  adserit et apud ipsum Marcum praevalidum. nam iam eo imperante perisse fatali sorte perhibetur.  Hic ergo Cassius ex familia, ut diximus, Cassiorum, qui in curia in C. Iulium conspiraverant, oderat tacite principatum nec ferre poterat imperatorium nomen dicebatque esse eo gravius nomen imperii, quod non posset e re publica tolli nisi per alterum   imperatorem, denique temptasse in pueritia dicitur extorquere etiam Pio principatum, sed per patrem, virum sanctum et gravem, adfectionem tyrannidis latuisse, habitum tamen semper a ducibus suspectum.  Vero autem illum parasse insidias, ipsius Veri epistula  indicat, quam inserui. ex epistula Veri: Avidius Cassius avidus est, quantum et mihi videtur et iam sub avo meo, patre tuo, innotuit, imperii; quem velim  observari iubeas, omnia ei nostra displicent, opes non mediocres parat, litteras nostras ridet, te philosopham aniculam, me luxuriosum morionem vocat.  vide quid agendum sit. ego hominem non odi, sed vide ne tibi et liberis tuis non bene consulas, cum talem inter praecinctos habeas qualem milites libenter audiunt, libenter vident.”
<scr. hist. aug. 6.2> rescriptum Marci de Avidio Cassio: Epistulam tuam legi, sollicitam potius quam imperatoriam et non nostri temporis.  nam si ei divinitus debetur imperium, non poterimus interficere, etiamsi velimus, scis enim proavi tui dictum: 'successorem suum nullus occidit'. sin minus, ipse sponte sine nostra crudelitate fatales  laqueos inciderit, adde quod non possumus reum facere, quem et nullus accusat et, ut ipse dicis, milites   amant. deinde in causis maiestatis haec natura est ut videantur vim pati etiam quibus probatur, scis enim ipse quid avus tuus Hadrianus dixerit:  ' misera condicio imperatorum, quibus de adfectata tyrannide  nisi occisis non potest credi'. eius autem exemplum ponere malui quam Domitiani, qui hoc primus dixisse fertur, tyrannorum enim etiam bona dicta non habent  tantum auctoritatis quantum debent. sibi ergo habeat suos mores, maxime cum bonus dux sit et  severus et fortis et rei publicae necessarius, nam quod dicis, liberis meis cavendum esse morte illius; plane liberi mei pereant, si magis amari merebitur Avidius quam illi, et si rei publicae expediet, Cassium vivere quam liberos Marci.” haec de Cassio Verus, haec Marcus.
<scr. hist. aug. 6.3> Sed nos hominis naturam et mores breviter explicabimus. neque enim plura de his sciri possunt, quorum vitam et inlustrare nullus audet eorum causa  a quibus oppressi fuerint, addemus autem quemadmodum ad imperium venerit et quemadmodum sit  occisus et ubi victus. proposui enim, Diocletiane Auguste, omnes qui imperatorum nomen sive iusta causa sive iniusta habuerunt, in litteras mittere, ut omnes purpuratos Augustos cognosceres.  Fuit his moribus, ut nonnumquam trux et asper videretur, aliquando mitis et lenis, saepe religiosus, alias contemptor sacrorum, avidus vini item abstinens,  cibi adpetens et mediae patiens, Veneris cupidus et  castitatis amator, nec defuerunt qui illum Catilinam vocarent, cum et ipse se ita gauderet appellari, addens futurum se Sergium si dialogistam occidisset. Antoninum  hoc nomine significans, qui tantum enituit in philosophia, ut iturus ad bellum Marcomannicum, timentibus cunctis ne quid fatale proveniret, rogatus sit non adulatione sed serio, ut praecepta philosophiae  ederet, nec ille timuit, sed per ordinem paraeneseos  per triduum disputavit, fuit praeterea disciplinae militaris Avidius Cassius tenax et qui se Marium dici vellet.
<scr. hist. aug. 6.4> Quoniam de severitate illius dicere coepimus, multa exstant crudelitatis potius quam severitatis eius  indicia, nam primum milites qui aliquid provincialibus tulissent per vim, in illis ipsis locis, in quibus peccaverant,  in crucem sustulit, primus etiam id supplicii genus invenit, ut stipitem grandem poneret pedum octoginta et centum et a summo usque ad imum damnatos ligaret et ab imo focum adponeret incensisque aliis  alios fumo, cruciatu, timore etiam necaret. idem denos catenatos in profluentem mergi iubebat vel in  mare. idem multis desertoribus manus excidit, aliis crura incidit ac poplites, dicens maius exemplum esse   viventis miserabiliter criminosi quam occisi, eum exercitum duceret, et inscio ipso manus auxiliaria centurionibus suis auctoribus tria milia Sarmatarum neglegentius agentum in Danuvii ripis occidissent et eum praeda ingenti ad eum redissent sperantibus centurionibus praemium, quod perparva manu tantum hostium segnius agentibus tribunis et ignorantibus occidissent, rapi eos iussit et in crucem tolli servilique supplicio adfici, quod exemplum non exstabat, dicens evenire potuisse ut essent insidiae, ac periret Romani  imperii reverentia, et cum ingens seditio in exercitu orta esset, processit nudus campestri solo tectus et ait, Percutite,” inquit, me, si audetis, et corruptae  disciplinae facinus addite,” tunc conquiescentibus  cunctis meruit timeri, quia ipse non timuit, quae res tantum disciplinae Romanis addidit, tantum terroris barbaris iniecit, ut pacem annorum centum ab Antonino absente peterent; si quidem viderant damnatos Romani ducis iudicio etiam eos qui contra fas vicerant.
<scr. hist. aug. 6.5> De hoc multa gravia contra militum licentiam facta inveniuntur apud Aemilium Parthenianum, qui adfectatores tyrannidis iam inde a veteribus historiae  tradidit, nam et virgis caesos in foro et in mediis  castris securi percussit, qui ita meruerunt, et manus  multis amputavit, et praeter laridum ac buccellatum atque acetum militem in expeditione portare prohibuit et si aliud quippiam repperit luxuriem non levi  supplico adfecit, exstat de hoc epistula divi Marci  ad praefectum suum talis: Avidio Cassio legiones Syriacas dedi diffluentes luxuria et Daphnidis moribus agentes, quas totas excaldantes se repperisse Caesonius  Vectilianus scripsit, et puto me non errasse, si quidem et tu notum habeas Cassium, hominem  Cassianae severitatis et disciplinae, neque enim milites regi possunt nisi vetere disciplina, scis enim versum a bono poeta dictum et omnibus frequentatum: ' Moribus antiquis res stat Romana virisque.  tu tantum fac adsint legionibus abunde commeatus, quos, si bene Avidium novi, scio non perituros.”  praefecti ad Marcum: Recte consuluisti, mi domine,  quod Cassium praefecisti Syriacis legionibus, nihil enim tam expedit quam homo severior Graecanicis  militibus, ille sane omnes excaldationes, omnes  flores de capite collo et sinu militi excutiet. annona militaris omnis parata est, neque quicquam deest sub bono duce; non enim multum aut quaeritur aut impenditur.”
<scr. hist. aug. 6.6> nec fefellit de se iudicium habitum.  nam statim et ad signa edici iussit et programma in parietibus fixit, ut, si quis cinctus inveniretur apud  Daphnen, discinctus rediret, arma militum septima die semper respexit, vestimenta etiam et calciamenta et ocreas, delicias omnes de castris summovit iussitque eos hiemem sub pellibus agere nisi corrigerent suos  mores; et egissent, nisi honestius vixissent. exercitium septimi diei fuit omnium militum, ita ut et  sagittas mitterent et armis luderent. dicebat enim miserum esse, cum exercerentur athletae venatores et gladiatores, non exerceri milites; quibus minor esset futurus labor, si consuetus esset.  Ergo correcta disciplina et in Armenia et in Arabia  et in Aegypto res optime gessit amatusque est ab omnibus orientalibus et speciatim ab Antiochensibus, qui etiam imperio eius consenserunt, ut docet Marius  Maximus in vita divi Marci, nam et cum Bucolici milites per Aegyptum gravia multa facerent, ab hoc retunsi sunt, ut item Marius Maximus refert in eo libro quem secundum de vita Marci Antonini edidit.
<scr. hist. aug. 6.7> Hic imperatorem se in oriente appellavit, ut  quidam dicunt, Faustina volente, quae valetudini Marci iam diffidebat et timebat, ne infantes filios tueri sola non posset, atque aliquis exsisteret, qui capta statione  regia infantes de medio tolleret, alii autem dicunt, hanc artem adhibuisse militibus et provincialibus Cassium contra Marci amorem, ut sibi posset consentio, quod diceret Marcum diem suum obisse.  nam et divum eum appellasse dicitur, ut desiderium illius leniret.  Imperatorio animo cum processisset, eum qui sibi aptaverat ornamenta regia statim praefectum praetorii fecit; qui et ipse occisus est Antonino invito ab exercitu, qui et Maecianum, cui erat commissa Alexandria quique consenserat spe participatus Cassio, invito atque ignorante Antonino interemit.  Nec tamen Antoninus graviter est iratus rebellione cognita nec in eius liberos aut adfectus saevit.  senatus illum hostem appellavit bonaque eius proscripsit. quae Antoninus in privatum aerarium congeri noluit, quare senatu praecipiente in aerarium  publicum sunt relata, nec Romae terror defuit, cum  quidam Avidium Cassium dicerent absente Antonino, qui nisi a voluptariis unice amabatur, Romam esse venturum atque urbem tyrannice direpturum, maxime senatorum causa, qui eum hostem iudicaverant bonis  proscriptis. et amor Antonini hoc maxime enituit, quod consensu omnium praeter Antiochenses Avidius  interemptus est; quem quidem occidi non iussit sed passus est, cum apud cunctos clarum esset, si potestatis
<scr. hist. aug. 6.8> suae fuisset, parsurum 1 illi fuisse, caput eius ad Antoninum cum delatum esset, ille non exsultauit, non elatus est, sed etiam doluit ereptam sibi esse occasionem misericordiae, cum diceret se vivum illum voluisse capere, ut illi exprobraret beneficia  sua eumque servaret. denique cum quidam diceret reprehendendum Antoninum, quod tam mitis esset in hostem suum eiusque liberos et adfectus atque omnes quos conscios tyrannidis repperisset, addente illo qui reprehendebat Quid si ille vicisset?” dixisse dicitur  Non sic deos coluimus nec sic vivimus, ut ille nos  vinceret,” enumeravit deinde omnes principes qui occisi essent habuisse causas quibus mererentur occidi, nec quemquam facile bonum vel victum a tyranno vel  occisum, dicens meruisse Neronem, debuisse Caligulam, Othonem et Vitellium nec imperare voluisse.   etiam de Galba paria sentiebat, cum diceret in imperatore avaritiam esse acerbissimum malum.  denique non Augustum, non Traianum, non Hadrianum, non patrem suum a rebellibus potuisse superari, cum et multi fuerint et ipsis vel invitis vel  insciis exstincta ipse autem Antoninus a senatu petiit ne graviter in conscios defectionis animadverteretur, eo ipso tempore quo rogavit ne quis senator temporibus suis capitali supplicio adficeretur, quod illi  maximum amorem conciliavit. denique paucissimis centurionibus punitis deportatos revocari iussit.
<scr. hist. aug. 6.9> Antiochensibus,3 qui 4 Avidio Cassio consenserant, et his et aliis civitatibus, quae illum iuverant, ignovit, cum primo Antiochensibus graviter iratus esset iisque spectacula sustulisset et multa alia civitatis ornamenta,  quae postea reddidit, filios Avidii Cassii Antoninus Marcus parte media paterni patrimonii donavit, ita ut filias eius auro argento et gemmis  cohonestaret. nam et Alexandriae, filiae Cassii, et genero Drunciano liberam evagandi ubi vellent  potestatem dedit, vixeruntque non quasi tyranni pignora sed quasi senatorii ordinis in summa securitate, cum illis etiam in lite obici fortunam propriae vetuisset domus, damnatis aliquibus iniuriarum, qui  in eos petulantes fuissent, quos quidem amitae suae marito commendavit.  Si quis autem omnem hanc historiam scire desiderat, legat Marii Maximi secundum librum de vita Marci, in quo ille ea dicit quae solus Marcus mortuo  iam Vero egit. tunc enim Cassius rebellavit, ut probat epistula missa ad Faustinam, cuius hoc exemplum  est: Verus mihi de Avidio verum scripserat, quod cuperet imperare, audisse enim te arbitror  quod Veri statores de eo nuntiarent. veni igitur in Albanum, ut tractemus omnia dis volentibus, nil  timens.” hinc autem apparet Faustinam ista nescisse, cum dicat Marius infamari eam cupiens quod ea  conscia Cassius imperium sumpsisset, nam et ipsius epistula exstat ad virum, qua urget Marcum ut in  eum graviter vindicet, exemplum epistulae Faustinae ad Marcum: Ipsa in Albanum cras, ut iubes, mox veniam; tamen iam hortor, ut, si amas liberos tuos,  istos rebelliones acerrime persequaris. male enim assueverunt duces et milites, qui nisi opprimuntur, oppriment.”
<scr. hist. aug. 6.10> item alia epistula eiusdem Faustinae ad Marcum: Mater mea Faustina patrem tuum Pium in defectione Celsi hortata est, ut pietatem  primum circa suos servaret, sic circa alienos, non enim pius est imperator, qui non cogitat uxorem et  filios. Commodus noster vides in qua aetate sit,  Pompeianus gener et senior est et peregrinus, vide   quid agas de Avidio Cassio et de eius consciis, noli parcere hominibus, qui tibi non pepercerunt et nec  mihi nec filiis nostris parcerent, si vicissent. ipsa iter tuum mox consequor; quia Fadilla nostra  aegrotabat, in Formianum venire non potui, sed si te Formiis invenire non potuero, adsequar Capuam, quae civitas et meam et filiorum nostrorum aegritudinem  poterit adiuvare. Soteridam medicum in Formianum ut demittas, rogo. ego autem Pisitheo nihil credo, qui puellae virgini curationem nescit  adhibere, signatas mihi litteras Calpurnius dedit; ad quas rescribam, si tardavero, per Caecilium senem  spadonem, hominem, ut scis, fidelem, cui verbo mandabo, quid uxor Avidii Cassii et filii et gener de te iactare dicantur.”
<scr. hist. aug. 6.11> Ex his litteris intellegitur Cassio Faustinam consciam non fuisse, quin etiam supplicium eius graviter exegisse, si quidem Antoninum quiescentem et clementiora cogitantem ad vindictae necessitatem  impulit, cui Antoninus quid rescripserit, subdita  epistula perdocebit: Tu quidem, mea Faustina, religiose pro marito et pro nostris liberis agis. nam relegi epistulam tuam in Formiano, qua me hortaris,  ut in Avidii conscios vindicem, ego vero et eius liberis parcam et genero et uxori, et ad senatum scribam, ne aut proscriptio gravior sit aut poena  crudelior. non enim quicquam est, quod imperatorem Romanum melius commendet gentibus quam cle-   mentia. haec Caesarem deum fecit, haec Augustum consecravit, haec patrem tuum specialiter Pii nomine  ornavit, denique si ex mea sententia de bello iudicatum  esset, nec Avidius esset occisus, esto igitur secura; ' di me tuentur, dis pietas mea — — cordi est'. Pompeianum nostrum in annum sequentem consulem dixi.” haec Antoninus ad coniugem.
<scr. hist. aug. 6.12> Ad senatum autem qualem orationem miserit,  interest scire, ex oratione Marci Antonini: Habetis igitur, patres conscripti, pro gratulatione victoriae generum meum consulem, Pompeianum dico, cuius aetas olim remuneranda fuerat consulatu, nisi viri fortes intervenissent, quibus reddi debuit  quod a re publica debebatur. nunc quod ad defectionem Cassianam pertinet, vos oro atque obsecro, patres conscripti, ut censura vestra deposita meam pietatem clementiamque servetis, immo vestram, neque  quemquam senatus occidat, nemo senatorum puniatur, nullius fundatur viri nobilis sanguis, deportati redeant,  proscripti bona recipiant, utinam possem multos etiam ab inferis excitare! non enim umquam placet in imperatore vindicta sui doloris, quae si iustior  fuerit, acrior videtur, quare filiis Avidii Cassii et  genero et uxori veniam dabitis, et quid dico veniam?  cum illi nihil fecerint, vivant igitur securi, scientes sub Marco vivere, vivant in patrimonio parentum pro parte donato, auro argento vestibus fruantur, sint divites, sint securi, sint vagi et liberi et per ora omnium ubique populorum circumferant meae, circumferant  vestrae pietatis exemplum, nec magna haec est, patres conscripti, clementia, veniam proscriptorum  liberis et coniugibus dari. ego vero a vobis peto, ut conscios senatorii ordinis et equestris a caede, a proscriptione, a timore, ab infamia, ab invidia, et postremo ab omni vindicetis iniuria detisque hoc meis temporibus,  ut in causa tyrannidis qui in tumultu cecidit probetur occisus.”
<scr. hist. aug. 6.13> Hanc eius clementiam senatus his adclamationibus  prosecutus est: Antonine pie, di te servent. Antonine clemens, di te servent. Antonine clemens,  di te servent. tu voluisti quod licebat, nos fecimus quod decebat. Commodo imperium iustum rogamus, progeniem tuam robora, fac securi sint liberi nostri.  bonum imperium nulla vis laedit. Commodo Antonino tribuniciam potestatem rogamus, praesentiam tuam  rogamus, philosophiae tuae, patientiae tuae, doctrinae tuae, nobilitati tuae, innocentiae tuae. vineis inimicos, hostes exsuperas, di te tuentur,” et reliqua.  Vixerunt igitur posteri Avidii Cassii securi et ad   honores admissi sunt. sed eos Commodus Antoninus post excessum divi patris sui omnes vivos incendi iussit, quasi in factione deprehensos.  Haec sunt quae de Cassio Avidio comperimus.  cuius ipsius mores, ut supra diximus, varii semper fuerunt sed ad censuram crudelitatemque propensiores.  qui, si optinuisset imperium, fuisset non clemens et
<scr. hist. aug. 6.14> bonus, 1 sed utilis et optimus imperator, nam exstat epistula eius ad generum suum iam imperatoris huiusmodi:  Misera res publica, quae istos divitiarum  cupidos et divites patitur, misera. Marcus homo sane optimus, qui dum clemens dici cupit, eos patitur  vivere quorum ipse non probat vitam, ubi Lucius Cassius, cuius nos frustra tenet nomen? ubi Marcus ille Cato Censorius? ubi omnis disciplina maiorum? quae olim quidem intercidit, nunc vero nec quaeritur.  Marcus Antoninus philosophatur et quaerit de elementis et de animis et de honesto et iusto nec  sentit pro re publica, vides multis opus esse gladiis, multis elogiis, ut in antiquum statum publica forma  reddatur, ego vero istis praesidibus provinciarum— an ego proconsules, an ego praesides putem, qui ob hoc sibi a senatu et ab Antonino provincias datas credunt,  ut luxurientur, ut divites fiant? audisti, praefectum praetorii nostri philosophi ante triduum quam  fieret mendicum et pauperem, sed subito divitem factum, unde, quaeso, nisi de visceribus rei publicae provincialiumque fortunis? sint sane divites, sint locupletes, aerarium publicum refercient; tantum di faveant bonis partibus, reddant Cassiani rei publicae principatum.” haec epistula eius indicat, quam severus et quam tristis futurus fuerit imperator.
<scr. hist. aug. 7.0> Aelius Lampridius
<scr. hist. aug. 7.1> De Commodi Antonini parentibus in vita Marci  Antonini satis est disputatum. ipse autem natus est apud Lanuvium eum fratre Antonino gemino pridie kal. Sept. patre patruoque consulibus, ubi et avus  maternus dicitur natus. Faustina cum esset Commodo cum fratre praegnans, visa est in somnis  serpentes parere, sed ex his unum ferociorem. cum autem peperisset Commodum atque Antoninum, Antoninus quadrimus elatus est, quem parem astrorum  cursu Commodo mathematici promittebant. mortuo igitur fratre Commodum Marcus et suis praeceptis et magnorum atque optimorum virorum erudire conatus  est. habuit litteratorem Graecum Onesicratem, Latinum Capellam Antistium; orator ei Ateius Sanctus fuit.  Sed tot disciplinarum magistri nihil ei profuerunt. tantum valet aut ingenii vis aut eorum qui in aula institutores habentur, nam a prima statim pueritia turpis, improbus, crudelis, libidinosus, ore quoque pol-   lutus et constupratus fuit. iam in his artifex, quae stationis imperatoriae non erant, ut calices fingeret, saltaret, cantaret, sibilaret, scurram denique et gladiatorem  perfectum ostenderet, auspicium crudelitatis apud Centumcellas dedit anno aetatis duodecimo. nam eum tepidius forte lautus esset, balneatorem in fornacem conici iussit; quando a paedagogo, cui hoc iussum fuerat, vervecina pellis in fornace consumpta est, ut fidem poenae de foetore nidoris impleret.  Appellatus est autem Caesar puer cum fratre suo Vero. quarto decimo aetatis anno in collegium
<scr. hist. aug. 7.2> sacerdotum 3 adscitus est. cooptatus est inter trossulos principes iuventutis, cum togam sumpsit, adhuc in praetexta puerili congiarium dedit atque  ipse in Basilica Traiani praesedit, indutus autem toga est Nonarum Iuliarum die, quo in terris Romulus non apparuit, et eo tempore quo Cassius a Marco  descivit. profectus est commendatus militibus cum patre in Syriam et Aegyptum et cum eo Romam   rediit. post haec venia legis annariae impetrata consul est factus, et cum patre imperator est appellatus V kal. Dec. die Pollione et Apro consulibus et  triumphavit cum patre, nam et hoc patres decreverant. profectus est cum patre et ad Germanicum bellum.  Adhibitos custodes vitae suae honestiores ferre non potuit, pessimos quosque detinuit et summotos usque  ad aegritudinem desideravit, quibus per patris mollitiem restitutis popinas et ganeas in Palatinis semper aedibus fecit neque umquam pepercit vel pudori vel  sumptui. in domo aleam exercuit, mulierculas formae scitioris ut prostibula mancipia per speciem lupanarium et ludibrium pudicitiae contraxit, imitatus  est propolas circumforanos. equos currules sibi comparavit. aurigae habitu currus rexit, gladiatoribus convixit, atque se gessit ut lenonum minister, ut probris natum magis quam ei loco eum crederes, ad quem fortuna provexit.
<scr. hist. aug. 7.3> Patris ministeria seniora summovit, amicos senes  abiecit, filium Salvii Iuliani, qui exercitibus praeerat,  ob impudicitiam frustra temptavit atque exinde  Iuliano tetendit insidias, honestissimos quosque aut per contumeliam aut per honorem indignissimum  abiecit, appellatus est a mimis quasi obstupratus eosdemque ita ut non apparerent subito deportavit.  bellum etiam quod pater paene confecerat legibus hostium addictus remisit ac Romam reversus est.  Romam ut rediit, subactore suo Saotero post se in curro locato ita triumphavit ut eum saepius cervice reflexa publice oscularetur. etiam in orchestra hoc  idem fecit, et cum potaret in lucem helluareturque viribus Romani imperii, vespera etiam per tabernas ac  lupanaria volitavit. misit homines ad provincias regendas vel criminum socios vel a criminosis commendatos.  in senatus odium ita venit ut et ipse crudeliter in tanti ordinis perniciem saeviret fieretque e contempto crudelis.
<scr. hist. aug. 7.4> Vita Commodi Quadratum et Lucillam compulit ad eius interfectionem consilia inire, non sine prae-   fecti praetorio Tarrutenii Paterni consilio, datum autem est negotium peragendae necis Claudio Pompeiano  propinquo, qui ingressus ad Commodum destricto gladio, cum faciendi potestatem habuisset, in haec verba prorumpens ' Hunc tibi pugionem senatus mittit' detexit facinus fatuus nec implevit, multis cum  eo participantibus causam, post haec interfecti sunt Pompeianus primo et Quadratus, dein Norbana atque Norbanus et Paralius; et mater eius et Lucilla in exsilium exacta.  Tum praefecti praetorio cum vidissent Commodum in tantum odium incidisse obtentu Saoteri, cuius potentiam populus Romanus ferre non poterat, urbane Saoterum eductum a Palatio sacrorum causa et redeuntem in hortos suos per frumentarios occiderunt.  id vero gravius quam de se ipso Commodo fuit,  Paternum autem et huius caedis auctorem et, quantum videbatur, paratae necis Commodi conscium et interventorem, ne coniuratio latius puniretur, instigante Tigidio per lati clavi honorem a praefecturae administratione  summovit. post paucos dies insimulavit eum coniurationis, cum diceret ob hoc promissam Iuliani filio filiam Paterni, ut in Iulianum  transferetur imperium, quare et Paternum et Iulianum et Vitruvium Secundum, Paterni familiarissimum, qui epistulas imperatorias curarat, interfecit.  domus praeterea Quintiliorum omnis exstincta, quod Sextus Condiani filius specie mortis ad defectionem  diceretur evasisse, interfecta et Vitrasia Faustina et  Velius Rufus et Egnatius Capito consularis, in exsilium autem acti sunt Aemilius Iuncus et Atilius Severus consules, et in multos alios varie saevitum est.
<scr. hist. aug. 7.5> Post haec Commodus numquam facile in publicum processit neque quicquam sibi nuntiari passus est nisi  quod Perennis ante tractasset. Perennis autem Commodi persciens invenit quem ad modum ipse potens  esset, nam persuasit Commodo, ut ipse deliciis vacaret, idem vero Perennis curis incumberet. quod  Commodus laetanter accepit, hac igitur lege vivens ipse cum trecentis concubinis, quas ex matronarum meretricumque dilectu ad formae speciem concivit, trecentisque aliis puberibus exoletis, quos aeque ex plebe ac nobilitate vi pretiisque forma disceptatrice collegerat, in Palatio per convivia et balneas bac-   chabatur. inter haec habitu victimam victimas immolavit, in harena rudibus, inter cubicularios gladiatores pugnavit lucentibus aliquando mucronibus.  tunc tamen Perennis cuncta sibimet vindicavit, quos voluit interemit, spoliavit plurimos, omnia iura subvertit,  praedam omnem in sinum contulit, ipse autem Commodus Lucillam sororem, cum Capreas misisset,  occidit, sororibus dein suis ceteris, ut dicitur, constupratis, consobrina patris complexibus suis iniuncta uni etiam ex concubinis matris nomen imposuit.  uxorem, quam deprehensam in adulterio exegit,  exactam relegavit et postea occidit, ipsas concubinas  suas sub oculis suis stuprari iubebat, nec inruentium in se iuvenum carebat infamia, omni parte corporis atque ore in sexum utrumque pollutus.  Occisus est eo tempore etiam Claudius quasi a latronibus, cuius filius cum pugione quondam ad Commodum ingressus est, multique alii senatores sine  iudicio interempti, feminae quoque divites, et nonnulli per provincias a Perenni ob divitias insimulati  spoliati sunt vel etiam interempti. iis autem quibus deerat ficti criminis adpositio obiciebatur, quod scribere noluissent Commodum heredem.
<scr. hist. aug. 7.6> Eo tempore in Sarmatia res bene gestas per  alios duces in filium suum Perennis referebat, hic tamen Perennis, qui tantum potuit, subito, quod bello Britannico militibus equestris loci viros praefecerat amotis senatoribus, prodita re per legatos exercitus hostis appellatus lacerandusque militibus  est deditus, in cuius potentiae locum Cleandrum ex cubiculariis subrogavit.  Multa sane post interfectum Perennem eiusque filium quasi a se non gesta rescidit, velut in integrum  restituens, et hanc quidem paenitentiam scelerum ultra triginta dies tenere non potuit, graviora per Cleandrum faciens quam fecerat per supradictum  Perennem. et in potentia quidem Cleander Perenni successerat, in praefectura vero Niger, qui sex tantum  horis praefectus praetorio fuisse perhibetur. mutabantur enim praefecti praetorio per horas ac dies,  Commodo peiora omnia, quam fecerat ante, faciente.  fuit Marcius Quartus praefectus praetorio diebus quinque, horum successores ad arbitrium Cleandri  aut retenti sunt aut occisi, ad cuius nutum etiam libertini in senatum atque in patricios lecti sunt, tuncque primum viginti quinque consules in unum  annum, venditaeque omnes provinciae. omnia Cleander pecunia venditabat; revocatos de exsilio  dignitatibus ornabat, res iudicatas rescindebat. qui tantum per stultitiam Commodi potuit, ut Burrum, sororis Commodi virum, reprehendentem nuntiantemque Commodo quae fiebant in suspicionem regni adfectati traheret et occideret, multis aliis, qui Burrum  defendebant, pariter interemptis. praefectus etiam Aebutianus inter hos est interemptus; in cuius locum ipse Cleander cum aliis duobus, quos ipse delegerat,  praefectus est factus, tuncque primum tres praefecti praetorio fuere, inter quos libertinus, qui a pugione appellatus est.
<scr. hist. aug. 7.7> Sed et Cleandro dignus tandem vitae finis impositus, nam cum insidiis illius Arrius Antoninus fictis criminibus in Attali gratiam, quem in pro-  consulatu Asiae damnaverat, esset occisus, nec eam tum invidiam populo saeviente Commodus ferre  potuisset, plebi ad poenam donatus est, cum etiam Apolaustus aliique liberti aulici pariter interempti sunt. Cleander inter cetera etiam concubinas eius  constupravit, de quibus filios suscepit, qui post eius interitum cum matribus interempti sunt.  In cuius locum Iulianus et Regillus subrogati sunt,  quos et ipsos postea poenis adfecit, his occisis interemit Servilium et Dulium Silanos cum suis, mox Antium Lupum et Petronios Mamertinum et Suram filiumque Mamertini Antoninum ex sorore sua genitum.  et post eos sex simul ex consulibus Allium Fuscum, Caelium Felicem, Lucceium Torquatum, Larcium Eurupianum, Valerium Bassianum, Pactumeium  Magnum cum suis, atque in Asia Sulpicium Crassum pro consule et Iulium Proculum cum suis Claudiumque Lucanum consularem et consobrinam patris sui Faustinam Anniam in Achaia et alios infinitos.  destinaverat et alios quattuordecim occidere, cum sumptus eius vires Romani imperii sustinere non possent.
<scr. hist. aug. 7.8> Inter haec Commodus senatu semet inridente, 1 cum adulterum matris consulem designasset, appellatus est Pius; cum occidisset Perennem, appellatus est Felix, inter plurimas caedes multorum  civium quasi quidam novus Sulla, idem Commodus, ille Pius, ille Felix, finxisse etiam quandam contra se  coniurationem dicitur, ut multos occideret, nec alia ulla fuit defectio praeter Alexandri, qui postea se et  suos interemit, et sororis Lucillae. appellatus est Commodus etiam Britannicus ab adulatoribus, cum Britanni etiam imperatorem contra eum deligere  voluerint, appellatus est etiam Romanus Hercules, quod feras Lanuvii in amphitheatro occidisset, erat enim haec illi consuetudo, ut domi bestias interficeret.  fuit praeterea ea dementia, ut urbem Romanam coloniam Commodianam vocari voluerit, qui furor   dicitur ei inter delenimenta Marciae iniectus, voluit  etiam in Circo quadrigas agitare, dalmaticatus in publico processit atque ita signum quadrigis emittendis  dedit, et eo quidem tempore quo ad senatum rettulit de Commodiana facienda Roma, non solum senatus hoc libenter accepit per inrisionem, quantum intellegitur, sed etiam se ipsum Commodianum vocavit, Commodum Herculem et deum appellans.
<scr. hist. aug. 7.9> Simulavit se et in Africam iturum, ut sumptum itinerarium exigeret, et exegit eumque in convivia  et aleam convertit. Motilenum, praefectum praetorii, per ficus veneno interemit. accepit statuas in Herculis habitu, eique immolatum est ut deo.  multos praeterea paraverat interimere. quod per parvulum quendam proditum est, qui tabulam e cubiculo eiecit, in qua occidendorum erant nomina scripta.  Sacra Isidis coluit, ut et caput raderet et Anubim  portaret. Bellonae servientes vere exsecare bracchium  praecepit studio crudelitatis. Isiacos vere  pineis usque ad perniciem pectus tundere cogebat, cum Anubim portaret, capita Isiacorum graviter obtundebat ore simulacri. clava non solum leones in veste muliebri et pelle leonina sed etiam homines multos adflixit, debiles pedibus et eos, qui ambulare non possent, in gigantum modum formavit, ita ut a genibus de pannis et linteis quasi dracones tegerentur, eosdemque sagittis confecit. sacra Mithriaca homicidio vero polluit, cum illic aliquid ad speciem timoris vel dici vel fingi soleat.
<scr. hist. aug. 7.10> Etiam puer et gulosus et impudicus fuit. adulescens omne genus hominum infamavit quod erat  secum, et ab omnibus est infamatus. inridentes se feris obiciebat. eum etiam, qui Tranquilli librum vitam Caligulae continentem legerat, feris obici iussit, quia eundem diem natalis habuerat, quem et Caligula.  si quis sane se mori velle praedixisset, hunc invitum praecipitari iubebat. In iocis quoque perniciosus. nam eum, quem  vidisset albescentes inter nigros capillos quasi ver-  miculos habere, sturno adposito, qui se vermes sectari crederet, capite suppuratum reddebat obtunsione oris.  pinguem hominem medio ventre dissicuit, ut eius  intestina subito funderentur. monopodios et luscinios eos, quibus aut singulos tulisset oculos aut singulos  pedes fregisset, appellabat. multos praeterea passim exstinxit alios, quia barbarico habitu occurrerant,  alios, quia nobiles et speciosi erant, habuit in deliciis homines appellatos nominibus verendorum utriusque  sexus, quos libentius suis osculis applicabat. habuit et hominem pene prominente ultra modum animalium, quem Onon appellabat, sibi carissimum, quem et ditavit et sacerdotio Herculis rustici praeposuit.
<scr. hist. aug. 7.11> dicitur saepe pretiosissimis cibis humana stercora miscuisse nec abstinuisse gustum aliis, ut putabat,  inrisis. duos gibbos retortos in lance argentea sibi sinapi perfusos exhibuit eosdemque statim promovit  ac ditavit. praefectum praetorii suum Iulianum togatum praesente officio suo in piscinam detrusit. quem saltare etiam nudum ante concubinas suas iussit  quatientem cymbala deformato vultu, genera leguminum coctorum ad convivium propter luxuriae continuationem  raro vocavit, lavabat per diem septies   atque octies et in ipsis balneis edebat. adibat deorum templa pollutus stupris et humano sanguine.  imitatus est et medicum, ut sanguinem hominibus emitteret scalpris feralibus.  Menses quoque in honorem eius pro Augusto Commodum, pro Septembri Herculem, pro Octobri Invictum, pro Novembri Exsuperatorium, pro Decembri Amazonium ex signo ipsius adulatores vocabant.  Amazonius autem vocatus est ex amore concubinae suae Marciae, quam pictam in Amazone diligebat, propter quam et ipse Amazonico habitu in arenam Romanam procedere voluit.  Gladiatorium etiam certamen subiit et nomina gladiatorum recepit eo gaudio quasi acciperet triumphalia.  ludum semper ingressus est et, quotiens ingrederetur,  publicis monumentis indi iussit, pugnasse autem dicitur septingenties tricies quinquies.  Nominatus inter Caesares quartum iduum Octobrium, quas Herculeas postea nominavit, Pudente et Pollione  consulibus, appellatus Germanicus idibus Hercu-
<scr. hist. aug. 7.12> leis Maximo et Orfito consulibus, adsumptus est in omnia collegia sacerdotalia sacerdos XIII kal. Invictas  Pisone Iuliano consulibus, profectus in Germaniam  XIIII kal. Aelias, ut postea nominavit, iisdem consulibus  togam virilem accepit, cum patre appellatus imperator V kal. Exsuperatorias Pollione et Apro  iterum consulibus, triumphavit X kal. Ian. iisdem  consulibus, iterum profectus III nonas Commodias  Orfito et Rufo consulibus, datus in perpetuum ab exercitu et senatu in domo Palatina Commodiana conservandus XI kal. Romanas Praesente iterum consule.  tertio meditans de profectione a senatu et populo suo  retentus est. vota pro eo facta sunt nonis Piis  Fusciano iterum consule, inter haec refertur in litteras pugnasse illum sub patre trecenties sexagies  quinquies. item postea tantum palmarum gladiatoriarum confecisse vel victis retiariis vel occisis, ut  mille contingeret. ferarum autem diversarum manu sua occidit, ita ut elephantos occideret, multa milia. et haec fecit spectante saepe populo Romano.
<scr. hist. aug. 7.13> Fuit autem validus ad haec, alias debilis et infirmus, vitio etiam inter inguina prominenti, ita ut  eius tumorem per sericas vestes populus Romanus  agnosceret. versus in eo multi scripti sunt, de quibus  etiam in opere suo Marius Maximus gloriatur, virium ad conficiendas feras tantarum fuit, ut elephantum conto transfigeret et orygis cornu basto transmiserit et singulis ictibus multa milia ferarum ingentium conficeret.  impudentiae tantae fuit, ut cum muliebri veste in amphitheatro vel theatro sedens publice saepissime biberit.  Victi sunt sub eo tamen, cum ille sic viveret, per legatos Mauri, victi Daci, Pannoniae quoque compositae, in Britannia, in Germania et in Dacia imperium  eius recusantibus provincialibus, quae omnia  ista per duces sedata sunt. ipse Commodus in subscribendo tardus et neglegens, ita ut libellis una forma multis subscriberet, in epistulis autem plurimis  ' Vale ' tantum scriberet, agebanturque omnia per alios, qui etiam condemnationes in sinum vertisse
<scr. hist. aug. 7.14> dicuntur, per hanc autem neglegentiam, cum et annonam vastarent ii qui tunc rem publicam gerebant,  etiam inopia ingens Romae exorta est, cum fruges  non deessent, et eos quidem qui omnia vastabant  postea Commodus occidit atque proscripsit. ipse vero saeculum aureum Commodianum nomine adsimulans vilitatem proposuit, ex qua maiorem penuriam fecit.  Multi sub eo et alienam poenam et salutem suam  pecunia redemerunt. vendidit etiam suppliciorum diversitates et sepulturas et inminutiones malorum et  alios pro aliis occidit, vendidit etiam provincias et administrationes, cum ii per quos venderet partem  acciperent, partem vero Commodus. vendidit nonnullis et inimicorum suorum caedes, vendiderunt  sub eo etiam eventus litium liberti. praefectos Paternum et Perennem non diu tulit, ita tamen ut etiam de iis praefectis quos ipse fecerat triennium nullus impleret, quorum plurimos interfecit vel veneno vel gladio, et praefectos urbi eadem facilitate mutavit.
<scr. hist. aug. 7.15> cubicularios suos libenter occidit, cum omnia ex nutu  eorum semper fecisset. Eclectus cubicularius cum videret eum tam facile cubicularios occidere, praevenit eum et factioni mortis eius interfuit.  Spectator gladiatoria sumpsit arma, panno purpureo  nudos umeros advelans. habuit praeterea morem, ut  omnia quae turpiter, quae impure, quae crudeliter, quae gladiatorie, quae lenonie faceret, actis urbis indi  iuberet, ut Marii Maximi scripta testantur. Commodianum etiam populum Romanum dixit, quo saepissime  praesente gladiator pugnavit, sane cum illi saepe pugnanti ut deo populus favisset, inrisum se credens populum Romanum a militibus classiariis, qui vela ducebant, in amphitheatro interimi praeceperat,  urbem incendi iusserat, utpote coloniam suam. quod factum esset, nisi Laetus praefectus  praetorii Commodum deterruisset. appellatus est sane inter cetera triumphalia nomina etiam sescenties vicies Palus Primus Secutorum.
<scr. hist. aug. 7.16> Prodigia eius imperio et publice et privatim  haec facta sunt: crinita stella apparuit. vestigia deorum in foro visa sunt exeuntia. et ante bellum desertorum caelum arsit. et repentina caligo ac tenebra in Circo kalendis Ianuariis oborta; et ante   lucem fuerant etiam incendiariae aves ac dirae, de Palatio ipse ad Caelium montem in Vectilianas aedes  migravit, negans se in Palatio posse dormire. Ianus geminus sua sponte apertus est, et Anubis simulacrum  marmoreum moveri visum est. Herculis signum aeneum sudavit in Minucia per plures dies. bubo etiam supra cubiculum eius deprehensa est tam Romae  quam Lanuvii. ipse autem prodigium non leve sibi fecit; nam cum in gladiatoris occisi vulnus manum misisset, ad caput sibi detersit, et contra consuetudinem paenulatos iussit spectatores non togatos ad munus convenire, quod funeribus solebat, ipse in pullis  vestimentis praesidens. galea eius bis per portam Libitinensem elata est.  Congiarium dedit populo singulis denarios septingenos vicenos quinos, circa alios omnes parcissimus fuit, quod luxuriae sumptibus aerarium minuerat.   circenses multos addidit ex libidine potius quam religione et ut dominos factionum ditaret.
<scr. hist. aug. 7.17> His incitati, licet nimis sero, Quintus Aemilius Laetus praefectus et Marcia concubina eius  inierunt coniurationem ad occidendum eum. primumque ei venenum dederunt; quod cum minus operaretur, per athletam, cum quo exerceri solebat, eum strangularunt.  Fuit forma quidem corporis iusta, vultu insubido, ut ebriosi solent, et sermone incondito, capillo semper fucato et auri ramentis inluminato, adurens comam et barbam timore tonsoris.  Corpus eius ut unco traheretur atque in Tiberim mitteretur, senatus et populus postulavit, sed postea iussu Pertinacis in monumentum Hadriani translatum est.  Opera eius praeter lavacrum, quod Cleander nomine  ipsius fecerat, nulla exstant, sed nomen eius alienis  operibus incisum senatus erasit. nec patris autem sui opera perfecit, classem Africanam instituit, quae subsidio esset, si forte Alexandrina frumenta cessassent.  ridicule etiam Carthaginem Alexandriam Commodianam togatam appellavit, cum classem quoque Africanam  Commodianam Herculeam appellasset. ornamenta  sane quaedam Colosso addidit, quae postea cuncta  sublata sunt. Colossi autem caput dempsit, quod Neronis esset, ac suum imposuit et titulum more solito subscripsit, ita ut illum Gladiatorium et Effeminatum  non praetermitteret. hunc tamen Severus, imperator gravis et vir nominis sui, odio, quantum videtur, senatus inter deos rettulit, flamine addito, quem ipse vivus sibi paraverat, Herculaneo Commodiano.  Sorores tres superstites reliquit, ut natalis eius celebraretur. Severus instituit.
<scr. hist. aug. 7.18> Adclamationes senatus post mortem Commodi  graves fuerunt, ut autem sciretur quod iudicium senatus de Commodo fuerit, ipsas adclamationes de Mario Maximo indidi et sententiam senatus consulti:  Hosti patriae honores detrahantur. parricidae honores detrahantur. parricida trahatur. hostis patriae, parricida, gladiator in spoliario lanietur.  hostis deorum, carnifex senatus, hostis deorum, parricida  senatus; hostis deorum, hostis senatus, gladiatorem in spoliario. qui senatum occidit, in spoliario ponatur; qui senatum occidit, unco trahatur; qui innocentes occidit, unco trahatur. hostis, parricida,   vere vere. qui sanguini suo non pepercit, unco  trahatur. qui te occisurus fuit, unco trahatur. nobiscum timuisti, nobiscum periclitatus es. ut salvi simus, Iuppiter optime maxime, serva nobis Pertinacem.  fidei praetorianorum feliciter, praetoriis cohortibus feliciter, exercitibus Romanis feliciter, pietati senatus feliciter.  Parricida trahatur. rogamus, Auguste, parricida  trahatur. hoc rogamus, parricida trahatur. exaudi Caesar: delatores ad leonem, exaudi Caesar: Speratum  ad leonem, victoriae populi Romani feliciter, fidei militum feliciter, fidei praetorianorum feliciter, cohortibus praetoriis feliciter.  Hostis statuas undique, parricidae statuas undique, gladiatoris statuas undique, gladiatoris et parricidae  statuae detrahantur. necator civium trahatur. parricida civium trahatur. gladiatoris statuae detrahantur.  te salvo salvi et securi sumus, vere vere, modo vere, modo digne, modo vere, modo libere.  Nunc securi sumus; delatoribus metum, ut securi simus, delatoribus metum, ut salvi simus, delatores de senatu, delatoribus fustem. te salvo delatores ad  leonem, te imperante delatoribus fustem.  ”
<scr. hist. aug. 7.19> Parricidae gladiatoris memoria aboleatur, parricidae gladiatoris statuae detrahantur. impuri gladiatoris memoria aboleatur. gladiatorem in spoliario.  exaudi Caesar: carnifex unco trahatur. carnifex senatus more maiorum unco trahatur. saevior Domitiano, impurior Nerone, sic fecit, sic patiatur, memoriae innocentium serventur. honores innocentium restituas, rogamus. parricidae cadaver unco  trahatur. gladiatoris cadaver unco trahatur. gladiatoris cadaver in spoliario ponatur. perroga, perroga:  omnes censemus unco trahendum. qui omnes occidit, unco trahatur. qui omnem aetatem occidit, unco trahatur. qui utrumque sexum occidit, unco trahatur.  qui sanguini suo non pepercit, unco trahatur. qui templa spoliavit, unco trahatur. qui testamenta delevit, unco trahatur. qui vivos spoliavit, unco trahatur.  servis serviimus. qui pretia vitae exegit, unco trahatur. qui pretia vitae exegit et fidem non servavit, unco trahatur. qui senatum vendidit, unco trahatur. qui filiis abstulit hereditatem, unco trahatur.  Indices de senatu, delatores de senatu, servorum  subornatores de senatu, et tu nobiscum timuisti;  omnia scis et bonos et malos nosti, omnia scis, omnia emenda; pro te timuimus. o nos felices, te vere imperante! de parricida refer, refer, perroga.  praesentiam tuam rogamus, innocentes sepulti non sunt. parricidae cadaver trahatur, parricida sepultos eruit; parricidae cadaver trahatur.”
<scr. hist. aug. 7.20> Et cum iussu Pertinacis Livius Laurensis, procurator patrimonii, Fabio Ciloni consuli designato dedisset, per noctem Commodi cadaver sepultum est.  senatus adclamavit: Quo auctore sepelierunt? parricida sepultus eruatur, trahatur.”  Cincius Severus dixit: Iniuste sepultus est. qua pontifex dico, hoc  collegium pontificum dicit, quoniam laeta percensui, nunc convertar ad necessaria: censeo quas is, qui nonnisi ad perniciem civium et ad dedecus suum vixit, ob honorem suum decerni coegit, abolendas statuas,  quae undique sunt abolendae, nomenque ex omnibus privatis publicisque monumentis eradendum mensesque iis nominibus nuncupandos quibus nuncupabantur, cum primum illud malum in re publica incubuit.”
<scr. hist. aug. 8.0> Iulius Capitolinus
<scr. hist. aug. 8.1> Publio Helvio Pertinaci pater libertinus Helvius Successus fuit, qui filio nomen ex continuatione lignariae negotiationis, quod pertinaciter eam rem  gereret, imposuisse fatetur. natus est Pertinax in Appennino in villa matris, equus pullus ea hora qua natus est in tegulas ascendit atque ibi breviter commoratus  decidit et exspiravit, hac re motus pater ad Chaldaeum venit, qui cum illi futura ingentia praedixisset, stirpem se perdidisse dixit.  Puer litteris elementariis et calculo imbutus, datus etiam Graeco grammatico atque inde Sulpicio Apollinari, post quem idem Pertinax grammaticen professus est.  Sed cum in ea minus quaestus proficeret, per Lollianum Avitum, consularem virum, patris patronum,  ducendi ordinis dignitatem petiit, dein prae-  fectus cohortis in Syriam profectus Tito Aurelio imperatore, a praeside Syriae, quod sine diplomatibus cursum usurpaverat, pedibus ab Antiochia ad legartionem
<scr. hist. aug. 8.2> suam iter facere coactus est. bello Parthico industria sua promeritus in Britanniam translatus est  ac retentus, post in Moesia rexit alam. deinde  alimentis dividendis in Via Aemilia procuravit. inde classem Germanicam rexit, mater eum usque in Germaniam prosecuta est ibique obiit, cuius etiam  sepulchrum stare nunc dicitur, inde ad ducenum sestertiorum stipendium translatus in Daciam suspectusque a Marco quorundam artibus remotus est, et postea per Claudium Pompeianum, generum Marci, quasi adiutor eius futurus vexillis regendis adscitus  est. in quo munere adprobatus lectus est in senatu.  postea iterum re bene gesta prodita est factio, quae illi concinnata fuerat, Marcusque imperator, ut com-  pensaret iniuriam, praetorium eum fecit et primae legioni regendae imposuit, statimque Raetias et  Noricum ab hostibus vindicavit, ex quo eminente industria studio Marci imperatoris consul est designatus,  exstat oratio apud Marium Maximum laudes eius continens et omnia vel quae fecit vel quae perpessus  est. et praeter illam orationem, quam longum fuit conectere, saepissime Pertinax a Marco et in contione militari et in senatu laudatus est, doluitque palam Marcus, quod senator esset et praefectus  praetorii fieri a se non posset. Cassiano motu composito e Syria ad Danuvii tutelam profectus est atque  inde Moesiae utriusque, mox Daciae regimen accepit, bene gestis his provinciis Syriam meruit.
<scr. hist. aug. 8.3> Integre se usque ad Syriae regimen Pertinax tenuit, post excessum vero Marci pecuniae studuit;  quare etiam dictis popularibus lacessitus. curiam Romanam post quattuor provincias consulares, quia consulatum absens gesserat, iam dives ingressus est,  cum eam senator antea non vidisset, iussus est praeterea statim a Perenni in Liguriam secedere in villam paternam; nam pater eius tabernam coactiliariam in   Liguria exercuerat, sed posteaquam in Liguriam venit, multis agris coemptis tabernam paternam manente forma priore infinitis aedificiis circumdedit, fuitque illic per triennium et mercatus est per suos servos.  Occiso sane Perenni Commodus Pertinaci satisfecit eumque petiit litteris, ut ad Britanniam proficisceretur.  profectusque milites ab omni seditione deterruit, cum illi quemcumque imperatorem vellent habere  et ipsum specialiter Pertinacem. tunc Pertinax malevolentiae notam subiit, quod dictus est insimulasse apud Commodum adfectati imperii Antistium  Burrum et Arrium Antoninum. et seditiones quidem contra se ipse compescuit in Britannia, verum ingens periculum adiit seditione legionis paene occisus,  certe inter occisos relictus, quam quidem rem idem  Pertinax acerrime vindicavit, denique postea veniam legationis petiit, dicens sibi ob defensam disciplinam
<scr. hist. aug. 8.4> infestas esse legiones, accepto successore alimentorum ei cura mandata est. dein pro consule Africae  factus est. in quo proconsulatu multas seditiones perpessus dicitur vaticinationibus carminum quae de templo Caelestis emergunt. post hoc praefectus urbi  factus, in qua praefectura post Fuscianum, hominem severum, Pertinax mitissimus et humanissimus fuit et  ipsi Commodo plurimum placuit, quia illi esset  iterum cum Pertinax factus est. tunc Pertinax interficiendi Commodi conscientiam delatam sibi ab aliis non fugit.  Commodo autem interempto Laetus praefectus praetorii et Eclectus cubicularius ad eum venerunt et eum confirmarunt atque in castra duxerunt.  illic Pertinax milites adlocutus est, donativum promisit, ingeri sibi imperium a Laeto et Eclecto dixit.  fictum est autem quod morbo esset Commodus exstinctus, quia et milites, ne temptarentur, pertimescebant. denique a paucis primum est Pertinax  imperator appellatus, factus est autem sexagenario  maior imperator pridie kal. Ian. de castris nocte eum ad senatum venisset et cellam curiae iussisset aperiri, neque inveniretur aedituus, in Templo Concordiae  resedit, et cum ad eum Claudius Pompeianus, gener Marci, venisset casumque Commodi lacrimasset, hortatus Pertinax ut imperium sumeret, sed ille recusavit, quia iam imperatorem Pertinacem  videbat, statim ergo omnes magistratus cum consule ad curiam venerunt ingressumque Pertinacem nocte
<scr. hist. aug. 8.5> imperatorem appellaverunt. ipse autem Pertinax post laudes suas a consulibus dictas et post vituperationem Commodi adclamationibus senatus ostensam egit gratias senatui et praecipue Laeto, praefecto praetorii, quo auctore et Commodus interemptus et ipse imperator est factus.  Sed cum Laeto gratias egisset Pertinax, Falco consul dixit: Qualis imperator es futurus, hinc intellegimus, quod Laetum et Marciam, ministros  scelerum Commodi, post te videmus .” cui Pertinax respondit: Iuvenis es consul nec parendi scis necessitates, paruerunt inviti Commodo, sed ubi habuerunt facultatem, quid semper voluerint ostenderunt” ,  eadem die qua Augustus est appellatus, et Flavia Titiana uxor eius Augusta est appellata, iis horis quibus ille in Capitolium vota solvebat.  primus sane omnium ea die qua Augustus est appellatus,  etiam patris patriae nomen recepit nec non simul etiam imperium proconsulare nec non ius quartae relationis. quod ominis loco fuit Pertinaci,  Ad Palatium ergo Pertinax profectus, quod tunc vacuum erat, quia Commodus in Vectilianis occisus est, petenti signum prima die tribuno dedit militemus,” exprobrans utique segnitiem temporum superiorum, quod quidem etiam ante in omnibus ducatibus
<scr. hist. aug. 8.6> dederat, exprobrationem autem istam milites non tulerunt statimque de imperatore mutando cogitarunt.  ea die etiam ad convivium magistratus et proceres senatus rogavit, quam consuetudinem Commodus  praetermiserat, sane iam postero kalendarum die cum statuae Commodi deicerentur, gemuerunt milites, simul quia iterum signum idem dederat imperator.  timebatur autem militia sub sene imperatore, denique tertium nonarum diem votis ipsis milites Triarium Maternum Lascivium, senatorem nobilem, ducere in castra voluerunt, ut eum rebus Romanis imponerent.  sed ille nudus fugit atque ad Pertinacem in Palatium venit et post ex urbe decessit.  Timore sane Pertinax coactus omnia quae Commodus  militibus et veteranis dederat confirmavit, suscipere se etiam imperium a senatu dixit, quod iam sponte  inierat, quaestionem maiestatis penitus tulit cum iureiurando, revocavit etiam eos qui deportati fuerant crimine maiestatis, eorum memoria restituta qui occisi  fuerant. filium eius senatus Caesarem appellavit, sed Pertinax nec uxoris Augustae appellationem recepit  et de filio dixit: cum meruerit.” et cum Commodus adlectionibus innumeris praetorias miscuisset, senatus consultum Pertinax fecit iussitque  eos, qui praeturas non gessissent sed adlectione accepissent, post eos esse qui vere praetores fuissent.  sed hinc quoque grande odium sibi multorum commovit.
<scr. hist. aug. 8.7> census retractari iussit, delatores convictos 1 graviter puniri iussit et tamen mollius quam priores imperatores, unicuique dignitati, si delationis crimen  incurreret, poenam statuens, legem sane tulit, ut testamenta priora non prius essent inrita quam alia perfecta essent, neve ob hoc fiscus aliquando succederet.  ipseque professus est nullius se aditurum hereditatem, quae aut adulatione alicuius delata esset aut lite perplexa, ut legitimi heredes et necessarii privarentur. additque senatus consulto haec verba:   Satius est, patres conscripti, inopem rem publicam obtinere, quam ad divitiarum cumulum per discriminum  atque dedecorum vestigia pervenire .” donativa  et congiaria, quae Commodus promiserat, solvit, annonae consultissime providit, et cum tantam penuriam aerarii haberet, ut praeter decies sestertium non se invenisse fateretur, coactus est ea exigere quae Commodus indixerat, contra quam professus  fuerat, denique aggressus eum Lollianus Gentianus consularis, quod contra promissum faceret, necessitatis rationem accepit.   Auctionem rerum Commodi habuit, ita ut et pueros et concubinas vendi iuberet, exceptis iis qui per vim  Palatio videbantur inserti. et de iis quos vendi iussit multi postea reducti ad ministerium oblectarunt senem, qui quidem per alios principes usque ad  senatorium dignitatem pervenerunt, scurras turpissimorum nominum dedecora praeferentes proscripsit  ac vendidit. cuius nundinationis pecuniam, quae
<scr. hist. aug. 8.8> ingens fuit, militibus donativo dedit, a libertis etiam ea exegit quibus Commodo vendente ditati fuerant.  auctio sane rerum Commodi in his insignior fuit: vestis subtegmine serico aureis filis insigni opere, tunicas paenulasque, lacernas et chiridotas Dalmatarum et cirratas militares purpureasque chlamydes Graecanicas  atque castrenses. et cuculli.Bardaici et toga  armaque gladiatoria gemmis auroque composita, et machaeras Herculaneas et torques gladiatorias vasaque de luto auro ebore argento citroque composita.  atque etiam phallovitrobuli ex materie eadem et vasa Samnitica calfactandae resinae ac pici devellendis  hominibus ac leviginandis. nec non vehicula arte fabricae nova perplexis divisisque rotarum orbi-  bus et exquisitis sedilibus nunc ad solem declinandum  nunc ad spiritus opportunitatem per vertiginem; et alia iter metientia horasque monstrantia et cetera vitiis eius convenientia.  Reddidit praeterea dominis eos qui se ex privatis  domibus in aulam contulerant, convivium imperatorium ex immenso ad certum revocavit modum.  sumptus etiam omnes Commodi recidit. exemplo autem imperatoris, cum ille parcius se ageret, ex  omnium continentia vilitas nata est. nam imperatorium sumptum pulsis non necessariis ad soliti dimidium
<scr. hist. aug. 8.9> detraxit. praemia militantibus posuit. aes alienum, quod primo imperii tempore contraxerat,  solvit, aerarium in suum statum restituit, ad opera publica certum sumptum constituit. reformandis viis pecuniam contulit. stipendia plurimis retro debita exsolvit. obeundis postremo cunctis muneribus  fiscum parem fecit, alimentaria etiam compendia, quae novem annorum ex instituto Traiani debebantur, obdurata verecundia sustulit.  Avaritiae suspicione privatus non caruit, cum apud Vada Sabatia oppressis faenore possessoribus latius  suos tenderet fines, denique ex versu Luciliano  agrarius mergus est appellatus, multi autem eum  etiam in provinciis, quas consularis gessit, sordide se egisse in litteras rettulere, nam vacationes et legationes  militares dictur vendidisse. denique cum parentum minimum esset patrimonium, et nulla hereditas obvenisset, subito dives est factus.  Omnibus sane possessiones suas reddidit quibus  Commodus ademerat, sed non sine pretio, senatui legitimo semper interfuit ac semper aliquid rettulit, civilem se salutantibus et interpellantibus semper exhibuit.  eos qui calumniis adpetiti per servos fuerant damnatis severius delatoribus liberavit, in crucem sublatis talibus servis; aliquos etiam mortuos vindicavit.
<scr. hist. aug. 8.10> Insidias paravit ei Falco consul, qui 2 questus est  in senatu volens imperare, cui quidem credidit senatus cum sibi quidam servus, quasi Fabiae † setique filius ex Ceionii Commodi familia, Palatinam domum ridicule vindicasset, cognitusque iussus esset flagellis  caesus domino restitui, in cuius vindicta ii qui oderant Pertinacem occasionem seditionis invenisse  dicuntur. Falconi tamen pepercit et a senatu im-   punitatem eius petiit, denique Falco in rebus suis  securus vixit et herede filio periit. quamvis multi  Falconem nescisse dixerint imperium sibi parari, alii etiam servis, qui rationes interverterant, falsis testimoniis adpetitum eum esse dixerunt.  Sed Pertinaci factio praeparata est per Laetum praefectum praetorii et eos quos Pertinacis sanctimonia  offenderat. Laetum enim paenituerat quod imperatorem fecerat Pertinacem, idcirco quia eum velut stultum intimatorem nonnullarum rerum  reprehendebat. grave praeterea militibus visum, quod in causa Falconis multos milites ad unius servi
<scr. hist. aug. 8.11> testimonium occidi praeceperat. trecenti igitur de castris armati ad imperatorias aedes cuneo facto  milites venere, eadem tamen die immolante Pertinace negatur in hostia cor repertum; et cum id vellet procurare, caput extorum non deprehendit. et tunc  quidem omnes milites in castris manebant, qui cum e castris ad obsequium principis convenissent, et Pertinax eo die processionem, quam ad Athenaeum paraverat, ut audiret poetam, ob sacrificii praesagium distulisset, ii qui ad obsequium venerant redire in  castra coeperunt, sed subito globus ille in Palatium pervenit neque aut arceri potuit aut imperatori nun-   tiari. enimvero tantum odium in Pertinacem omnium aulicorum fuit, ut ad facinus milites hortarentur.  supervenerunt Pertinaci, cum ille aulicum famulicium ordinaret, ingressique porticus Palatii usque ad locum  qui appellatur Sicilia et Iovis cenatio. hoc cognito Pertinax Laetum praefectum praetorii ad eos misit, sed ille declinatis militibus per porticus egressus  adoperto capite domum se contulit, verum cum ad interiora prorumperent, Pertinax ad eos processit  eosque longa et gravi oratione placavit, sed cum Tausius quidam, unus e Tungris, in iram et in timorem milites loquendo adduxisset, hastam in pectus  Pertinacis obiecit, tunc ille precatus Iovem Ultorem  toga caput operuit atque a ceteris confossus est. et Eclectus quidem confossis duobus cum eodem periit;  reliqui autem cubicularii palatini (nam suos statim, ut imperator iactus est, filiis emancipatis dederat) diffugerunt,  multi sane dicunt, etiam cubiculum milites inrupisse atque illic circa lectum fugientem Pertinacem occidisse.
<scr. hist. aug. 8.12> Fuit autem senex venerabilis, inmissa barba, reflexo capillo, habitudine corporis pinguiore, ventre prominulo, statura imperatoria, eloquentia mediocri, et magis blandus quam benignus nec umquam creditus  simplex, et cum verbis esset affabilis, re erat  inliberalis ac prope sordidus, ut dimidiatas lactucas  et cardus in privata vita conviviis adponerat. et nisi quid missum esset edulium, quotquot essent amici,  novem libras carnis per tres missus ponebat, si autem plus aliquid missum esset, etiam in alium diem differebat,  cum semper ad convivium multos vocaret, imperator etiam, si sine convivis esset, eadem consuetudine  cenitabat. amicis si quando de prandio suo mittere voluit, misit offulas binas aut omasi partem, aliquando lumbos gallinaceos, phasianum numquam  privato convivio comedit aut alicui misit, cum sine amicis cenaret, adhibebat uxorem suam et Valerianum, qui cum eodem docuerat, ut fabulas litteratas haberet.  Sane nullum ex iis quos Commodus rebus gerendis imposuerat mutavit, exspectans urbis natalem, quod eum diem rerum principium volebat esse, atque ideo etiam in balneis ei Commodiani ministri necem parasse
<scr. hist. aug. 8.13> dicuntur, imperium et omnia imperialia sic horruit, ut sibi semper ostenderet displicere, denique non  alium se, quam fuerat, videri volebat, fuit in curia honorificentissimus, ita ut senatum faventem adoraret et quasi praefectus urbi cum omnibus sermonem   participaret. voluit etiam imperium deponere atque  ad privatam vitam redire, filios suos in Palatio nutriri noluit. Tam parcus autem et tam lucri cupidus fuit, ut apud Vada Sabatia mercaturas exercuerat imperator per homines suos, non aliter quam privatus solebat.  nec multum tamen amatus est; si quidem omnes qui libere fabulas conferebant male Pertinacem loquebantur, christologum eum appellantes, qui bene  loqueretur et male faceret, nam et cives sui, qui ad eum confluxerant iam imperatorem et nihil de eo meruerant, sic eum appellabant, munera quoque lucri libidine libenter accepit.  Reliquit filium et filiam superstites et uxorem, Flavii Sulpiciani filiam, quem praefectum urbi loco  suo fecerat, circa uxoris pudicitiam minus curiosus fuit, cum palam citharoedum illa diligeret, ipse praeterea  Cornificiam infamissime dicitur dilexisse. libertos aulicos vehementissime compressit, unde grande quoque odium contraxit.
<scr. hist. aug. 8.14> Signa interitus haec fuerunt: ipse ante triduum quam occideretur in piscina sibi visus est videre  hominem cum gladio infestantem. et ea die qua occisus  est negabant in oculis eius pupulas cum imaginibus,  quas reddunt, sperantibus visas, et cum apud Lares sacrificaret, carbones vivacissimi exstincti sunt, cum inflammari soleant, et, ut supra dictum est, cor et caput in hostiis non est repertum, stellae etiam iuxta solem per diem clarissimae visae ante diem  quam obiret. et ipse omen de Iuliano successore dedisse dicitur, nam cum ei Didius Iulianus fratris filium obtulisset, cui despondebat filiam suam, adhortatus est iuvenem ad patrui observationem et adiecit: Observa collegam et successorem meum.”  nam ante Iulianus ei et in consulatu collega fuerat et in proconsulatu successerat.  Milites eum et aulici odio habuerunt, populus mortem eius indignissime tulit, quia videbat omnia per  eum antiqua posse restitui, caput eius conto fixum milites qui eum occiderant per urbem in castra pertulerunt.  reliquiae eius recuperato capite in sepulchro  avi uxoris locatae sunt. et Iulianus, successor illius, corpus eius quanto potuit honore funeratus est,  cum id in Palatio repperisset. qui numquam eius ullam mentionem vel apud populum vel apud senatum publice fecit, sed cum ipse quoque a militibus desertus iam esset, per senatum et populum Pertinax
<scr. hist. aug. 8.15> in deos relatos est. sub Severo autem imperatore cum senatus ingens testimonium habuisset Pertinax,  funus imaginarium ei et censorium ductum est, et ab  ipso Severo funebri laudatione ornatus est. ipse autem Severus amore boni principis a senatu Pertinacis  nomen accepit, filius Pertinacis patri flamen est  factus. Marciani sodales, qui divi Marci sacra curabant, Helviani sunt dicti propter Helvium Pertinacem.  circenses et imperii natalis additi, qui a Severo postea sublati sunt, et genitalicii, qui manent.  Natus autem kal. Augustis Vero et Ambibulo consulibus, interfectus est V kal. Apr. Falcone et Claro consulibus. vixit annis LX mensibus VII diebus  XXVI. imperavit mensibus II diebus XXV. congiarium dedit populo denarios centenos, praetorianis promisit duodena milia nummum sed dedit sena. quod exercitibus promissum est datum non est, quia mors eum praevenit, horruisse autem illum imperium epistula  docet, quae vitae illius a Mario Maximo apposita est. quam ego inserere ob nimiam longitudinem nolui.
<scr. hist. aug. 9.0> Aelius Spartianus
<scr. hist. aug. 9.1> Didio Iuliano, qui post Pertinacem imperium adeptus est, proavus fuit Salvius Iulianus, bis consul, praefectus urbi et iuris consultus, quod magis eum  nobilem fecit, mater Clara Aemilia, pater Petronius Didius Severus, fratres Didius Proculus et Nummius Albinus, avunculus Salvius Iulianus, avus paternus Insubris Mediolanensis, maternus ex Hadrumetina colonia.  Educatus est apud Domitiam Lucillam, matrem  Marci imperatoris. inter viginti viros lectus est suffragio matris Marci, quaestor ante annum quam  legitima aetas sinebat designatus est. aedilitatem suffragio Marci consecutus est. praetor eiusdem  suffragio fuit. post praeturam legioni praefuit in   Germania vicensimae secundae Primigeniae. inde Belgicam sancte ac diu rexit, ibi Chaucis, Germaniae populis qui Albim fluvium adcolebant, erumpentibus  restitit tumultuariis auxiliis provincialium, ob quae consulatum meruit testimonio imperatoris. Chattos  etiam debellavit, inde Dalmatiam regendam accepit eamque a confinibus hostibus vindicavit, post Germaniam
<scr. hist. aug. 9.2> inferiorem rexit, post hoc curam alimentorum in Italiam meruit, tunc factus est reus per quendam Severum Clarissimum militem coniurationis cum Salvio contra Commodum, sed a Commodo, quia multos iam senatores occiderat et quidem nobiles ac potentes in causis maiestatis, ne tristius gravaretur,  Didius liberatus est accusatore damnato, absolutus iterum ad regendam provinciam missus est. Bithyniam deinde rexit, sed non ea fama qua ceteras.  Fuit consul cum Pertinace et in proconsulatu Africae eidem successit et semper ab eo collega est et successor appellatus, maxime eo die cum filiam suam Iulianus despondens adfini suo ad Pertinacem venisset idque intimasset, dixit:  que debita reverentia, quia collega et successor meus est.”  statim enim mors Pertinacis secuta est. quo inter-  fecto eum Sulpicianus imperator in castris appellari vellet, et Iulianus cum genero ad senatum venisset, quem indictum acceperat, cumque clausas valvas invenisset  atque illic duos tribunos repperisset, Publium Florianum et Vectium Aprum, coeperunt cohortari tribuni, ut locum arriperet. quibus cum diceret iam alium imperatorem appellatum, retinentes eum ad  praetoria castra duxerunt, sed posteaquam in castra ventum est, cum Sulpiciano praefecto urbi, socero Pertinacis, contionante sibique imperium vindicante Iulianum e muro ingentia pollicentem nullus admitteret, primum Iulianus monuit praetorianos, ne eum facerent imperatorem, qui Pertinacem vindicaret; deinde scripsit in tabulis se Commodi memoriam  restituturum. atque ita est admissus et imperator appellatus, rogantibus praetorianis ne Sulpiciano aliquid noceret, quod imperator esse voluisset.
<scr. hist. aug. 9.3> Tunc Iulianus Flavium Genialem et Tullium Crispinum suffragio praetorianorum praefectos praetorii fecit stipatusque est caterva imperatoria per Maurentium,  qui et ante Sulpiciano coniunxerat. sane cum vicena quina milia militibus promisisset, tricena dedit.   dein habita contione militari vespera in senatum venit totumque se senatui permisit factoque senatus consulto imperator est appellatus, et tribuniciam potestatem ius proconsulare in patricias familias relatus  emeruit. uxor etiam Manlia Scantilla et filia  eius Didia Clara Augustae sunt appellatae. inde se ad Palatium recepit, uxore ac filia illuc vocatis trepidis invitisque transeuntibus, quasi iam imminens  exitium praesagirent. praefectum urbi Cornelium Repentinum, generum suum, fecit in locum Sulpiciani.  Erat interea in odio populi Didius Iulianus ob hoc, quod creditum fuerat emendationem temporum Commodi Pertinacis auctoritate reparandam, habebaturque  ita, quasi Iuliani consilio esset interemptus. et iam hi primum qui Iulianum odisse coeperant disseminarunt prima statim die Pertinacis cena despecta luxuriosum parasse convivium ostreis et altilibus et piscibus adornatum. quod falsum fuisse constat.  nam Iulianus tantae parsimoniae fuisse perhibetur,  ut per triduum porcellum, per triduum leporem divideret, si quis ei forte misisset, saepe autem nulla exsistente religione holeribus leguminibusque  contentus sine carne cenaverit. deinde neque cenavit priusquam sepultus esset Pertinax, et tristissimus cibum ob eius necem sumpsit et primam noctem vigiliis continuavit, de tanta necessitate sollicitus.
<scr. hist. aug. 9.4> Ubi vero primum inluxit, senatum et equestrem ordinem in Palatium venientem admisit atque unumquemque, ut erat aetas, vel fratrem vel filium vel  parentem adfatus blandissime est. sed populus in Rostris atque ante curiam ingentibus eum conviciis lacessebat, sperans deponi ab eo posse imperium quod  milites dederant, lapidationem quoque fecere, descendens cum militibus et senatu in curiam diras imprecati sunt, rem divinam facienti ne litaret  optarunt. lapides etiam in eum iecerunt, cum Iulianus  manu eos semper placare cuperet, ingressus autem curiam, placide et prudenter verba fecit, egit gratias, quod esset adscitus, quod et ipse et uxor et filia eius Augustorum nomen acceperunt. patris patriae quoque nomen recepit, argenteam statuam  respuit. e senatu in Capitolium pergenti populus obstitit, sed ferro et vulneribus et pollicitationibus  aureorum, quos digitis ostendebat ipse Iulianus ut  fidem faceret, summotus atque depulsus est. inde ad circense spectaculum itum est. sed occupatis indifferenter omnium subselliis populus geminavit convicia in Iulianum; Pescennium Nigrum, qui iam imperare dicebatur, ad urbis praesidium vocavit.  haec omnia Iulianus placide tulit totoque imperii sui tempore mitissimus fuit. populus autem in milites vehementissime invehebatur, qui ob pecuniam Pertinacem occidissent. multa igitur quae Commodus statuerat, Pertinax tulerat, ad conciliandum favorem  populi restituit, de ipso Pertinace neque male neque bene quicquam egit, quod gravissimum plurimis visum  est. constitit autem propter metum militum de honore Pertinacis tacitum esse.
<scr. hist. aug. 9.5> Et Iulianus quidem neque Britannicos exercitus neque Illyricos timebat, Nigrum vero misso primipilario occidi praeceperat, timens praecipue Syriacos  exercitus, ergo Pescennius Niger in Syria, Septimius Severus in Illyrico cum exercitibus quibus praesidebant  a Iuliano descivere. sed cum ei nuntiatum esset Severum descivisse, quem suspectum non habuerat, perturbatus est et ad senatum venit impetravitque  ut hostis Severus renuntiaretur; militibus etiam qui  Severum secuti fuerant dies praestitutus, ultra quam, si cum Severo fuissent, hostium numero haberentur.  missi sunt praeterea legati a senatu consulares ad milites, qui suaderent ut Severus repudiaretur, et is  esset imperator quem senatus elegerat, inter ceteros legatus est Vespronius Candidus, vetus consularis, olim militibus invisus ob durum et sordidum imperium.  missus est successor Severo Valerius Catullinus, quasi posset ei succedi, qui militem iam sibi  tenebat, missus praeterea Aquilius centurio, notus  caedibus senatoriis, qui Severum occideret. ipse autem Iulianus praetorianos in campum deduci iubet, muniri turres, sed milites desides et urbana luxuria dissolutos invitissimos ad exercitium militare produxit, ita ut vicarios operis, quod unicuique praescribebatur, mercede conducerent.
<scr. hist. aug. 9.6> Et Severus quidem ad urbem infesto agmine veniebat, sed Didius Iulianus nihil cum exercitu praetoriano proficiebat, quem cotidie populus et magis  oderat et ridebat. et Iulianus sperans Laetum fautorem Severi, cum per eum Commodi manus evasisset ingratus tanto beneficio iussit eum occidi, iussit etiam Marciam una interfici.   Sed dum haec egit Iulianus, Severus classem Ravennatem occupat, legati senatus, qui Iuliano promiserant operam suam, ad Severum transierunt.  Tullius Crispinus, praefectus praetorio, contra Severum missus ut classem produceret, repulsus Romam rediit.  haec cum Iulianus videret, senatum rogavit ut virgines Vestales et ceteri sacerdotes cum senatu obviam exercitui Severi prodirent et praetentis infulis rogarent, inanem rem contra barbaros milites parans.  haec tamen agenti Iuliano Plautius Quintilius consularis augur contradixit, adserens non debere imperare  eum qui armis adversario non posset resistere, cui multi senatores consenserunt, quare iratus Didius milites e castris petiit, qui senatum ad obsequium  cogerent aut obtruncarent. sed id consilium displicuit, neque enim decebat, ut, cum senatus hostem Severum Iuliani causa iudicasset, eundem Iulianum  pateretur infestum. quare meliore consilio ad senatum venit petiitque, ut fieret senatus consultum de participatione imperii, quod statim factum est.
<scr. hist. aug. 9.7> Tunc omen quod sibi Iulianus, cum imperium  acciperet, fecerat omnibus venit in mentem, nam cum consul designatus de eo sententiam dicens ita pro-  nuntiasset: Didium Iulianum imperatorem appellandum esse censeo,” Iulianus suggessit Adde et Severum,” quod cognomentum avi et proavi sibi  Iulianus adsciverat. sunt tamen qui dicant nullum fuisse Iuliani consilium de obtruncando senatu, cum tanta in eum senatus consuluisset.  Post senatus consultum statim Didius Iulianus  unum ex praefectis, Tullium Crispinum, misit, ipse autem tertium fecit praefectum Veturium Macrinum, ad quem Severus litteras miserat, ut esset praefectus.  sed pacem simulatam esse mandatamque caedem Severi Tullio Crispino, praefecto praetorii, et populus  locutus est et Severus suspicatus, denique hostem se Iuliano Severus esse maluit quam participem consensu  militum. Severus autem statim et ad plurimos Romam scripsit et occulto misit edicta, quae proposita  sunt. fuit praeterea in Iuliano haec amentia, ut per magos pleraque faceret, quibus putaret vel odium  populi deleniri vel militum arma compesci. nam et quasdam non convenientes Romanis sacris hostias immolaverunt et carmina profana incantaverunt, et ea quae ad speculum dicunt fieri, in quo pueri praeligatis oculis incantato vertice respicere dicuntur,  Iulianus fecit, tuncque puer vidisse dicitur et adventum Severi et Iuliani decessionem.
<scr. hist. aug. 9.8> Et Crispinus quidem, cum occurrisset praecursoribus Severi, Iulio Laeto auctore a Severo interemptus  est. deiecta sunt etiam consulta senatus. Iulianus convocato senatu quaesitisque sententiis, quid facto  opus esset, certi nihil comperit a senatu, sed postea sponte sua gladiatores Capuae iussit armari per Lollianum Titianum, et Claudium Pompeianum e Tarracinensi ad participatum evocavit, quod et gener imperatoris fuisset et diu militibus praefuisset. sed hoc ille recusavit, senem se et debilem luminibus respondens.  transierant et ex Umbria milites ad Severum,  et praemiserat quidem litteras Severus, quibus iubebat interfectores Pertinacis servari.  Brevi autem desertus est ab omnibus Iulianus et remansit in Palatio cum uno de praefectis suis Geniali  et genero Repentino, actum est denique ut Iuliano senatus auctoritate abrogaretur imperium, et abrogatum est, appellatusque statim Severus imperator, cum fingeretur quod veneno se absumpsisset Iulianus.  missi tamen a senatu, quorum cura per militem gregarium in Palatio idem Iulianus occisus est fidem  Caesaris implorans, hoc est Severi. filiam suam potitus imperio dato patrimonio emancipaverat.  quod ei cum Augustae nomine statim sublatum est.  corpus eius a Severo uxori Manliae Scantillae ac filiae ad sepulturam est redditum et in proavi monumenta translatum miliario quinto Via Labicana.
<scr. hist. aug. 9.9> Obiecta sane sunt Iuliano haec: quod gulosus fuisset, quod aleator, quod armis gladiatoriis exercitus esset, eaque omnia senex fecerit, cum antea numquam adulescens his esset vitiis infamatus. obiecta est etiam superbia, cum ille etiam in imperio  fuisset humillimus, fuit autem contra humanissimus ad convivia, benignissimus ad subcriptiones, moderatissimus ad libertatem.  Vixit annis quinquaginta sex mensibus quattuor, imperavit mensibus duobus diebus quinque, reprehensum in eo praecipue, quod eos, quos regere auctoritate sua debuerat, regendae rei publicae sibi praesules ipse fecisset.
<scr. hist. aug. 10.0> Aelius Spartianus
<scr. hist. aug. 10.1> Interfecto Didio Iuliano Severus Africa oriundus  imperium obtinuit, cui civitas Lepti, pater Geta, maiores equites Romani ante civitatem omnibus datam; mater Fulvia Pia, patrui magni Aper et Severus consulares, avus paternus Macer, maternus  Fulvius Pius fuere, ipse natus est Erucio Claro bis et  Severo consulibus, VI idus Apriles. in prima pueritia, priusquam Latinis Graecisque litteris imbueretur, quibus eruditissimus fuit, nullum alium inter pueros ludum nisi ad iudices exercuit, cum ipse praelatis fascibus ac securibus ordine puerorum circumstante  sederet ac iudicaret, octavo decimo anno publice declamavit. postea studiorum causa Romam venit,  latum clavum a divo Marco petiit et accepit, favente sibi Septimio Severo adfini suo, bis iam consulari.  Cum Romam venisset, hospitem nanctus qui Hadriani vitam imperatoriam eadem hora legeret,  quod sibi omen futurae felicitatis arripuit, habuit et aliud omen imperii: cum rogatus ad cenam imperatoriam palliatus venisset, qui togatus venire debuerat, togam praesidiariam ipsius imperatoris accepit.  eadem nocte somniavit lupae se uberibus ut  Remum inhaerere vel Romulum, sedit et in sella imperatoria temere a ministro posita, ignarus quod  non liceret, dormienti etiam in stabulo serpens caput cinxit et sine noxa expergefactis et adclamantibus familiaribus, abiit.
<scr. hist. aug. 10.2> Iuventam plenam furorum, nonnumquam et criminum  habuit, adulterii causam dixit absolutusque est a Iuliano proconsule, cui et in proconsulatu successit et in consulatu collega fuit et in imperio item  successit, quaesturam diligenter egit omisso tribunatu militari, post quaesturam sorte Baeticam accepit atque inde Africam petiit, ut mortuo patre rem  domesticam componeret, sed dum in Africa est,  pro Baetica Sardinia ei attributa est, quod Baeticam  Mauri populabantur. acta igitur quaestura Sardiniensi  legationem proconsulis Africae accepit, in qua legatione cum eum quidam municipum suorum Leptitanus praecedentibus fascibus ut antiquum contubernalem ipse plebeius amplexus esset, fustibus eum sub eiusmodi elogio praeconis cecidit: Legatum populi Romani homo plebeius temere amplecti noli.”  ex quo factum ut in vehiculo etiam legati sederent,  qui ante pedibus ambulabant. tunc in quadam civitate Africana, cum sollicitus mathematicum consuluissem positaque hora ingentia vidisset astrologus, dixit ei: Tuam non alienam pone genituram.”  cumque Severus iurasset suam esse, omnia ei dixit quae postea facta sunt.
<scr. hist. aug. 10.3> Tribunatum plebis Marco imperatore decernente promeruit eumque severissime exsertissimeque  egit. uxorem tunc Marciam duxit, de qua tacuit in historia vitae privatae, cui postea in imperio statuas  conlocavit, praetor designatus a Marco est non in  candida sed in competitorum grege anno aetatis  XXXII. tunc ad Hispaniam missus somniavit primo sibi dici, ut templum Tarraconense Augusti, quod  iam labebatur, restitueret. dein ex altissimi montis vertice orbem terrarum Romamque despexit, concinentibus provinciis lyra voce vel tibia, ludos absens  edidit, legioni IIII Scythicae dein praepositus est  circa Massiliam. post hoc Athenas petiit studiorum sacrorumque causa et operum ac vetustatum. ubi cum iniurias quasdam ab Atheniensibus pertulisset, inimicus his factus minuendo eorum privilegia iam  imperator se ultus est. dein Lugdunensem provinciam  legatus accepit, cum amissa uxore aliam vellet ducere, genituras sponsarum requirebat, ipse quoque matheseos peritissimus, et cum audisset esse in Syria quandam quae id geniturae haberet ut regi iungeretur, eandem uxorem petiit, Iuliam scilicet, et accepit interventu amicorum, ex qua statim pater factus
<scr. hist. aug. 10.4> est. a Gallis ob severitatem et honorificentiam et abstinentiam tantum quantum nemo dilectus est.   Dein Pannonias proconsulari imperio rexit, post hoc Siciliam proconsularem sorte meruit, suscepitque  Romae alterum filium, in Sicilia, quasi de imperio vel vates vel Chaldaeos consuluisset, reus factus, sed a praefectis praetorii, quibus audiendus datus fuerat, iam Commodo in odio veniente, absolutus est calumniatore  in crucem acto. consulatum cum Apuleio Rufino primum egit, Commodo se inter plurimos designante. post consulatum anno ferme fuit otiosus; dein Laeto suffragante exercitui Germanico  praeponitur. proficiscens ad Germanicos exercitus hortos spatiosos comparavit, cum antea aedes brevissimas Romae habuisset et unum fundum in Venetia.  et iam in his hortis cum humi iacens epularetur cum filiis parca cena, pomaque adposita maior filius, qui tunc quinquennis erat, conlusoribus puerulis manu largiore divideret, paterque illum reprehendens dixisset,  Parcius divide, non enim regias opes possides,” quinquennis puer respondit, "Sed possidebo " inquit.  in Germaniam profectus ita se in ea legatione egit, ut famam nobilitatem iam ante cumularet.
<scr. hist. aug. 10.5> Et hactenus rem militarem privatus egit. dehinc a Germanicis legionibus, ubi auditum est Commodum occisum, Iulianum autem cum odio cunctorum imperare, multis hortantibus repugnans imperator est  appellatus apud Carnuntum idibus Augustis, qui etiam sestertia, quot nemo umquam principum,  militibus dedit. dein firmatis quas post tergum relinquebat provinciis Romam iter contendit, cedentibus sibi cunctis, quacumque iter fecit, cum iam Illyriciani exercitus et Gallicani cogentibus ducibus  in eius verba iurassent, excipiebatur enim ab omnibus  quasi ultor Pertinacis. per idem tempus auctore Iuliano Septimius Severus a senatu hostis est appellatus, legatis ad exercitum senatus verbis missis, qui iuberent ut ab eo milites senatu praecipiente discederent,  et Severus quidem cum audisset senatus consentientis auctoritate missos legatos, primo pertimuit, postea id egit corruptis legatis, ut apud exercitum pro se loquerentur transirentque in eius  partes, his compertis Iulianus senatus consultum  fieri fecit de participando imperio cum Severo, incertum vere id an dolo fecerit, cum iam ante misisset notos ducum interfectores quosdam, qui Severum  occiderent, ita ut ad Pescennium Nigrum interficiendum miserat, qui et ipse imperium contra eum  susceperat auctoribus Syriacis exercitibus, verum Severus evitatis eorum manibus quos ad se interficiendum Iulianus miserat, missis ad praetorianos litteris signum vel deserendi vel occidendi Iuliani dedit  statimque auditus est. nam et Iulianus occisus est  in Palatio, et Severus Romam invitatus, ita, quod nulli umquam contigit, nutu tantum Severus victor est factus armatusque Romam contendit.
<scr. hist. aug. 10.6> Occiso Iuliano cum Severus in castris et tentoriis quasi per hosticum veniens adhuc maneret, centum senatores legatos ad eum senatus misit ad gratulandum  rogandumque. qui ei occurrerunt Interamnae armatumque circumstantibus armatis salutarunt, excussi  ne quid ferri haberent, et postera die occurrente  omni famulicio aulico, septingenos vicenos aureos legatis dedit eosdemque praemisit, facta potestate si qui vellent remanere ac secum Romam  redire. fecit etiam statim praefectum praetorii Flavium Iuvenalem, quem etiam Iulianus tertium praefectum sibi adsumpserat.   Interim Romae ingens trepidatio militum civiumque, quod armatus contra eos Severus veniret, qui  se hostem iudicassent. his accessit quod comperit Pescennium Nigrum a Syriacis legionibus imperatorem  appellatum, cuius edicta et litteras ad populum vel senatum intercepit per eos qui missi fuerant, ne vel  proponerentur populo vel legerentur in curia, eodem tempore etiam de Clodio Albino sibi substituendo cogitavit, cui Caesareanum decretum auctore Commodo  iam videbatur imperium, sed eos ipsos pertimescens de quibus recte iudicabat, Heraclitum ad obtinendas Britannias, Plautianum ad occupandos  Nigri liberos misit, cum Romam Severus venisset, praetorianos cum subarmalibus inermes sibi iussit occurrere, eosdem sic ad tribunal vocavit armatis undique circumdatis.
<scr. hist. aug. 10.7> Ingressus deinde Romam armatus cum armatis militibus Capitolium ascendit, inde in Palatium eodem habitu perrexit, praelatis signis quae praetorianis  ademerat supinis non erectis, tota deinde urbe  milites in templis, in porticibus, in aedibus Palatinis,  quasi in stabulis manserunt, fuitque ingressus Severi odiosus atque terribilis, cum milites inempta diriperent,  vastationem urbi minantes, alia die armatis stipatus non solum militibus sed etiam amicis in senatum venit, in curia reddidit rationem suscepti imperii causatusque est, quod ad se occidendum  Iulianus notos ducum caedibus misisset, fieri etiam senatus consultum coegit, ne liceret imperatori inconsulto  senatu occidere senatorem, sed cum in senatu esset, milites per seditionem dena milia poposcerunt a senatu, exemplo eorum qui Augustum Octavianum Romam deduxerant tantumque acceperant,  et cum eos voluisset comprimere Severus nec potuisset, tamen mitigatos addita liberalitate dimisit.  funus deinde censorium Pertinacis imagini duxit eumque inter divos sacravit, addito flamine et sodalibus  Helvianis, qui Marciani fuerant, se quoque  Pertinacem vocari iussit, quamvis postea id nomen aboleri voluerit quasi omen.
<scr. hist. aug. 10.8> Amicorum dehinc aes alienum2 dissolvit, filias suas dotatas maritis Probo et Aetio dedit, et cum Probo genero suo praefecturam urbi obtulisset, ille recusavit dixitque minus sibi videri praefectum  esse quam principis generum, utrumque autem generum  statim consulem fecit, utrumque ditavit. alia die ad senatum venit et amicos Iuliani incusatos proscriptioni  ac neci dedit, causas plurimas audivit. accusatos a provincialibus iudices probatis rebus  graviter punivit. rei frumentariae, quam minimam reppererat, ita consuluit, ut excedens vita septem annorum canonem populo Romano relinqueret.  Ad orientis statum confirmandum profectus est,  nihil adhuc de Nigro palam dicens, ad Africam tamen legiones misit, ne per Libyam atque Aegyptum Niger Africam occuparet ac populo Romano penuria  rei frumentariae perurgueret. Domitium Dextrum in locum Bassi praefectum urbi reliquit atque intra triginta dies quam Romam venerat est profectus.  egressus ab urbe ad Saxa Rubra seditionem ingentem ob locum castrorum metandorum ab exercitu passus  est. occurrit ei et statim Geta frater suus, quem  provinciam sibi creditam regere praecepit aliud  sperantem. Nigri liberos ad se adductos in eo habuit  honore quo suos. miserat sane legionem, quae Graeciam Thraciamque praeciperet, ne eas Pescennius  occuparet. sed iam Byzantium Niger tenebat. Perinthum etiam Niger volens occupare plurimos de exercitu interfecit atque ideo hostis eum Aemiliano  est appellatus, cumque Severum ad participatum  vocaret, contemptus est. promisit sane Nigro tutum exsilium, si vellet, Aemiliano autem non ignovit.  Aemilianus dehinc victus in Hellesponto a Severi ducibus Cyzicum primum confugit atque inde in aliam civitatem, in qua eorum iussu occisus est.  fusae sunt item copiae ab iisdem ducibus etiam Nigri.
<scr. hist. aug. 10.9> his auditis ad senatum Severus quasi confectis rebus litteras misit, dein conflixit eum Nigro eumque apud Cyzicum interemit caputque eius pilo circumtulit.  filios Nigri post hoc, quos suorum liberorum cultu habuerat, in exsilium cum matre misit.  Litteras ad senatum de victoria dedit, neque  quemquam senatorum qui Nigri partium fuerant  praeter unum supplicio adfecit. Antiochensibus iratior fuit, quod et administrantem se in oriente  riserant et Nigrum etiam victu iuverant. denique multa his ademit. Neapolitanis etiam Palaestinensibus ius civitatis tulit, quod pro Nigro diu in armis  fuerunt, in multos saeve animadvertit, praeter ordinem  senatorium, qui Nigrum fuerant secuti, multas etiam civitates eiusdem partis iniuriis adfecit et  damnis, eos senatores occidit qui cum Nigro militaverant ducum vel tribunorum nomine.  Deinde circa Arabiam plura gessit, Parthis etiam in dicionem redactis nec non etiam Adiabenis, qui  quidem omnes cum Pescennio senserant, atque ob hoc reversus triumpho delato appellatus est Arabicus  Adiabenicus Parthicus. sed triumphum respuit, ne videretur de civili triumphare victoria, excusavit et Parthicum nomen, ne Parthos lacesseret.
<scr. hist. aug. 10.10> Redeunti sane Romam post bellum civile Nigri  aliud bellum civile Clodii Albini nuntiatum est, qui rebellavit in Gallia, quare postea occisi sunt filii  Nigri cum matre. Albinum igitur statim hostem iudicavit et eos qui ad illum mollius vel scripserunt  vel rescripserunt, et cum iret contra Albinum, in itinere apud Viminacium filium suum maiorem Bassianum adposito Aurelii Antonini nomine Caesarem appellavit, ut fratrem suum Getam ab spe imperii,  quam ille conceperat, summoveret. et nomen quidem Antonini idcirco filio adposuit, quod somniaverat  Antoninum sibi successurum. unde Getam etiam quidam Antoninum putant dictum, ut et ipse succederet  in imperio, aliqui putant idcirco illum Antoninum appellatum, quod Severus ipse in Marci familiam transire voluerit.  Et primo quidem ab Albinianis Severi duces victi sunt. tunc sollicitus cum consuleret, a Pannoniacis auguribus comperit se victorem futurum, adversarium  vero nec in potestatem venturum neque evasurum sed  iuxta aquam esse periturum. multi statim amici Albini deserentes venere, multi duces capti sunt, in
<scr. hist. aug. 10.11> quos Severus animadvertit, multis interim varie gestis in Gallia primo apud Tinurtium contra Albinum  felicissirne pugnavit Severus. cum quidem ingens periculum equi casu adiit, ita ut mortuus ictuplumbeae crederetur, ita ut alius iam paene imperator ab exercitu  deligeretur. eo tempore lectis actis quae de Clodio Celsino laudando, qui Hadrumetinus et adfinis Albini erat, facta sunt, iratus senatui Severus, quasi hoc Albino senatus praestitisset, Commodum inter divos referendum esse censuit, quasi hoc genere se de  senatu posset ulcisci, primusque inter milites divum Commodum pronuntiavit idque ad senatum scripsit  addita oratione victoriae, senatorum deinde qui in bello erant interempti cadavera dissipari iussit.  deinde Albini corpore adlato paene seminecis caput abscidi iussit Romamque deferri idque litteris prosecutus  est. victus est Albinus die XI kal. Martias.  Reliquum autem cadaver eius ante domum propriam  exponi ac diu videri iussit, equum praeterea ipse residens supra cadaver Albini egit expavescentemque admonuit et effrenatum ut audacter protereret.  addunt alii quod idem cadaver in Rhodanum abici praecepit, simul etiam uxoris liberorumque eius.
<scr. hist. aug. 10.12> Interfectis innumeris Albini partium viris, inter quos multi principes civitatis, multae feminae inlustres fuerunt, omnium bona publicata sunt aerariumque auxerunt; tum et Hispanorum et Gallorum proceres  multi occisi sunt. denique militibus tantum stipendiorum  quantum nemo principum dedit, filiis etiam suis ex hac proscriptione tantum reliquit quantum nullus imperatorum, cum magnam partem auri per Gallias, per Hispanias, per Italiam, imperatoriam  fecisset, tuncque primum privatarum rerum procuratio  constituta est. multi sane post Albinum fidem  ei servantes bello a Severo superati sunt. eodem tempore etiam legio Arabica defecisse ad Albinum nuntiata est.  Ultus igitur graviter Albinianam defectionem interfectis plurimis, genere quoque eius exstincto, iratus  Romam et populo et senatoribus venit. Commodum in senatu et contione laudavit, deum appellavit, infamibus displicuisse dixit, ut appareret eum aper-   tissime furere, post hoc de sua clementia disseruit, cum crudelissimus fuerit et senatores infra scriptos
<scr. hist. aug. 10.13> occiderit, occidit autem sine causae dictione hos nobiles: Mummium Secundinum, Asellium Claudianum,  Claudium Rufum, Vitalium Victorem, Papium Faustum, Aelium Celsum, Iulium Rufum, Lollium Professum, Aurunculeium Cornelianum, Antonium Balbum, Postumium Severum, Sergium Lustralem,  Fabium Paulinum, Nonium Gracchum, Masticium Fabianum, Casperium Agrippinum, Ceionium Albinum,  Claudium Sulpicianum, Memmium Rufinum, Casperium Aemilianum, Cocceium Verum, Erucium Clarum,  Aelium Stilonem, Clodium Rufinum, Egnatuleium  Honoratum, Petronium Iuniorem, Pescennios Festum et Veratianum et Aurelianum et Materianum et Iulianum et Albinum, Cerellios Macrinum et Faustinianum  et Iulianum, Herennium Nepotem, Sulpicium Canum, Valerium Catullinum, Novium Rufum, Claudiurn  Arabianum, Marcium Asellionem. horum igitur tantorum ac tam inlustrium virorum, nam multi in his consulares, multi praetorii, omnes certe summi viri  fuere, interfector ab Afris ut deus habetur. Cincium Severum calumniatus est quod se veneno adpetisset,
<scr. hist. aug. 10.14> atque ita interfecit. Narcissum dein, Commodi strangulatorem, leonibus obiecit, multos praeterea  obscuri loci homines interemit praeter eos quos vis proelii absumpsit.  Post haec, cum se vellet commendare hominibus, vehicularium munus a privatis ad fiscum traduxit.  Caesarem dein Bassianum Antoninum a senatu appellari  fecit, decretis imperatoriis insignibus. rumore deinde belli Parthici excitus patri matri avo et  uxori priori per se statuas conlocavit. Plautianum ex amicissimo cognita eius vita ita odio habuit, ut et hostem publicum appellaret et depositis statuis eius per orbem terrae gravi eum insigniret iniuria, iratus praecipue, quod inter propinquorum et adfinium Severi simulacra suam statuam ille posuisset.  Palaestinis poenam remisit quam ob causam Nigri  meruerant, postea iterum cum Plautiano in gratiam rediit et veluti ovans urbem ingressus Capitolium petiit, quamvis et ipsum procedenti tempore occiderit.   Getae minori filio togam virilem dedit, maiori Plautiani  filiam uxorem iunxit, ii qui hostem publicum Plautianum dixerant deportati sunt. ita omnium  rerum semper quasi naturali lege mutatio est. filios dein consules designavit. Getam fratrem extulit.  profectus dehinc ad bellum Parthicum est, edito  gladiatorio munere et congiario populo dato. multos inter haec causis vel veris vel simulatis occidit,  damnabantur autem plerique, cur iocati essent, alii, cur tacuissent, alii, cur pleraque figurata dixissent, ut ecce imperator vere nominis sui, vere Pertinax, vere Severus .”
<scr. hist. aug. 10.15> Erat sane in sermone vulgari Parthicum bellum adfectare Septimium Severum, gloriae cupiditate  non aliqua necessitate deductum, traiecto denique exercitu a Brundisio continuato itinere venit in  Syriam Parthosque summovit. sed postea in Syriam rediit, ita ut se pararet ac bellum Parthis inferret.  inter haec Pescennianas reliquias Plautiano auctore persequebatur, ita ut nonnullos etiam ex amicis suis  quasi vitae suae insidiatores appeteret. multos etiam, quasi Chaldaeos aut vates de sua salute consuluissent,  interemit, praecipue suspectans unumquemque idoneum imperio, cum ipse parvulos adhuc filios haberet idque dici ab his vel crederet vel audiret,  qui sibi augurabantur imperium, denique cum occisi essent nonnulli. Severus se excusabat et post eorum mortem negabat fieri iussisse quod factum est. quod  de Laeto praecipue Marius Maximus dicit, cum soror sua Leptitana ad eum venisset vix Latine loquens, ac de illa multum imperator erubesceret, dato filio eius lato clavo atque ipsi multis muneribus redire mulierem in patriam praecepit, et quidem cum filio, qui brevi vita defunctus est.
<scr. hist. aug. 10.16> Aestate igitur iam exeunte Parthiam ingressus Ctesiphontem pulso rege pervenit et cepit hiemali prope tempore, quod in illis regionibus melius per hiemem bella tractantur, cum herbarum radicibus milites viverent atque inde morbos aegritudinesque  contraherent. quare cum obsistentibus Parthis, fluente quoque per insuetudinem cibi alvo militum, longius ire non posset, tamen perstitit et oppidum cepit et regem fugavit et plurimos interemit et  Parthicum nomen meruit, ob hoc etiam filium eius  Bassianum Antoninum, qui Caesar appellatus iam fuerat, annum XIII agentem participem imperii  dixerunt milites. Getam quoque, minorem filium. Caesarem dixerunt, eundem Antoninum, ut plerique  in litteras tradunt, appellantes. harum appellationum causa donativum militibus largissimum dedit, concessa omni praeda oppidi Parthici, quod milites  quaerebant, inde in Syriam rediit victor, et Parthicum deferentibus sibi patribus triumphum idcirco recusavit, quod consistere in curru adfectus articulari morbo  non posset, filio sane concessit, ut triumpharet; cui senatus Iudaicum triumphum decreverat, idciro quod et in Syria res bene gestae fuerant a Severo.  Dein cum Antiochiam transisset, data virili toga filio maiori secum eum consulem designavit, et statim  in Syria consulatum inierunt, post hoc dato stipendio
<scr. hist. aug. 10.17> cumulatiore militibus Alexandriam petiit, in itinere Palaestinis plurima iura fundavit. Iudaeos fieri sub gravi poena vetuit, idem etiam de Christianis sanxit.  deinde Alexandrinis ius buleutarum dedit, qui sine publico consilio ita ut sub regibus ante vivebant, uno   iudice contenti, quem Caesar dedisset, multa praeterea  his iura mutavit, iucundam sibi peregrinationem hanc propter religionem dei Serapidis et propter rerum antiquarum cognitionem et propter novitatem animalium vel locorum fuisse Severus ipse postea semper ostendit, nam et Memphim et Memnonen et pyramides et labyrinthum diligenter inspexit.  Et quoniam longum est minora persequi, huius magnifica illa: quod victo et occiso Iuliano praetorianas cohortes exauctoravit, Pertinacem contra voluntatem militum in deos rettulit, Salvii Iuliam  decreta iussit aboleri; quod non obtinuit, denique cognomentum Pertinacis non tam ex sua voluntate  quam ex morum parsimonia videtur habuisse, nam et infinita multorum caede crudelior habitus et, cum quidam ex hostibus eidem se suppliciter obtulisset atque dixisset illi quid facturus esses?” , non  emollitus tam prudente dicto interfici eum iussit.  fuit praeterea delendarum cupidus factionum. prope
<scr. hist. aug. 10.18> a nullo congressu digressus nisi victor. Persarum regem Abgarum subegit. Arabas in dicionem accepit.  Adiabenos in tributarios coegit. Britanniam, quod maximum eius imperii decus est, muro per transversam insulam ducto utrimque ad finem Oceani munivit. unde etiam Britannici nomen accepit.  Tripolim, unde oriundus erat, contusis bellicosissimis gentibus securissimam reddidit, ac populo Romano diurnum oleum gratuitum et fecundissimum in aeternum donavit.  Idem cum implacabilis delictis fuit, tum ad erigendos industrios quosque iudicii singularis.  philosophiae ac dicendi studiis satis deditus, doctrinae  quoque nimis cupidus, latronum ubique hostis, vitam suam privatam publicamque ipse composuit ad  fidem, solum tamen vitium crudelitatis excusans. de hoc senatus ita iudicavit, illum aut nasci non debuisse  aut mori, quod et nimis crudelis et nimis utilis rei  publicae videretur, domi tamen minus cautus, qui uxorem Iuliam famosam adulteriis tenuit, ream etiam  coniurationis. idem, cum pedibus aeger bellum moraretur, idque milites anxie ferrent eiusque filium Bassianum, qui una erat, Augustum fecissent, tolli se atque in tribunal ferri iussit, adesse deinde omnes  tribunos centuriones duces et cohortes quibus auctoribus id acciderat, sisti deinde filium, qui Augusti nomen acceperat, cumque animadverti in omnes auctores facti praeter filium iuberet rogareturque omnibus ante tribunal prostratis, caput manu contingens ait:   Tandem sentitis caput imperare, non pedes .” huius dictum est, cum eum ex humili per litterarum et militiae officia ad imperium plurimis gradibus fortuna duxisset: Omnia,” inquit, fui et nihil expedit.”
<scr. hist. aug. 10.19> Periit Eboraci in Britannia, subactis gentibus quae Britanniae videbantur infestae, anno imperii  XVIII, morbo gravissimo exstinctum iam senex,  reliquit filios duos, Antoninum Bassianum et Getam, cui et ipsi in honorem Marci Antonini nomen imposuit.  inlatus sepulchro Marci Antonini, quem ex omnibus imperatoribus tantum coluit, ut et Commodum in divos referret et Antonini nomen omnibus deinceps  quasi Augusti adscribendum putaret, ipse a senatu agentibus liberis, qui ei funus amplissimum exhibuerant, inter divos est relatus.  Opera publica praecipua eius exstant Septizonium et Thermae Severianae. eiusdemque etiam Septimianae in Transtiberina regione ad portam nominis sui, quarum forma intercidens statim usum publicum invidit.  Iudicium de eo post mortem magnum omnium fuit, maxime quod diu nec a filiis eius boni aliquid rei publicae venit, et postea invadentibus multis rem publicam res Romana praedonibus direptui fuit.   Hic tam exiguis vestibus usus est ut vix et tunica eius aliquid purpurae haberet, cum hirta chlamyde  umeros velaret. cibi parcissimus, leguminis patrii avidus, vini aliquando cupidus, carnis frequenter  ignarus, ipse decorus, ingens, promissa barba, cano capite et crispo, vultu reverend us, canorus voce, sed  Atrum quiddam usque ad senectutem sonans, ac multum post mortem amatus vel invidia deposita vel crudelitatis metu.
<scr. hist. aug. 10.20> Legisse me apud Aelium 3 Maurum Phlegontis Hadriani libertum memini Septimium Severum inmoderatissime, cum moreretur, laetatum, quod duos Antoninos pari imperio rei publicae relinqueret, exemplo Pii, qui Verum et Marcum Antoninos per  adoptionem filios rei publicae reliquit, hoc melius quod ille filios per adoptionem, hic per se genitos rectores Romanae rei publicae daret; Antoninum scilicet Bassianum quidem ex priore matrimonio  susceperat et Getam de Iulia genuerat, sed illum multum spes fefellit; nam unum parricidium, alterum sui mores rei publicae inviderunt. sanctumque  illud nomen in nullo fere diu bene mansit, et reputanti mihi, Diocletiane Auguste, neminem prope  magnorum virorum optimum et utilem filium reliquisse  satis daret, denique aut sine liberis veris interierunt aut tales habuerunt plerique, ut melius fuerit de
<scr. hist. aug. 10.21> rebus humanis sine posteritate discedere. et ut ordiamur a Romulo, hic nihil liberorum reliquit, nihil Numa Pompilius, quod utile posset esse rei publicae, quid Camillus? num sui similes liberos habuit? quid Scipio? quid Catones qui magni  fuerunt? iam vero quid de Homero, Demosthene, Vergilio, Crispo, Terentio, Plauto ceterisque aliis loquar? quid de Caesare? quid de Tullio, cui soli  melius fuerat liberos non habere? quid de Augusto, qui nec adoptivum bonum filium habuit, cum illi eligendi potestas fuisset ex omnibus? falsus est etiam ipse Traianus in suo municipe ac nepote deligendo.  sed ut omittamus adoptivos, ne nobis Antonini Pius et Marcus, numina rei publicae, occurrant, veniamus  ad genitos, quid Marco felicius fuisset, si Commodum  non reliquisset heredem? quid Severo Septimio, si Bassianum nec genuisset? qui statim insimulatum fratrem insidiarum contra se cogitatarum parricidali  etiam figmento interemit; qui novercam suam—et quid novercam? matrem quin immo, in cuius sinu  Getam filium eius occiderat, uxorem duxit; qui  Papinianum, iuris asylum et doctrinae legalis thesaurum, quod parricidium excusare noluisset, occidit, et praefectum quidem, ne homini per se et per  scientiam suam magno deesset et dignitas, denique, ut alia omittam, ex huius moribus factum puto, ut Severus tristior vir ad omnia, immo etiam crudelior  pius et dignus deorum altaribus duceretur. qui quidem divinam Sallustii orationem, qua Micipsa filios ad pacem hortatur, ingravatus morbo misisse filio dicitur maiori, idque frustra 4 et hominem  tantum valitudine. vixit denique in odio populi diu Antoninus, nomenque illud sanctum diu minus amatum est, quamvis et vestimenta populo dederit, unde Caracallus est dictus, et thermas magnificentissimas  fecerit, exstat sane Romae Severi porticus gesta eius exprimens a filio, quantum plurimi docent, structa.
<scr. hist. aug. 10.22> Signa mortis eius haec fuerunt: ipse somniavit quattuor aquilis et gemmato curru praevolante nescio qua ingenti humana specie ad caelum esse raptum; cumque raperetur, octoginta et novem numeros explicuisse, ultra quot annos ne unum quidem annum  vixit, nam ad imperium senex venit, cumque positus  esset in circulo ingenti aereo, diu solus et destitutus stetit, cum vereretur autem, ne praeceps rueret, a Iove se vocatum vidit atque inter Antoninos locatum.  die circensium cum tres Victoriolae more solito essent locatae gypseae cum palmis, media, quae ipsius nomine adscriptum orbem tenebat, vento icta de podio stans decidit et humi constitit; at quae Getae nomine inscripta erat, corruit et omnis conminuta est; illa vero quae Bassiani titulum prae ferebat,  amissa palma venti turbine vix constitit, post murum apud Luguvallum visum in Britannia cum ad proximam mansionem rediret non solum victor sed etiam in aeternum pace fundata, volvens animo quid ominis sibi occurreret, Aethiops quidam e numero militari, clarae inter scurras famae et celebratorum semper locorum, cum corona e cupressu facta eidem  occurrit, quem cum ille iratus removeri ab oculis praecepisset, et coloris eius tactus omine et coronae, dixisse ille dicitur ioci causa: Totum fuisti, totum  vicisti, iam deus esto victor .” et in civitatem veniens eum rem divinam vellet facere, primum ad Bellonae templum ductus est errore haruspicis rustici, deinde   hostiae furvae sunt adplicitae. quod cum esset aspernatus atque ad Palatium se reciperet, neglegentia ministrorum nigrae hostiae et usque ad limen domus Palatinae imperatorem secutae sunt.
<scr. hist. aug. 10.23> Sunt per plurimas civitates opera eius insignia, magnum vero illud in vita eius, quod Romae omnes aedes publicas, quae vitio temporum labebantur, instauravit nusquam prope suo nomine adscripto,  servatis tamen ubique titulis conditorum, moriens septem annorum canonem, ita ut cotidiana septuaginta quinque milia modium expendi possent, reliquit; olei vero tantum, ut per quinquennium non solum urbis usibus, sed et totius Italiae, quae oleo eget, sufficeret.  Ultima verba eius dicuntur haec fuisse: Turbatam rem publicam ubique accepi, pacatam etiam Britannis relinquo, senex et pedibus aeger firmum imperium Antemnis meis relinquens, si boni erunt,  imbecillum, si mali,” iussit deinde signum tribuno dari laboremus,” quia Pertinax, quando in imperium  adscitus est, signum dederat militemus .” Fortunam deinde regiam, quae comitari principes et in cubiculis poni solebat, geminare statuerat, ut sacratissimum  simulacrum utrique relinqueret filiorum; sed cum videret se perurgueri sub hora mortis, iussisse fertur  ut alternis diebus apud filios imperatores in cubiculis  Fortuna poneretur, quod Bassianus prius contempsit quam faceret parricidium.
<scr. hist. aug. 10.24> Corpus eius a Britannia Romam usque cum  magna provincialium reverentia susceptum est; quamvis aliqui urnulam auream tantum fuisse dicant Severi reliquias continentem eandemque Antoninorum sepulchro inlatam, cum Septimius illic ubi vita functus est esset incensus.  Cum Septizonium faceret, nihil aliud cogitavit, quam ut ex Africa venientibus suum opus occurreret.  nisi absente eo per praefectum urbis medium simulacrum eius esset locatum, aditum Palatinis aedibus, id est regium atrium, ab ea parte facere voluisse perhibetur.  quod etiam post Alexander cum vellet facere, ab haruspicibus dicitur esse prohibitus, cum hoc sciscitans non litasset.
