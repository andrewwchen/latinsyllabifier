<pl. as.  1>	 Hoc agite sultis, spectatores, nunciam,
<pl. as.  2>	 quae quidem mihi atque vobis res vertat bene
<pl. as.  3>	 gregique huic et dominis atque conductoribus.
<pl. as.  4>	 face nunciam tu, praeco, omnem auritum poplum.
<pl. as.  5>	 age nunc reside, cave modo ne gratiis.
<pl. as.  6>	 nunc quid processerim huc et quid mihi voluerim
<pl. as.  7>	 dicam: ut sciretis nomen huius fabulae;
<pl. as.  8>	 nam quod ad argumentum attinet, sane brevest.
<pl. as.  9>	 nunc quod me dixi velle vobis dicere,
<pl. as.  10>	 dicam: huic nomen graece Onagost fabulae;
<pl. as.  11>	 Demophilus scripsit, Maccus vortit barbare;
<pl. as.  12>	 Asinariam volt esse, si per vos licet.
<pl. as.  13>	 inest lepos ludusque in hac comoedia,
<pl. as.  14>	 ridicula res est. date benigne operam mihi,
<pl. as.  15>	 ut vos, ut alias, pariter nunc Mars adiuvet.
<pl. as.  16>	 Sicut tuom vis unicum gnatum tuae
<pl. as.  17>	 superesse vitae sospitem et superstitem,
<pl. as.  18>	 ita ted obtestor per senectutem tuam
<pl. as.  19>	 perque illam, quam tu metuis, uxorem tuam,
<pl. as.  20>	 si quid med erga hodie falsum dixeris,
<pl. as.  21>	 ut tibi superstes uxor aetatem siet
<pl. as.  22>	 atque illa viva vivos ut pestem oppetas.
<pl. as.  23>	 Per Dium Fidium quaeris: iurato mihi
<pl. as.  24>	 video necesse esse eloqui quidquid roges.
<pl. as.  25>	 [ita me obstinate , ut non audeam
<pl. as.  26>	 profecto, percontanti quin promam omnia.]
<pl. as.  27>	 proinde actutum istuc quid sit quod scire expetis
<pl. as.  28>	 eloquere: ut ipse scibo, te faciam ut scias.
<pl. as.  29>	 Dic obsecro hercle serio quod te rogem,
<pl. as.  30>	 cave mihi mendaci quicquam. Quin tu ergo rogas?
<pl. as.  31>	 Num me illuc ducis, ubi lapis lapidem terit?
<pl. as.  32>	 Quid istuc est? aut ubi istuc est terrarum loci?
<pl. as.  33>	 [Vbi flent nequam homines, qui polentam pinsitant.]
<pl. as.  34>	 apud fustitudinas, ferricrepinas insulas,
<pl. as.  35>	 ubi vivos homines mortui incursant boves.
<pl. as.  36>	 Modo pol percepi, Libane, quid istuc sit loci:
<pl. as.  37>	 ubi fit polenta, te fortasse dicere. Ah,
<pl. as.  38>	 neque hercle ego istuc dico nec dictum volo,
<pl. as.  39>	 teque obsecro hercle ut quae despuas.
<pl. as.  40>	 Fiat, geratur mos tibi. Age, age usque excrea.
<pl. as.  41>	 Etiamne? Age quaeso hercle usque ex penitis faucibus.
<pl. as.  42>	 etiam amplius. Nam quo usque? Vsque ad mortem volo.
<pl. as.  43>	 Cave sis malam rem. Vxoris dico, non tuam.
<pl. as.  44-45>	 Dono te ob istuc dictum, ut expers sis metu.
<pl. as.  46>	 Di tibi dent quaecumque optes. Redde operam mihi.
<pl. as.  47>	 cur hoc ego ex te quaeram? aut cur miniter tibi
<pl. as.  48>	 propterea quod me non scientem feceris?
<pl. as.  49>	 aut cur postremo filio suscenseam,
<pl. as.  50>	 patres ut faciunt ceteri? Quid istuc novi est?
<pl. as.  51>	 demiror quid sit et quo evadat sum in metu.
<pl. as.  52>	 Equidem scio iam, filius quod amet meus
<pl. as.  53>	 istanc meretricem e proxumo Philaenium.
<pl. as.  54>	 estne hoc ut dico, Libane? Rectam instas viam.
<pl. as.  55>	 ea res est. sed eum morbus invasit gravis.
<pl. as.  56>	 Quid morbi est? Quia non suppetunt dictis data.
<pl. as.  57>	 Tune es adiutor nunc amanti filio?
<pl. as.  58>	 Sum vero, et alter noster est Leonida.
<pl. as.  59>	 Bene hercle facitis et a me initis gratiam.
<pl. as.  60>	 verum meam uxorem, Libane, nescis qualis sit?
<pl. as.  61>	 Tu primus sentis, nos tamen in pretio sumus.
<pl. as.  62>	 Fateor eam esse importunam atque incommodam.
<pl. as.  63>	 Posterius istuc dicis quam credo tibi.
<pl. as.  64>	 Omnes parentes, Libane, liberis suis,
<pl. as.  65>	 qui mi auscultabunt, facient obsequellam
<pl. as.  66>	 quippe qui mage amico utantur gnato et benevolo.
<pl. as.  67>	 atque ego me id facere studeo, volo amari a meis;
<pl. as.  68>	 volo me patris mei similem, qui causa mea
<pl. as.  69>	 nauclerico ipse ornatu per fallaciam
<pl. as.  70>	 quam amabam abduxit ab lenone mulierem;
<pl. as.  71>	 neque puduit eum id aetatis sycophantias
<pl. as.  72>	 struere et beneficiis me emere gnatum suom sibi.
<pl. as.  73>	 eos me decretumst persequi mores patris.
<pl. as.  74>	 nam me hodie oravit Argyrippus filius,
<pl. as.  75>	 uti sibi amanti facerem argenti copiam;
<pl. as.  76>	 et id ego percupio obsequi gnato meo.
<pl. as.  77>	 [volo amori obsecutum illius, volo amet me patrem.]
<pl. as.  78>	 quamquam illum mater arte contenteque habet,
<pl. as.  79>	 patres ut consueverunt: ego mitto omnia haec.
<pl. as.  80>	 praesertim quom is me dignum quoi concrederet
<pl. as.  81>	 habuit, me habere honorem eius ingenio decet;
<pl. as.  82>	 quom me adiit, ut pudentem gnatum aequomst patrem,
<pl. as.  83>	 cupio esse amicae quod det argentum suae.
<pl. as.  84>	 Cupis id quod cupere te nequiquam intellego.
<pl. as.  85>	 dotalem servom Sauream uxor tua
<pl. as.  86>	 adduxit, cui plus in manu sit quam tibi.
<pl. as.  87>	 Argentum accepi, dote imperium vendidi.
<pl. as.  88>	 nunc verba in pauca conferam quid te velim.
<pl. as.  89>	 viginti iam usust filio argenti minis:
<pl. as.  90>	 face id ut paratum iam sit. Vnde gentium?
<pl. as.  91>	 Me defraudato. Maxumas nugas agis:
<pl. as.  92>	 nudo detrahere vestimenta me iubes.
<pl. as.  93>	 defraudem te ego? age sis, tu sine pennis vola.
<pl. as.  94>	 tene ego defraudem, cui ipsi nihil est in manu,
<pl. as.  95>	 nisi quid tu porro uxorem defraudaveris?
<pl. as.  96>	 Qua me, qua uxorem, qua tu servom Sauream
<pl. as.  97>	 potes, circumduce, aufer; promitto tibi
<pl. as.  98>	 non offuturum, si id hodie effeceris.
<pl. as.  99>	 Iubeas una opera me piscari in aere,
<pl. as.  100>	 venari autem rete iaculo in medio mari.
<pl. as.  101>	 Tibi optionem sumito Leonidam,
<pl. as.  102>	 fabricare quidvis, quidvis comminiscere:
<pl. as.  103>	 perficito, argentum hodie ut habeat filius,
<pl. as.  104>	 amicae quod det. Quid ais tu, Demaenete?
<pl. as.  105>	 Quid vis? Si forte in insidias devenero,
<pl. as.  106>	 tun redimes me, si me hostes interceperint?
<pl. as.  107>	 Redimam. Tum tu igitur aliud cura quid lubet.
<pl. as.  108>	 ego eo ad forum, nisi quid vis. Ei, bene ambula.
<pl. as.  109>	 atque audin etiam? Ecce. Si quid te volam,
<pl. as.  110>	 ubi eris? Vbicumque libitum erit animo meo.
<pl. as.  111>	 profecto nemo est quem iam dehinc metuam mihi
<pl. as.  112>	 ne quid nocere possit, cum tu mihi tua
<pl. as.  113>	 oratione omnem animum ostendisti tuom.
<pl. as.  114>	 quin te quoque ipsum facio haud magni, si hoc patro.
<pl. as.  115>	 pergam quo occepi atque ibi consilia exordiar.
<pl. as.  116>	 Audin tu? apud Archibulum ego ero argentarium.
<pl. as.  117>	 Nempe in foro? Ibi, si quid opus fuerit. Meminero.---
<pl. as.  118>	 Non esse servos peior hoc quisquam potest
<pl. as.  119>	 nec magis versutus nec quo ab caveas aegrius.
<pl. as.  120>	 eidem homini, si quid recte curatum velis,
<pl. as.  121>	 mandes: moriri sese misere mavolet,
<pl. as.  122>	 quam non perfectum reddat quod promiserit.
<pl. as.  123>	 nam ego illud argentum tam paratum filio
<pl. as.  124>	 scio esse quam me hunc scipionem contui.
<pl. as.  125>	 sed quid ego cesso ire ad forum, quo inceperam?
<pl. as.  126>	 * atque ibi manebo apud argentarium.---
<pl. as.  127>	 Sicine hoc fit? foras aedibus me eici?
<pl. as.  128>	 promerenti optume hocin preti redditur?
<pl. as.  129>	 bene merenti mala es, male merenti bona es;
<pl. as.  130>	 at malo cum tuo, nam iam ex hoc loco
<pl. as.  131>	 ibo ego ad tres viros vostraque ibi nomina
<pl. as.  132>	 faxo erunt, capitis te perdam ego et filiam,
<pl. as.  133>	 perlecebrae, permities, adulescentum exitium.
<pl. as.  134>	 nam mare haud est mare, vos mare acerrumum;
<pl. as.  135>	 nam in mari repperi, hic elavi bonis.
<pl. as.  136>	 ingrata atque inrita esse omnia intellego
<pl. as.  137>	 quae dedi et quod bene feci, at posthac tibi
<pl. as.  138>	 male quod potero facere faciam, meritoque id faciam tuo.
<pl. as.  139>	 ego pol te redigam eodem unde orta es, ad egestatis terminos,
<pl. as.  140>	 ego edepol te faciam ut quae sis nunc et quae fueris scias.
<pl. as.  141>	 quae prius quam istam adii atque amans ego animum meum isti dedi,
<pl. as.  142>	 sordido vitam oblectabas pane in pannis inopia,
<pl. as.  143>	 atque ea si erant, magnas habebas omnibus dis gratias;
<pl. as.  144>	 eadem nunc, cum est melius, me, cuius opera est, ignoras mala.
<pl. as.  145>	 reddam ego te ex fera fame mansuetem, me specta modo.
<pl. as.  146>	 nam isti quid suscenseam ipsi? nihil est, nihil quicquam meret;
<pl. as.  147>	 tuo facit iussu, tuo imperio paret: mater tu, eadem era es.
<pl. as.  148>	 te ego ulciscar, te ego ut digna es perdam atque ut de me meres.
<pl. as.  149>	 at scelesta viden ut ne id quidem, me dignum esse existumat
<pl. as.  150>	 quem adeat, quem conloquatur quoique irato supplicet?
<pl. as.  151>	 atque eccam inlecebra exit tandem; opinor hic ante ostium
<pl. as.  152>	 meo modo loquar quae volam, quoniam intus non licitum est mihi.
<pl. as.  153>	 Vnum quodque istorum verbum nummis Philippis aureis
<pl. as.  154>	 non potest auferre hinc a me si quis emptor venerit;
<pl. as.  155>	 nec recte quae tu in nos dicis, aurum atque argentum merumst:
<pl. as.  156>	 fixus hic apud nos est animus tuos clavo Cupidinis.
<pl. as.  157>	 remigio veloque quantum poteris festina et fuge:
<pl. as.  158>	 quam magis te in altum capessis, tam aestus te in portum refert.
<pl. as.  159>	 Ego pol istum portitorem privabo portorio;
<pl. as.  160>	 ego te dehinc ut merita es de me et mea re tractare exsequar,
<pl. as.  161>	 quom tu med ut meritus sum non tractas atque eicis domo.
<pl. as.  162>	 Magis istuc percipimus lingua dici, quam factis fore.
<pl. as.  163>	 Solus solitudine ego ted atque ab egestate abstuli;
<pl. as.  164>	 solus si ductem, referre gratiam numquam potes.
<pl. as.  165>	 Solus ductato, si semper solus quae poscam dabis;
<pl. as.  166>	 semper tibi promissum habeto hac lege, dum superes datis.
<pl. as.  167>	 Qui modus dandi? nam numquam tu quidem expleri potes;
<pl. as.  168>	 modo quom accepisti, haud multo post aliquid quod poscas paras.
<pl. as.  169>	 Quid modist ductando, amando? numquamne expleri potes?
<pl. as.  170>	 modo remisisti, continuo iam ut remittam ad te rogas.
<pl. as.  171>	 Dedi equidem quod mecum egisti. Et tibi ego misi mulierem:
<pl. as.  172>	 par pari datum hostimentumst, opera pro pecunia.
<pl. as.  173>	 Male agis mecum. Quid me accusas, si facio officium meum?
<pl. as.  174>	 nam neque fictum usquamst neque pictum neque scriptum in poematis
<pl. as.  175>	 ubi lena bene agat cum quiquam amante, quae frugi esse volt.
<pl. as.  176>	 Mihi quidem te parcere aequomst tandem, ut tibi durem diu.
<pl. as.  177>	 Non tu scis? quae amanti parcet, eadem sibi parcet parum.
<pl. as.  178>	 quasi piscis, itidemst amator lenae: nequam est, nisi recens;
<pl. as.  179>	 is habet sucum, is suavitatem, eum quo vis pacto condias,
<pl. as.  180>	 vel patinarium vel assum, verses quo pacto lubet:
<pl. as.  181>	 is dare volt, is se aliquid posci, nam ibi de pleno promitur;
<pl. as.  182>	 neque ille scit quid det, quid damni faciat: illi rei studet.
<pl. as.  183>	 volt placere sese amicae, volt mihi, volt pedisequae,
<pl. as.  184>	 volt famulis, volt etiam ancillis; et quoque catulo meo
<pl. as.  185>	 subblanditur novos amator, se ut quom videat gaudeat.
<pl. as.  186>	 vera dico: ad suom quemque hominem quaestum esse aequomst callidum.
<pl. as.  187>	 Perdidici istaec esse vera damno cum magno meo.
<pl. as.  188>	 Si ecastor nunc habeas quod des, alia verba praehibeas;
<pl. as.  189>	 nunc quia nihil habes, maledictis te eam ductare postulas.
<pl. as.  190>	 Non meum est. Nec meum quidem edepol, ad te ut mittam gratiis.
<pl. as.  191>	 verum aetatis atque honoris gratia hoc fiet tui,
<pl. as.  192>	 quia nobis lucro fuisti potius quam decori tibi:
<pl. as.  193>	 si mihi dantur duo talenta argenti numerata in manum,
<pl. as.  194>	 hanc tibi noctem honoris causa gratiis dono dabo.
<pl. as.  195>	 Quid si non est? Tibi non esse credam, illa alio ibit tamen.
<pl. as.  196>	 Vbi illaec quae dedi ante? Abusa. nam si ea durarent mihi,
<pl. as.  197>	 mulier mitteretur ad te, numquam quicquam poscerem.
<pl. as.  198>	 diem aquam solem lunam noctem, haec argento non emo:
<pl. as.  199>	 ceterum quae volumus uti Graeca mercamur fide.
<pl. as.  200>	 quom a pistore panem petimus, vinum ex oenopolio,
<pl. as.  201>	 si aes habent, dant mercem: eadem nos discipulina utimur.
<pl. as.  202>	 semper oculatae manus sunt nostrae, credunt quod vident.
<pl. as.  203>	 vetus est: nihili coactiost --- scis cuius. non dico amplius.
<pl. as.  204>	 Aliam nunc mi orationem despoliato praedicas,
<pl. as.  205>	 longe aliam, inquam, praebes nunc atque olim, quom dabam,
<pl. as.  206>	 aliam atque olim, quom inliciebas me ad te blande ac benedice.
<pl. as.  207>	 tum mi aedes quoque arridebant, cum ad te veniebam, tuae;
<pl. as.  208>	 me unice unum ex omnibus te atque illam amare aibas mihi;
<pl. as.  209>	 ubi quid dederam, quasi columbae pulli in ore ambae meo
<pl. as.  210>	 usque eratis, meo de studio studia erant vostra omnia,
<pl. as.  211>	 usque adhaerebatis: quod ego iusseram, quod volueram
<pl. as.  212>	 faciebatis, quod nolebam ac votueram, de industria
<pl. as.  213>	 fugiebatis, neque conari id facere audebatis prius.
<pl. as.  214>	 nunc neque quid velim neque nolim facitis magni, pessumae.
<pl. as.  215>	 Non tu scis? hic noster quaestus aucupi simillimust.
<pl. as.  216>	 auceps quando concinnavit aream, offundit cibum;
<pl. as.  217>	 aves adsuescunt: necesse est facere sumptum qui quaerit lucrum;
<pl. as.  218>	 saepe edunt: semel si sunt captae, rem solvont aucupi.
<pl. as.  219-220>	 itidem hic apud nos: aedes nobis area est, auceps sum ego,
<pl. as.  221>	 esca est meretrix, lectus inlex est, amatores aves;
<pl. as.  222>	 bene salutando consuescunt, compellando blanditer,
<pl. as.  223>	 osculando, oratione vinnula, venustula.
<pl. as.  224>	 si papillam pertractavit, haud est ab re aucupis;
<pl. as.  225>	 savium si sumpsit, sumere eum licet sine retibus.
<pl. as.  226>	 haecine te esse oblitum, in ludo qui fuisti tam diu?
<pl. as.  227>	 Tua ista culpa est, quae discipulum semidoctum abs te amoves.
<pl. as.  228>	 Remeato audacter, mercedem si eris nactus: nunc abi.
<pl. as.  229>	 Mane, mane, audi. dic, quid me aequom censes pro illa tibi dare,
<pl. as.  230>	 annum hunc ne cum quiquam alio sit? Tene? viginti minas;
<pl. as.  231>	 atque ea lege: si alius ad me prius attulerit, tu vale.
<pl. as.  232>	 At ego est etiam prius quam abis quod volo loqui. Dic quod lubet.
<pl. as.  233>	 Non omnino iam perii, est relicuom quo peream magis.
<pl. as.  234>	 habeo unde istuc tibi quod poscis dem; sed in leges meas
<pl. as.  235>	 dabo, uti scire possis, perpetuom annum hunc mihi uti serviat
<pl. as.  236>	 nec quemquam interea alium admittat prorsus quam me ad se virum.
<pl. as.  237>	 Quin, si tu voles, domi servi qui sunt castrabo viros.
<pl. as.  238>	 postremo ut voles nos esse, syngraphum facito adferas;
<pl. as.  239>	 ut voles, ut tibi lubebit, nobis legem imponito:
<pl. as.  240>	 modo tecum una argentum adferto, facile patiar cetera.
<pl. as.  241>	 portitorum simillumae sunt ianuae lenoniae:
<pl. as.  242>	 si adfers, tum patent, si non est quod des, aedes non patent.---
<pl. as.  243>	 Interii, si non invenio ego illas viginti minas,
<pl. as.  244>	 et profecto, nisi illud perdo argentum, pereundum est mihi.
<pl. as.  245>	 nunc pergam ad forum atque experiar opibus, omni copia,
<pl. as.  246>	 supplicabo, exobsecrabo ut quemque amicum videro,
<pl. as.  247>	 dignos indignos adire atque experiri certumst mihi,
<pl. as.  248>	 nam si mutuas non potero, certumst sumam faenore.---
<pl. as.  249>	 Hercle vero, Libane, nunc te meliust expergiscier
<pl. as.  250>	 atque argento comparando fingere fallaciam.
<pl. as.  251>	 iam diu est factum quom discesti ab ero atque abiisti ad forum,
<pl. as.  252>	 [igitur inveniundo argento ut fingeres fallaciam.]
<pl. as.  253>	 ibi tu ad hoc diei tempus dormitasti in otio.
<pl. as.  254>	 quin tu abs te socordiam omnem reice et segnitiem amove
<pl. as.  255>	 atque ad ingenium vetus versutum te recipis tuom.
<pl. as.  256>	 serva erum, cave tu idem faxis alii quod servi solent,
<pl. as.  257>	 qui ad eri fraudationem callidum ingenium gerunt.
<pl. as.  258>	 unde sumam? quem intervortam? quo hanc celocem conferam?
<pl. as.  259>	 impetritum, inauguratumst: quovis admittunt aves,
<pl. as.  260>	 picus et cornix ab laeva, corvos parra ab dextera
<pl. as.  261>	 consuadent; certum herclest vostram consequi sententiam.
<pl. as.  262>	 sed quid hoc, quod picus ulmum tundit? non temerariumst.
<pl. as.  263>	 certe hercle ego quantum ex augurio eius pici intellego,
<pl. as.  264>	 aut mihi in mundo sunt virgae aut atriensi Saureae.
<pl. as.  265>	 sed quid illuc, quod exanimatus currit huc Leonida?
<pl. as.  266>	 metuo quom illic obscaevavit meae falsae fallaciae.
<pl. as.  267>	 Vbi ego nunc Libanum requiram aut familiarem filium,
<pl. as.  268>	 ut ego illos lubentiores faciam quam Lubentiast?
<pl. as.  269>	 maximam praedam et triumphum eis adfero adventu meo.
<pl. as.  270>	 quando mecum pariter potant, pariter scortari solent,
<pl. as.  271>	 hanc quidem, quam nactus, praedam pariter cum illis partiam.
<pl. as.  272>	 Illic homo aedis compilavit, more si fecit suo.
<pl. as.  273>	 vae illi, qui tam indiligenter observavit ianuam.
<pl. as.  274>	 Aetatem velim servire, Libanum ut conveniam modo.
<pl. as.  275>	 Mea quidem hercle opera liber numquam fies ocius.
<pl. as.  276>	 Etiam de tergo ducentas plagas praegnatis dabo.
<pl. as.  277>	 Largitur peculium, omnem in tergo thensaurum gerit.
<pl. as.  278>	 Nam si huic sese occasioni tempus supterduxerit,
<pl. as.  279>	 numquam edepol quadrigis albis indipiscet postea;
<pl. as.  280>	 erum in obsidione linquet, inimicum animos auxerit.
<pl. as.  281>	 sed si mecum occasionem opprimere hanc, quae obvenit, studet,
<pl. as.  282>	 maximas opimitates, gaudio exfertissimas
<pl. as.  283>	 suis eris ille una mecum pariet, gnatoque et patri,
<pl. as.  284>	 adeo ut aetatem ambo ambobus nobis sint obnoxii,
<pl. as.  285>	 nostro devincti beneficio. Vinctos nescio quos ait;
<pl. as.  286>	 non placet: metuo, in commune ne quam fraudem frausus sit.
<pl. as.  287>	 Perii ego oppido, nisi Libanum invenio iam, ubiubi est gentium.
<pl. as.  288>	 Illic homo socium ad malam rem quaerit quem adiungat sibi.
<pl. as.  289>	 non placet: pro monstro extemplo est, quando qui sudat tremit.
<pl. as.  290>	 Sed quid ego hic properans concesso pedibus, lingua largior?
<pl. as.  291>	 quin ego hanc iubeo tacere, quae loquens lacerat diem?
<pl. as.  292>	 Edepol hominem infelicem, qui patronam comprimat.
<pl. as.  293>	 nam si quid sceleste fecit, lingua pro illo perierat.
<pl. as.  294>	 Adproperabo, ne post tempus praedae praesidium parem.
<pl. as.  295>	 Quae illaec praeda est? ibo advorsum atque electabo, quidquid est.
<pl. as.  296>	 iubeo te salvere voce summa, quo ad vires valent.
<pl. as.  297>	 Gymnasium flagri, salveto. Quid agis, custos carceris?
<pl. as.  298>	 O catenarum colone. O virgarum lascivia.
<pl. as.  299>	 Quot pondo ted esse censes nudum? Non edepol scio.
<pl. as.  300>	 Scibam ego te nescire, at pol ego, qui ted expendi, scio:
<pl. as.  301>	 nudus vinctus centum pondo es, quando pendes per pedes.
<pl. as.  302>	 Quo argumento istuc? Ego dicam, quo argumento et quo modo.
<pl. as.  303>	 ad pedes quando adligatumst aequom centumpondium,
<pl. as.  304>	 ubi manus manicae complexae sunt atque adductae ad trabem,
<pl. as.  305>	 nec dependes nec propendes---quin malus nequamque sis.
<pl. as.  306>	 Vae tibi. Hoc testamento Servitus legat tibi.
<pl. as.  307>	 Verbivelitationem fieri compendi volo.
<pl. as.  308>	 Quid istud est negoti? Certum est credere. Audacter licet.
<pl. as.  309>	 Sis amanti subvenire familiari filio,
<pl. as.  310>	 tantum adest boni improviso, verum commixtum malo:
<pl. as.  311>	 omnes de nobis carnificum concelebrabuntur dies.
<pl. as.  312>	 Libane, nunc audacia usust nobis inventa et dolis.
<pl. as.  313>	 tantum facinus modo inveni ego, ut nos dicamur duo
<pl. as.  314>	 omnium dignissumi esse, quo cruciatus confluant.
<pl. as.  315>	 Ergo mirabar quod dudum scapulae gestibant mihi,
<pl. as.  316>	 hariolari quae occeperunt, sibi esse in mundo malum.
<pl. as.  317>	 quidquid est, eloquere. Magna est praeda cum magno malo.
<pl. as.  318>	 Si quidem omnes coniurati cruciamenta conferant,
<pl. as.  319>	 habeo opinor familiare tergum, ne quaeram foris.
<pl. as.  320>	 Si istam firmitudinem animi optines, salvi sumus.
<pl. as.  321>	 Quin si tergo res solvenda est, rapere cupio publicum:
<pl. as.  322>	 pernegabo atque obdurabo, periurabo denique.
<pl. as.  323>	 Em ista virtus est, quando usust qui malum fert fortiter;
<pl. as.  324>	 fortiter malum qui patitur, idem post potitur bonum.
<pl. as.  325>	 Quin rem actutum edisseris? cupio malum nanciscier.
<pl. as.  326>	 Placide ergo unum quidquid rogita, ut adquiescam. non vides
<pl. as.  327>	 me ex cursura anhelitum etiam ducere? Age, age, mansero
<pl. as.  328>	 tuo arbitratu, vel adeo usque dum peris. Vbinam est erus?
<pl. as.  329>	 Maior apud forumst, minor hic est intus. Iam satis est mihi.
<pl. as.  330>	 Tum igitur tu dives es factus? Mitte ridicularia.
<pl. as.  331>	 Mitto. * istuc quod adfers aures exspectant meae.
<pl. as.  332>	 Animum adverte, ut aeque mecum haec scias. Taceo. Beas.
<pl. as.  333>	 meministin asinos Arcadicos mercatori Pellaeo
<pl. as.  334-335>	 nostrum vendere atriensem? Memini. quid tum postea?
<pl. as.  336>	 Em ergo is argentum huc remisit, quod daretur Saureae
<pl. as.  337>	 pro asinis. adulescens venit modo, qui id argentum attulit.
<pl. as.  338>	 Vbi is homost? Iam devorandum censes, si conspexeris?
<pl. as.  339>	 Ita enim vero. sed tamen, tu nempe eos asinos praedicas
<pl. as.  340>	 vetulos, claudos, quibus subtritae ad femina iam erant ungulae?
<pl. as.  341>	 Ipsos, qui tibi subvectabant rure huc virgas ulmeas.
<pl. as.  342>	 Teneo, atque idem te hinc vexerunt vinctum rus. Memor es probe.
<pl. as.  343>	 verum in tonstrina ut sedebam, me infit percontarier,
<pl. as.  344>	 ecquem filium Stratonis noverim Demaenetum.
<pl. as.  345>	 dico me novisse extemplo et me eius servom praedico
<pl. as.  346>	 esse, et aedis demonstravi nostras. Quid tum postea?
<pl. as.  347>	 Ait se ob asinos ferre argentum atriensi Saureae,
<pl. as.  348>	 viginti minas, sed eum sese non nosse hominem qui siet,
<pl. as.  349>	 ipsum vero se novisse callide Demaenetum.
<pl. as.  350>	 quoniam ille elocutus haec sic--- Quid tum? Ausculta ergo, scies.
<pl. as.  351>	 extemplo facio facetum me atque magnificum virum,
<pl. as.  352>	 dico med esse atriensem. sic hoc respondit mihi:
<pl. as.  353>	 ego pol Sauream non novi neque qua facie sit scio.
<pl. as.  354>	 te non aequomst suscensere. si erum vis Demaenetum,
<pl. as.  355>	 quem ego novi, adduce: argentum non morabor quin feras.
<pl. as.  356>	 ego me dixi erum adducturum et me domi praesto fore;
<pl. as.  357>	 ille in balineas iturust, inde huc veniet postea.
<pl. as.  358>	 quid nunc consili captandum censes? dic. Em istuc ago,
<pl. as.  359>	 quo modo argento intervortam et adventorem et Sauream.
<pl. as.  360>	 iam hoc opus est exasceatum; nam si ille argentum prius
<pl. as.  361>	 hospes huc affert, continuo nos ambo exclusi sumus.
<pl. as.  362>	 nam me hodie senex seduxit solum sorsum ab aedibus,
<pl. as.  363>	 mihi tibique interminatust nos futuros ulmeos,
<pl. as.  364>	 ni hodie Argyrippo essent viginti argenti minae;
<pl. as.  365>	 iussit vel nos atriensem vel nos uxorem suam
<pl. as.  366>	 defraudare, dixit sese operam promiscam dare.
<pl. as.  367>	 nunc tu abi ad forum ad erum et narra haec ut nos acturi sumus:
<pl. as.  368>	 te ex Leonida futurum esse atriensem Sauream,
<pl. as.  369>	 dum argentum afferat mercator pro asinis. Faciam ut iubes.
<pl. as.  370>	 Ego illum interea hic oblectabo, prius si forte advenerit.
<pl. as.  371>	 Quid ais? Quid vis? Pugno malam si tibi percussero,
<pl. as.  372>	 mox cum Sauream imitabor, caveto ne suscenseas.
<pl. as.  373>	 Hercle vero tu cavebis ne me attingas, si sapis,
<pl. as.  374>	 ne hodie malo cum auspicio nomen commutaveris.
<pl. as.  375>	 Quaeso, aequo animo patitor. Patitor tu item, cum ego te referiam.
<pl. as.  376>	 Dico ut usust fieri. Dico hercle ego quoque ut facturus sum.
<pl. as.  377>	 Ne nega. Quin promitto, inquam, hostire contra ut merueris.
<pl. as.  378>	 Ego abeo, tu iam, scio, patiere. sed quis hic est? is est,
<pl. as.  379>	 ille est ipsus. iam ego recurro huc. tu hunc interea hic tene.
<pl. as.  380>	 volo seni narrare. Quin tuom officium facis ergo ac fugis?
<pl. as.  381>	 Vt demonstratae sunt mihi, hasce aedis esse oportet,
<pl. as.  382>	 Demaenetus ubi dicitur habitare. i, puere, pulta
<pl. as.  383>	 atque atriensem Sauream, si est intus, evocato huc.
<pl. as.  384>	 Quis nostras sic frangit fores? ohe, inquam, si quid audis.
<pl. as.  385>	 Nemo etiam tetigit. sanun es? At censebam attigisse
<pl. as.  386>	 propterea, huc quia habebas iter. nolo ego fores conservas
<pl. as.  387>	 meas a te verberarier. sane ego sum amicus nostris.
<pl. as.  388>	 Pol haud periclum est, cardines ne foribus effringantur,
<pl. as.  389>	 si istoc exemplo omnibus qui quaerunt respondebis.
<pl. as.  390>	 Ita haec morata est ianua: extemplo ianitorem
<pl. as.  391>	 clamat, procul si quem videt ire ad se calcitronem.
<pl. as.  392>	 sed quid venis? quid quaeritas? Demaenetum volebam.
<pl. as.  393>	 Si sit domi, dicam tibi. Quid eius atriensis?
<pl. as.  394>	 Nihilo mage intus est. Vbi est? Ad tonsorem ire dixit.
<pl. as.  395>	 Conveni. sed post non redit? Non edepol. quid volebas?
<pl. as.  396>	 Argenti viginti minas, si adesset, accepisset.
<pl. as.  397>	 Qui pro istuc? Asinos vendidit Pellaeo mercatori
<pl. as.  398>	 mercatu. Scio. tu id nunc refers? iam hic credo eum adfuturum.
<pl. as.  399>	 Qua facie voster Saurea est? si is est, iam scire potero.
<pl. as.  400>	 Macilentis malis, rufulus aliquantum, ventriosus,
<pl. as.  401>	 truculentis oculis, commoda statura, tristi fronte.
<pl. as.  402>	 Non potuit pictor rectius describere eius formam.
<pl. as.  403>	 Atque hercle ipsum adeo contuor, quassanti capite incedit.
<pl. as.  404>	 quisque obviam huic occesserit irato, vapulabit.
<pl. as.  405>	 Siquidem hercle Aeacidinis minis animisque expletus incedit,
<pl. as.  406>	 si med iratus tetigerit, iratus vapulabit.
<pl. as.  407>	 Quid hoc sit negoti, neminem meum dictum magni facere?
<pl. as.  408>	 Libanum in tonstrinam ut iusseram venire, is nullus venit.
<pl. as.  409>	 ne ille edepol tergo et cruribus consuluit haud decore.
<pl. as.  410>	 Nimis imperiosust. Vae mihi. Hodie salvere iussi
<pl. as.  411>	 Libanum libertum? iam manu ? Obsecro te.
<pl. as.  412>	 Ne tu hercle cum magno malo mihi obviam occessisti.
<pl. as.  413>	 cur non venisti, ut iusseram, in tonstrinam? Hic me moratust.
<pl. as.  414>	 Siquidem hercle nunc summum Iovem te dicas detinuisse
<pl. as.  415>	 atque is precator adsiet, malam rem effugies numquam.
<pl. as.  416>	 tu, verbero, imperium meum contempsisti? Perii, hospes.
<pl. as.  417>	 Quaeso hercle noli, Saurea, mea causa hunc verberare.
<pl. as.  418>	 Vtinam nunc stimulus in manu mihi sit. Quiesce quaeso.
<pl. as.  419>	 Qui latera conteram tua, quae occalluere plagis.
<pl. as.  420>	 abscede ac sine me hunc perdere, qui semper me ira incendit,
<pl. as.  421>	 cui numquam unam rem me licet semel praecipere furi,
<pl. as.  422>	 quin centiens eadem imperem atque ogganniam, itaque iam hercle
<pl. as.  423>	 clamore ac stomacho non queo labori suppeditare.
<pl. as.  424>	 iussin, sceleste, ab ianua hoc stercus hinc auferri?
<pl. as.  425>	 iussin columnis deici operas araneorum?
<pl. as.  426>	 iussin in splendorem dari bullas has foribus nostris?
<pl. as.  427>	 nihil est: tamquam si claudus sim, cum fustist ambulandum.
<pl. as.  428>	 quia triduom hoc unum modo foro operam adsiduam dedo,
<pl. as.  429>	 dum reperiam qui quaeritet argentum in faenus, hic vos
<pl. as.  430>	 dormitis interea domi, atque erus in hara, haud aedibus, habitat.
<pl. as.  431>	 em ergo hoc tibi. Hospes, te obsecro, defende. Saurea, oro,
<pl. as.  432>	 mea causa ut mittas. Eho, ecquis pro vectura olivi
<pl. as.  433>	 rem solvit? Solvit. Cui datumst? Sticho vicario ipsi
<pl. as.  434>	 tuo. Vah, delenire apparas, scio mihi vicarium esse,
<pl. as.  435>	 neque eo esse servom in aedibus eri qui sit pluris quam illest.
<pl. as.  436>	 sed vina quae heri vendidi vinario Exaerambo,
<pl. as.  437>	 iam pro eis satis fecit Sticho? Fecisse satis opinor,
<pl. as.  438>	 nam vidi huc ipsum adducere trapezitam Exaerambum.
<pl. as.  439>	 Sic dedero. prius quae credidi vix anno post exegi;
<pl. as.  440>	 nunc satagit: adducit domum etiam ultro et scribit nummos.
<pl. as.  441>	 Dromo mercedem rettulit? Dimidio minus opinor.
<pl. as.  442>	 Quid relicuom? Aibat reddere quom extemplo redditum esset;
<pl. as.  443>	 nam retineri, ut quod sit sibi operis locatum efficeret.
<pl. as.  444>	 Scyphos quos utendos dedi Philodamo, rettulitne?
<pl. as.  445>	 Non etiam. Hem non? si velis da * , commoda homini amico.
<pl. as.  446>	 Perii hercle, iam hic me abegerit suo odio. Heus iam satis tu.
<pl. as.  447>	 audin quae loquitur? Audio et quiesco. Tandem, opinor,
<pl. as.  448>	 conticuit. nunc adeam optimum est, prius quam incipit tinnire.
<pl. as.  449>	 quam mox mi operam das? Ehem, optume. quam dudum tu advenisti?
<pl. as.  450>	 non hercle te provideram (quaeso, ne vitio vortas),
<pl. as.  451>	 ita iracundia obstitit oculis. Non mirum factum est.
<pl. as.  452>	 sed si domi est, Demaenetum volebam. Negat esse intus.
<pl. as.  453>	 verum istuc argentum tamen mihi si vis denumerare,
<pl. as.  454>	 repromittam istoc nomine solutam rem futuram.
<pl. as.  455>	 Sic potius, ut Demaeneto tibi ero praesente reddam.
<pl. as.  456>	 Erus istunc novit atque erum hic. Ero huic praesente reddam.
<pl. as.  457>	 Da modo meo periculo, rem salvam ego exhibebo;
<pl. as.  458>	 nam si sciat noster senex fidem non esse huic habitam,
<pl. as.  459>	 suscenseat, quoi omnium rerum ipsus semper credit.
<pl. as.  460>	 Non magni pendo. ne duit, si non volt. sic sine astet.
<pl. as.  461>	 Da, inquam. vah, formido miser, ne hic me tibi arbitretur
<pl. as.  462>	 suasisse, sibi ne crederes. da, quaeso, ac ne formida:
<pl. as.  463>	 salvom hercle erit. Credam fore, dum quidem ipse in manu habebo.
<pl. as.  464>	 peregrinus ego sum, Sauream non novi. At nosce sane.
<pl. as.  465>	 Sit, non sit, non edepol scio. si is est, eum esse oportet.
<pl. as.  466>	 ego certe me incerto scio hoc daturum nemini homini.
<pl. as.  467>	 Hercle istum di omnes perduint. verbo cave supplicassis.
<pl. as.  468>	 ferox est viginti minas meas tractare sese.
<pl. as.  469>	 nemo accipit, aufer te domum, abscede hinc, molestus ne sis.
<pl. as.  470>	 Nimis iracunde. non decet superbum esse hominem servom.
<pl. as.  471>	 Malo hercle iam magno tuo, ni isti nec recte dicis.
<pl. as.  472>	 Impure, nihili. non vides irasci? Perge porro.
<pl. as.  473>	 Flagitium hominis. da, obsecro, argentum huic, ne male loquatur.
<pl. as.  474>	 Malum hercle vobis quaeritis. Crura hercle diffringentur,
<pl. as.  475>	 ni istum impudicum percies. Perii hercle. age impudice,
<pl. as.  476>	 sceleste, non audes mihi scelesto subvenire?
<pl. as.  477>	 Pergin precari pessimo? Quae res? tun libero homini
<pl. as.  478>	 male servos loquere? Vapula. Id quidem tibi hercle fiet,
<pl. as.  479>	 ut vapules, Demaenetum simul ac conspexero hodie.
<pl. as.  480>	 [in ius voco te. Non eo. Non is? memento. Memini.
<pl. as.  481>	 Dabitur pol supplicium mihi de tergo vostro. Vae te.
<pl. as.  482>	 tibi quidem supplicium, carnufex, de nobis detur? Atque etiam
<pl. as.  483>	 pro dictis vostris maledicis poenae pendentur mi hodie.]
<pl. as.  484-485>	 Quid, verbero? ain tu, furcifer? erum nos fugitare censes?
<pl. as.  486>	 ei nunciam ad erum, quo vocas, iam dudum quo volebas.
<pl. as.  487>	 Nunc demum? tamen numquam hinc feres argenti nummum, nisi me
<pl. as.  488>	 dare iusserit Demaenetus. Ita facito, age ambula ergo.
<pl. as.  489>	 tu contumeliam alteri facias, tibi non dicatur?
<pl. as.  490>	 tam ego homo sum quam tu. Scilicet. ita res est. Sequere hac ergo.
<pl. as.  491>	 praefiscini hoc nunc dixerim: nemo etiam me accusavit
<pl. as.  492>	 merito meo, neque me alter est Athenis hodie quisquam,
<pl. as.  493>	 cui credi recte aeque putent. Fortassis. sed tamen me
<pl. as.  494>	 numquam hodie induces, ut tibi credam hoc argentum ignoto.
<pl. as.  495>	 lupus est homo homini, non homo, quom qualis sit non novit.
<pl. as.  496>	 Iam nunc secunda mihi facis. scibam huic te capitulo hodie
<pl. as.  497>	 facturum satis pro iniuria; quamquam ego sum sordidatus,
<pl. as.  498>	 frugi tamen sum, nec potest peculium enumerari.
<pl. as.  499>	 Fortasse. Etiam nunc dico Periphanes Rhodo mercator dives
<pl. as.  500>	 absente ero solus mihi talentum argenti soli
<pl. as.  501>	 adnumeravit et mihi credidit, nequest deceptus in eo.
<pl. as.  502>	 Fortasse. Atque etiam tu quoque ipse, si esses percontatus
<pl. as.  503>	 me ex aliis, scio pol crederes nunc quod fers. Haud negassim.---
<pl. as.  504>	 Nequeon ego ted interdictis facere mansuetem meis?
<pl. as.  505>	 an ita tu es animata, ut qui matris expers imperio sies?
<pl. as.  506>	 Vbi piem Pietatem, si istoc more moratam tibi
<pl. as.  507>	 postulem placere, mater, mihi quo pacto praecipis?
<pl. as.  508>	 [ An decorum est adversari meis te praeceptis? Quid est?]
<pl. as.  509>	 Hocine est pietatem colere, matris imperium minuere?
<pl. as.  510>	 Neque quae recte faciunt culpo neque quae delinquont amo.
<pl. as.  511>	 Satis dicacula es amatrix. Mater, is quaestus mihi est:
<pl. as.  512>	 lingua poscit, corpus quaerit; animus orat, res monet.
<pl. as.  513>	 Ego te volui castigare, tu mi accusatrix ades.
<pl. as.  514>	 Neque edepol te accuso neque id me facere fas existimo.
<pl. as.  515>	 verum ego meas queror fortunas, cum illo quem amo prohibeor.
<pl. as.  516>	 Ecqua pars orationis de die dabitur mihi?
<pl. as.  517>	 Et meam partem loquendi et tuam trado tibi;
<pl. as.  518>	 ad loquendum atque ad tacendum tute habeas portisculum.
<pl. as.  519>	 quin pol si reposivi remum, sola ego in casteria
<pl. as.  520>	 ubi quiesco, omnis familiae causa consistit tibi.
<pl. as.  521>	 Quid ais tu, quam ego unam vidi mulierem audacissimam?
<pl. as.  522>	 quotiens te votui Argyrippum filium Demaeneti
<pl. as.  523>	 compellare aut contrectare, conloquive aut contui?
<pl. as.  524>	 quid dedit? quid ad nos iussit deportari? an tu tibi
<pl. as.  525>	 verba blanda esse aurum rere, dicta docta pro datis?
<pl. as.  526>	 ultro amas, ultro expetessis, ultro ad te accersi iubes.
<pl. as.  527>	 illos qui dant, eos derides; qui deludunt, deperis.
<pl. as.  528>	 an te id exspectare oportet, si quis promittat tibi
<pl. as.  529>	 te facturum divitem, si moriatur mater sua?
<pl. as.  530>	 ecastor nobis periclum magnum et familiae portenditur,
<pl. as.  531>	 dum eius exspectamus mortem, ne nos moriamur fame.
<pl. as.  532>	 nunc adeo nisi mi huc argenti adfert viginti minas,
<pl. as.  533>	 ne ille ecastor hinc trudetur largus lacrumarum foras.
<pl. as.  534>	 hic dies summust * apud me inopiae excusatio.
<pl. as.  535>	 Patiar, si cibo carere me iubes, mater mea.
<pl. as.  536>	 Non voto ted amare qui dant quoia amentur gratia.
<pl. as.  537>	 Quid si hic animus occupatust, mater, quid faciam? mone. Em,
<pl. as.  538>	 meum caput contemples, si quidem ex re consultas tua.
<pl. as.  539-540>	 Etiam opilio qui pascit, mater, alienas ovis,
<pl. as.  541>	 aliquam habet peculiarem, qui spem soletur suam.
<pl. as.  542>	 sine me amare unum Argyrippum animi causa, quem volo.
<pl. as.  543>	 Intro abi, nam te quidem edepol nihil est impudentius.
<pl. as.  544>	 Audientem dicto, mater, produxisti filiam.
<pl. as.  545>	 Perfidiae laudes gratiasque habemus merito magnas,
<pl. as.  546>	 quom nostris sycophantiis, dolis astutiisque,
<pl. as.  547>	 [scapularum confidentia, virtute ulmorum freti]
<pl. as.  548>	 qui advorsum stimulos, lamminas, crucesque compedesque,
<pl. as.  549-550>	 nervos, catenas, carceres, numellas, pedicas, boias
<pl. as.  551>	 indoctoresque acerrumos gnarosque nostri tergi,
<pl. as.  552>	 [qui saepe ante in nostras scapulas cicatrices indiderunt]
<pl. as.  553>	 * * *
<pl. as.  554>	 eae nunc legiones, copiae exercitusque eorum
<pl. as.  555>	 vi pugnando periuriis nostris fugae potiti.
<pl. as.  556>	 id virtute huius collegae meaque comitate
<pl. as.  557>	 factumst. qui me vir fortior ad sufferundas plagas?
<pl. as.  558>	 Edepol virtutes qui tuas non possis conlaudare
<pl. as.  559>	 sic ut ego possim, quae domi duellique male fecisti.
<pl. as.  560>	 ne illa edepol pro merito tuo memorari multa possunt:
<pl. as.  561>	 ubi fidentem fraudaveris, ubi ero infidelis fueris,
<pl. as.  562>	 ubi verbis conceptis sciens libenter periuraris,
<pl. as.  563>	 ubi parietes perfoderis, in furto ubi sis prehensus,
<pl. as.  564>	 ubi saepe causam dixeris pendens adversus octo
<pl. as.  565>	 artutos, audacis viros, valentis virgatores.
<pl. as.  566>	 Fateor profecto ut praedicas, Leonida, esse vera;
<pl. as.  567>	 verum edepol ne etiam tua quoque malefacta iterari multa
<pl. as.  568>	 et vero possunt: ubi sciens fideli infidus fueris,
<pl. as.  569>	 ubi prensus in furto sies manifesto et verberatus,
<pl. as.  570>	 [ubi periuraris, ubi sacro manus sis admolitus,]
<pl. as.  571>	 ubi eris damno, molestiae et dedecori saepe fueris,
<pl. as.  572>	 ubi creditum quod sit tibi datum esse pernegaris,
<pl. as.  573>	 [ubi amicae quam amico tuo fueris magis fidelis,]
<pl. as.  574>	 ubi saepe ad languorem tua duritia dederis octo
<pl. as.  575>	 validos lictores, ulmeis adfectos lentis virgis.
<pl. as.  576>	 num male relata est gratia, ut collegam collaudavi?
<pl. as.  577>	 Vt meque teque maxime atque ingenio nostro decuit.
<pl. as.  578>	 Iam omitte ista atque hoc quod rogo responde. Rogita quod vis.
<pl. as.  579>	 Argenti vinginti minas habesne? Hariolare.
<pl. as.  580>	 edepol senem Demaenetum lepidum fuisse nobis:
<pl. as.  581>	 ut adsimulabat Sauream med esse quam facete!
<pl. as.  582>	 nimis aegre risum contini, ubi hospitem inclamavit,
<pl. as.  583>	 quod se absente mihi fidem habere noluisset.
<pl. as.  584>	 ut memoriter me Sauream vocabat atriensem!
<pl. as.  585>	 Mane dum. Quid est? Philaenium estne haec quae intus exit
<pl. as.  586>	 atque Argyrippus una? Opprime os, is est. subauscultemus.
<pl. as.  587>	 Lacrumantem lacinia tenet lacrumans. quidnam esse dicam?
<pl. as.  588>	 taciti auscultemus. Attatae, modo hercle in mentem venit,
<pl. as.  589>	 nimis vellem habere perticam. Quoi rei? Qui verberarem
<pl. as.  590>	 asinos, si forte occeperint clamare hinc ex crumina.
<pl. as.  591>	 Cur me retentas? Quia tui amans abeuntis egeo.
<pl. as.  592>	 Vale. Aliquanto amplius valerem, si hic maneres.
<pl. as.  593>	 Salve. Salvere me iubes, quoi tu abiens offers morbum.
<pl. as.  594>	 Mater supremam mihi tua dixit, domum ire iussit.
<pl. as.  595>	 Acerbum funus filiae faciet, si te carendum est.
<pl. as.  596>	 Homo hercle hinc exclusust foras. Ita res est. Mitte quaeso.
<pl. as.  597>	 Quo nunc abis? quin tu hic manes? Nox, si voles, manebo.
<pl. as.  598>	 Audin hunc opera ut largus est nocturna? nunc enim esse
<pl. as.  599>	 negotiosum interdius videlicet Solonem,
<pl. as.  600>	 leges ut conscribat, quibus se populus teneat. gerrae!
<pl. as.  601>	 qui sese parere apparent huius legibus, profecto
<pl. as.  602>	 numquam bonae frugi sient, dies noctesque potent.
<pl. as.  603>	 Ne iste hercle ab ista non pedem discedat, si licessit,
<pl. as.  604>	 qui nunc festinat atque ab hac minatur sese abire.
<pl. as.  605>	 Sermoni iam finem face tuo, huius sermonem accipiam.
<pl. as.  606>	 Vale. Quo properas? Bene vale, apud Orcum te videbo.
<pl. as.  607>	 nam equidem me iam quantum potest a vita abiudicabo.
<pl. as.  608>	 Cur tu, obsecro, immerito meo me morti dedere optas?
<pl. as.  609>	 Ego te? quam si intellegam deficere vita, iam ipse
<pl. as.  610>	 vitam meam tibi largiar et de mea ad tuam addam.
<pl. as.  611>	 Cur ergo minitaris mihi, te vitam esse amissurum?
<pl. as.  612>	 nam quid me facturam putas, si istuc quod dicis faxis?
<pl. as.  613>	 mihi certum est facere in me omnia eadem quae tu in te faxis.
<pl. as.  614>	 Oh melle dulci dulcior tu es. Certe enim tu vita es mi.
<pl. as.  615>	 complectere. Facio lubens. Vtinam sic efferamur.
<pl. as.  616>	 O Libane, uti miser est homo qui amat. Immo hercle vero,
<pl. as.  617>	 qui pendet multo est miserior. Scio qui periclum feci.
<pl. as.  618>	 circum sistamus, alter hinc, hinc alter appellemus.
<pl. as.  619>	 ere, salve. sed num fumus est haec mulier quam amplexare?
<pl. as.  620>	 Quidum? Quia oculi sunt tibi lacrumantes, eo rogavi.
<pl. as.  621>	 Patronus qui vobis fuit futurus, perdidistis.
<pl. as.  622>	 Equidem hercle nullum perdidi, ideo quia numquam ullum habui.
<pl. as.  623>	 Philaenium, salve. Dabunt di quae velitis vobis.
<pl. as.  624>	 Noctem tuam et vini cadum velim, si optata fiant.
<pl. as.  625>	 Verbum cave faxis, verbero. Tibi equidem, non mihi opto.
<pl. as.  626>	 Tum tu igitur loquere quod lubet. Hunc hercle verberare.
<pl. as.  627>	 Quisnam istuc adcredat tibi, cinaede calamistrate?
<pl. as.  628>	 tun verberes, qui pro cibo habeas te verberari?
<pl. as.  629>	 Vt vostrae fortunae meis praecedunt, Libane, longe,
<pl. as.  630>	 qui hodie numquam ad vesperum vivam. Quapropter, quaeso?
<pl. as.  631>	 Quia ego hanc amo et haec me amat, huic quod dem nusquam quicquam est,
<pl. as.  632>	 hinc med amantem ex aedibus eiecit huius mater.
<pl. as.  633>	 argenti viginti minae me ad mortem appulerunt,
<pl. as.  634>	 quas hodie adulescens Diabolus ipsi daturus dixit,
<pl. as.  635>	 ut hanc ne quoquam mitteret nisi ad se hunc annum totum.
<pl. as.  636>	 videtin viginti minae quid pollent quidve possunt?
<pl. as.  637>	 ille qui illas perdit salvos est, ego qui non perdo pereo.
<pl. as.  638>	 Iam dedit argentum? Non dedit. Bono animo es, ne formida.
<pl. as.  639>	 Secede huc, Libane, te volo. Si quid vis. Obsecro vos,
<pl. as.  640>	 eadem istac opera suaviust complexos fabulari.
<pl. as.  641>	 Non omnia eadem aeque omnibus, ere, suavia esse scito:
<pl. as.  642>	 vobis est suave amantibus complexos fabulari,
<pl. as.  643>	 ego complexum huius nil moror, meum autem hic aspernatur.
<pl. as.  644>	 proinde istud facias ipse quod faciamus nobis suades.
<pl. as.  645>	 Ego vero, et quidem edepol lubens. interea, si videtur,
<pl. as.  646>	 concedite istuc. Vin erum deludi? Dignust sane.
<pl. as.  647>	 Vin faciam ut te Philaenium praesente hoc amplexetur?
<pl. as.  648>	 Cupio hercle. Sequere hac. Ecquid est salutis? satis locuti.
<pl. as.  649>	 Auscultate atque operam date et mea dicta devorate.
<pl. as.  650>	 primum omnium servos tuos nos esse non negamus;
<pl. as.  651>	 sed tibi si viginti minae argenti proferentur,
<pl. as.  652>	 quo nos vocabis nomine? Libertos. Non patronos?
<pl. as.  653>	 Id potius. Viginti minae hic insunt in crumina,
<pl. as.  654>	 has ego, si vis, tibi dabo. Di te servassint semper,
<pl. as.  655>	 custos erilis, decus popli, thensaurus copiarum,
<pl. as.  656>	 salus interioris corporis amorisque imperator.
<pl. as.  657>	 hic pone, hic istam colloca cruminam in collo plane.
<pl. as.  658>	 Nolo ego te, qui erus sis, mihi onus istuc sustinere.
<pl. as.  659>	 Quin tu labore liberas te atque istam imponis in me?
<pl. as.  660>	 Ego baiulabo, tu, ut decet dominum, ante me ito inanis.
<pl. as.  661>	 Quid nunc? Quid est? Quin tradis huc cruminam pressatum umerum?
<pl. as.  662>	 Hanc, cui , iube petere atque orare mecum.
<pl. as.  663>	 nam istuc proclive est, quo iubes me plane collocare.
<pl. as.  664>	 Da, meus ocellus, mea rosa, mi anime, mea voluptas,
<pl. as.  665>	 Leonida, argentum mihi, ne nos diiunge amantis.
<pl. as.  666>	 Dic me igitur tuom passerculum, gallinam, coturnicem,
<pl. as.  667>	 agnellum, haedillum me tuom dic esse vel vitellum,
<pl. as.  668>	 prehende auriculis, compara labella cum labellis.
<pl. as.  669>	 Ten osculetur, verbero? Quam vero indignum visum est?
<pl. as.  670>	 at qui pol hodie non feres, ni genua confricantur.
<pl. as.  671>	 Quidvis egestas imperat: fricentur. dan quod oro?
<pl. as.  672>	 Age, mi Leonida, obsecro, fer amanti ero salutem,
<pl. as.  673>	 redime istoc beneficio te ab hoc, et tibi eme hunc isto argento.
<pl. as.  674>	 Nimis bella es atque amabilis, et si hoc meum esset, hodie
<pl. as.  675>	 numquam me orares quin darem: illum te orare meliust,
<pl. as.  676>	 illic hanc mihi servandam dedit. ei sane bella belle.
<pl. as.  677>	 cape hoc sis, Libane. Furcifer, etiam me delusisti?
<pl. as.  678>	 Numquam hercle facerem, genua ni tam nequiter fricares.
<pl. as.  679>	 age sis tu in partem nunciam hunc delude atque amplexare hanc.
<pl. as.  680>	 Taceas, me spectes. Quin ad hunc, Philaenium, adgredimur,
<pl. as.  681>	 virum quidem pol optimum et non similem furis huius?
<pl. as.  682>	 Inambulandum est: nunc mihi vicissim supplicabunt.
<pl. as.  683>	 Quaeso hercle, Libane, sis erum tuis factis sospitari,
<pl. as.  684>	 da mi istas viginti minas. vides me amantem egere.
<pl. as.  685>	 Videbitur. factum volo. redito huc conticinno.
<pl. as.  686>	 nunc istanc tantisper iube petere atque orare mecum.
<pl. as.  687>	 Amandone exorarier vis ted an osculando?
<pl. as.  688>	 Enim vero utrumque. Ergo, obsecro, et tu utrumque nostrum serva.
<pl. as.  689>	 O Libane, mi patrone, mi trade istuc. magis decorumst
<pl. as.  690>	 libertum potius quam patronum onus in via portare.
<pl. as.  691>	 Mi Libane, ocellus aureus, donum decusque amoris,
<pl. as.  692>	 amabo, faciam quod voles, da istuc argentum nobis.
<pl. as.  693>	 Dic igitur med aniticulam, columbam vel catellum,
<pl. as.  694>	 hirundinem, monerulam, passerculum putillum,
<pl. as.  695>	 fac proserpentem bestiam me, duplicem ut habeam linguam,
<pl. as.  696>	 circumda torquem brachiis, meum collum circumplecte.
<pl. as.  697>	 Ten complectatur, carnufex? Quam vero indignus videor?
<pl. as.  698>	 ne istuc nequiquam dixeris tam indignum dictum in me,
<pl. as.  699>	 vehes pol hodie me, si quidem hoc argentum ferre speres.
<pl. as.  700>	 Ten ego veham? Tun hoc feras argentum aliter a me?
<pl. as.  701>	 Perii hercle. si verum quidem et decorum erum vehere servom,
<pl. as.  702>	 inscende. Sic isti solent superbi subdomari.
<pl. as.  703>	 asta igitur, ut consuetus es puer olim. scin ut dicam?
<pl. as.  704>	 em sic. abi, laudo, nec te equo magis est equos ullus sapiens.
<pl. as.  705>	 Inscende actutum. Ego fecero. hem quid istuc est? ut tu incedis?
<pl. as.  706>	 demam hercle iam de hordeo, tolutim ni badizas.
<pl. as.  707>	 Amabo, Libane, iam sat est. Numquam hercle hodie exorabis.
<pl. as.  708>	 nam iam calcari quadrupedo agitabo advorsum clivom,
<pl. as.  709>	 postidea ad pistores dabo, ut ibi cruciere currens.
<pl. as.  710>	 asta ut descendam nunciam in proclivi, quamquam nequam es.
<pl. as.  711>	 Quid nunc, amabo? quoniam, ut est libitum, nos delusistis,
<pl. as.  712>	 datisne argentum? Si quidem mihi statuam et aram statuis
<pl. as.  713>	 atque ut deo mi hic immolas bovem: nam ego tibi Salus sum.
<pl. as.  714>	 Etiam tu, ere, istunc amoves abs te atque ipse me adgredere
<pl. as.  715>	 atque illa, sibi quae hic iusserat, mihi statuis supplicasque?
<pl. as.  716>	 Quem te autem divom nominem? Fortunam, atque Obsequentem.
<pl. as.  717>	 Iam istoc es melior. An quid est homini Salute melius?
<pl. as.  718>	 Licet laudem Fortunam, tamen ut ne Salutem culpem.
<pl. as.  719>	 Ecastor ambae sunt bonae. Sciam ubi boni quid dederint.
<pl. as.  720>	 Opta id quod ut contingat tibi vis. Quid si optaro? Eveniet.
<pl. as.  721>	 Opto annum hunc perpetuom mihi huius operas. Impetrasti.
<pl. as.  722>	 Ain vero? Certe inquam. Ad me adi vicissim atque experire.
<pl. as.  723>	 exopta id quod vis maxime tibi evenire: fiet.
<pl. as.  724>	 Quid ego aliud exoptem amplius nisi illud cuius inopiast,
<pl. as.  725>	 viginti argenti commodas minas, huius quas dem matri.
<pl. as.  726>	 Dabuntur, animo sis bono face, exoptata optingent.
<pl. as.  727>	 Vt consuevere, homines Salus frustratur et Fortuna.
<pl. as.  728>	 Ego caput huic argento fui hodie reperiundo.
<pl. as.  729>	 Ego pes fui. Quin nec caput nec pes sermoni apparet.
<pl. as.  730>	 nec quid dicatis scire nec me cur ludatis possum.
<pl. as.  731>	 Satis iam delusum censeo. nunc rem ut est eloquamur.
<pl. as.  732>	 animum, Argyrippe, advorte sis. pater nos ferre hoc iussit
<pl. as.  733>	 argentum ad ted. Vt temperi opportuneque attulistis.
<pl. as.  734>	 Hic inerunt viginti minae bonae, mala opera partae;
<pl. as.  735>	 has tibi nos pactis legibus dare iussit. Quid id est, quaeso?
<pl. as.  736>	 Noctem huius et cenam sibi ut dares. Iube advenire quaeso:
<pl. as.  737>	 meritissimo eius quae volet faciemus, qui hosce amores
<pl. as.  738>	 nostros dispulsos compulit. Patierin, Argyrippe,
<pl. as.  739>	 patrem hanc amplexari tuom? Haec faciet facile ut patiar.
<pl. as.  740>	 Leonida, curre obsecro, patrem huc orato ut veniat.
<pl. as.  741>	 Iam dudum est intus. Hac quidem non venit. Angiporto
<pl. as.  742>	 illac per hortum circum iit clam, ne quis se videret
<pl. as.  743>	 huc ire familiarium: ne uxor resciscat metuit.
<pl. as.  744>	 de argento si mater tua sciat ut sit factum--- Heia,
<pl. as.  745>	 bene dicite. Ite intro cito. Valete.--- Et vos amate.---
<pl. as.  746>	 Agedum istum ostende quem conscripsti syngraphum
<pl. as.  747>	 inter me et amicam et lenam. leges pellege.
<pl. as.  748>	 nam tu poeta es prorsus ad eam rem unicus.
<pl. as.  749>	 Horrescet faxo lena, leges cum audiet.
<pl. as.  750>	 Age quaeso mi hercle translege. Audin? Audio.
<pl. as.  751>	 Diabolus Glauci filius Clearetae
<pl. as.  752>	 lenae dedit dono argenti viginti minas,
<pl. as.  753>	 Philaenium ut secum esset noctes et dies
<pl. as.  754>	 hunc annum totum. Neque cum quiquam alio quidem.
<pl. as.  755>	 Addone? Adde, et scribas vide plane et probe.
<pl. as.  756>	 Alienum hominem intro mittat neminem.
<pl. as.  757>	 quod illa aut amicum aut patronum nominet,
<pl. as.  758>	 aut quod illa amicae * amatorem praedicet,
<pl. as.  759>	 fores occlusae omnibus sint nisi tibi.
<pl. as.  760>	 in foribus scribat occupatam esse se.
<pl. as.  761>	 aut quod illa dicat peregre allatam epistulam,
<pl. as.  762>	 ne epistula quidem ulla sit in aedibus
<pl. as.  763>	 nec cerata adeo tabula; et si qua inutilis
<pl. as.  764>	 pictura sit, eam vendat: ni in quadriduo
<pl. as.  765>	 abalienarit, quo abs te argentum acceperit,
<pl. as.  766>	 tuos arbitratus sit, comburas, si velis,
<pl. as.  767>	 ne illi sit cera, ubi facere possit litteras.
<pl. as.  768>	 vocet convivam neminem illa, tu voces;
<pl. as.  769>	 ad eorum ne quem oculos adiciat suos.
<pl. as.  770>	 si quem alium aspexit, caeca continuo siet.
<pl. as.  771>	 tecum una potet, aeque pocla potitet:
<pl. as.  772>	 abs ted accipiat, tibi propinet, tu bibas,
<pl. as.  773>	 ne illa minus aut plus quam tu sapiat. Satis placet.
<pl. as.  774>	 Suspiciones omnes ab se segreget.
<pl. as.  775>	 neque illaec ulli pede pedem homini premat,
<pl. as.  776>	 cum surgat, neque cum in lectum inscendat proximum,
<pl. as.  777>	 neque cum descendat inde, det cuiquam manum:
<pl. as.  778>	 spectandum ne cui anulum det neque roget.
<pl. as.  779>	 talos ne cuiquam homini admoveat nisi tibi.
<pl. as.  780>	 cum iaciat, "te" ne dicat: nomen nominet.
<pl. as.  781>	 deam invocet sibi quam libebit propitiam,
<pl. as.  782>	 deum nullum; si magis religiosa fuerit,
<pl. as.  783>	 tibi dicat: tu pro illa ores ut sit propitius.
<pl. as.  784>	 neque illa ulli homini nutet, nictet, annuat.
<pl. as.  785>	 post, si lucerna exstincta sit, ne quid sui
<pl. as.  786>	 membri commoveat quicquam in tenebris. Optumest.
<pl. as.  787>	 ita scilicet facturam. verum in cubiculo---
<pl. as.  788>	 deme istuc---equidem illam moveri gestio.
<pl. as.  789>	 nolo illam habere causam et votitam dicere.
<pl. as.  790>	 Scio, captiones metuis. Verum. Ergo ut iubes
<pl. as.  791>	 tollam. Quid ni? Audi relicua. Loquere, audio.
<pl. as.  792>	 Neque ullum verbum faciat perplexabile,
<pl. as.  793>	 neque ulla lingua sciat loqui nisi Attica.
<pl. as.  794>	 forte si tussire occepsit, ne sic tussiat,
<pl. as.  795>	 ut cuiquam linguam in tussiendo proserat.
<pl. as.  796>	 quod illa autem simulet, quasi gravedo profluat,
<pl. as.  797>	 hoc ne sic faciat: tu labellum abstergeas
<pl. as.  798>	 potius quam cuiquam savium faciat palam.
<pl. as.  799>	 nec mater lena ad vinum accedat interim,
<pl. as.  800>	 nec ulli verbo male dicat. si dixerit,
<pl. as.  801>	 haec multa ei esto, vino viginti dies
<pl. as.  802>	 ut careat. Pulchre scripsti. scitum syngraphum.
<pl. as.  803>	 Tum si coronas, serta, unguenta iusserit
<pl. as.  804>	 ancillam ferre Veneri aut Cupidini,
<pl. as.  805>	 tuos servos servet, Venerine eas det an viro.
<pl. as.  806>	 si forte pure velle habere dixerit,
<pl. as.  807>	 tot noctes reddat spurcas quot pure habuerit.
<pl. as.  808>	 haec sunt non nugae, non enim mortualia.
<pl. as.  809>	 Placent profecto leges. sequere intro.--- Sequor.---
<pl. as.  810>	 Sequere hac. egone haec patiar aut taceam? emori
<pl. as.  811>	 me malim, quam haec non eius uxori indicem.
<pl. as.  812>	 ain tu? apud amicam munus adulescentuli
<pl. as.  813>	 fungare, uxori excuses te et dicas senem?
<pl. as.  814>	 praeripias scortum amanti atque argentum obicias
<pl. as.  815>	 lenae? suppiles clam domi uxorem tuam?
<pl. as.  816>	 suspendam potius me, quam tu haec tacita auferas.
<pl. as.  817>	 iam quidem hercle ad illam hinc ibo, quam tu propediem,
<pl. as.  818>	 nisi quidem illa ante occupassit te, effliges scio,
<pl. as.  819>	 luxuriae sumptus suppeditare ut possies.
<pl. as.  820>	 Ego sic faciundum censeo: me honestiust,
<pl. as.  821>	 quam te palam hanc rem facere, ne illa existimet
<pl. as.  822>	 amoris causa percitum id fecisse te
<pl. as.  823>	 magis quam sua causa. At pol qui dixti rectius.
<pl. as.  824>	 tu ergo fac ut illi turbas lites concias;
<pl. as.  825>	 cum suo sibi gnato unam ad amicam de die
<pl. as.  826>	 potare, illam expilare narra. Ne mone,
<pl. as.  827>	 ego istud curabo.--- At ego te opperiar domi.---
<pl. as.  828>	 [ Age decumbamus sis, pater. Vt iusseris,
<pl. as.  829>	 mi gnate, ita fiet. Pueri, mensam adponite.]
<pl. as.  830>	 Numquidnam tibi molestumst, gnate mi, si haec nunc mecum accubat?
<pl. as.  831>	 Pietas, pater, oculis dolorem prohibet. quamquam ego istanc amo,
<pl. as.  832>	 possum equidem inducere animum, ne aegre patiar quia tecum accubat.
<pl. as.  833>	 Decet verecundum esse adulescentem, Argyrippe. Edepol, pater,
<pl. as.  834>	 merito tuo facere possum. Age ergo, hoc agitemus convivium
<pl. as.  835>	 vino ut sermone suavi. nolo ego metui, amari mavolo,
<pl. as.  836>	 mi gnate, me abs te. Pol ego utrumque facio, ut aequom est filium.
<pl. as.  837>	 Credam istuc, si esse te hilarum videro. An tu me tristem putas?
<pl. as.  838>	 Putem ego, quem videam aeque esse maestum ut quasi dies si dicta sit?
<pl. as.  839-840>	 Ne dixis istuc. Ne sic fueris: ilico ego non dixero.
<pl. as.  841>	 Em aspecta: rideo. Vtinam male qui mihi volunt sic rideant.
<pl. as.  842>	 Scio equidem quam ob rem me, pater, tu tristem credas nunc tibi:
<pl. as.  843>	 quia istaec est tecum. atque ego quidem hercle ut verum tibi dicam, pater,
<pl. as.  844>	 ea res me male habet; at non eo, quia tibi non cupiam quae velis;
<pl. as.  845>	 verum istam amo. aliam tecum esse equidem facile possum perpeti.
<pl. as.  846>	 At ego hanc volo. Ergo sunt quae exoptas: mihi quae ego exoptem volo.
<pl. as.  847>	 Vnum hunc diem perpetere, quoniam tibi potestatem dedi,
<pl. as.  848>	 cum hac annum ut esses, atque amanti argenti feci copiam.
<pl. as.  849-850>	 Em istoc me facto tibi devinxti. Quin te ergo hilarum das mihi?
<pl. as.  851>	 Ain tu meum virum hic potare, obsecro, cum filio
<pl. as.  852>	 et ad amicam detulisse argenti viginti minas
<pl. as.  853>	 meoque filio sciente id facere flagitium patrem?
<pl. as.  854>	 Neque divini neque mi humani posthac quicquam accreduas,
<pl. as.  855>	 Artemona, si huius rei me mendacem inveneris.
<pl. as.  856>	 At scelesta ego praeter alios meum virum frugi rata,
<pl. as.  857>	 siccum, frugi, continentem, amantem uxoris maxume.
<pl. as.  858>	 At nunc dehinc scito illum ante omnes minimi mortalem preti,
<pl. as.  859>	 madidum, nihili, incontinentem atque osorem uxoris suae.
<pl. as.  860>	 Pol ni istaec vera essent, numquam faceret ea quae nunc facit.
<pl. as.  861>	 Ego quoque hercle illum antehac hominem semper sum frugi ratus,
<pl. as.  862>	 verum hoc facto sese ostendit, qui quidem cum filio
<pl. as.  863>	 potet una atque una amicam ductet, decrepitus senex.
<pl. as.  864>	 Hoc ecastor est quod ille it ad cenam cottidie.
<pl. as.  865>	 ait sese ire ad Archidemum, Chaeream, Chaerestratum,
<pl. as.  866>	 Cliniam, Chremem, Cratinum, Diniam, Demosthenem:
<pl. as.  867>	 is apud scortum corruptelae est liberis, lustris studet.
<pl. as.  868>	 Quin tu illum iubes ancillas rapere sublimen domum?
<pl. as.  869>	 Tace modo. ne ego illum ecastor miserum habebo. Ego istuc scio,
<pl. as.  870>	 ita fore illi dum quidem cum illo nupta eris. Ego censeo.
<pl. as.  871>	 eum etiam hominem in senatu dare operam aut clientibus,
<pl. as.  872>	 ibi labore delassatum noctem totam stertere:
<pl. as.  873>	 ille opere foris faciendo lassus noctu ad me advenit;
<pl. as.  874>	 fundum alienum arat, incultum familiarem deserit.
<pl. as.  875>	 is etiam corruptus porro suom corrumpit filium.
<pl. as.  876>	 Sequere hac me modo, iam faxo ipsum hominem manifesto opprimas.
<pl. as.  877>	 Nihil ecastor est quod facere mavelim. Mane dum. Quid est?
<pl. as.  878>	 Possis, si forte accubantem tuom virum conspexeris
<pl. as.  879>	 cum corona amplexum amicam, si videas, cognoscere?
<pl. as.  880>	 Possum ecastor. Em tibi hominem. Perii. Paulisper mane.
<pl. as.  881>	 aucupemus ex insidiis clanculum quam rem gerant.
<pl. as.  882>	 Quid modi, pater, amplexando facies? Fateor, gnate mi---
<pl. as.  883>	 Quid fatere? Me ex amore huius corruptum oppido.
<pl. as.  884>	 Audin quid ait? Audio. Egon ut non domo uxori meae
<pl. as.  885>	 subripiam in deliciis pallam quam habet, atque ad te deferam,
<pl. as.  886>	 non edepol conduci possum vita uxoris annua.
<pl. as.  887>	 Censen tu illum hodie primum ire adsuetum esse in ganeum?
<pl. as.  888>	 Ille ecastor suppilabat me, quod ancillas meas
<pl. as.  889>	 suspicabar atque insontis miseras cruciabam. Pater,
<pl. as.  890>	 iube dari vinum; iam dudum factum est cum primum bibi.
<pl. as.  891>	 Da, puere, ab summo. age tu interibi ab infimo da savium.
<pl. as.  892>	 Perii misera, ut osculatur carnufex, capuli decus.
<pl. as.  893>	 Edepol animam suaviorem aliquanto quam uxoris meae.
<pl. as.  894>	 Dic amabo, an fetet anima uxoris tuae? Nauteam
<pl. as.  895>	 bibere malim, si necessum sit, quam illam oscularier.
<pl. as.  896>	 Ain tandem? edepol ne tu istuc cum malo magno tuo
<pl. as.  897>	 Dixisti in me. sine, revenias modo domum, faxo ut scias
<pl. as.  898>	 quid pericli sit dotatae uxori vitium dicere.
<pl. as.  899>	 Miser ecastor es. Ecastor dignus est. Quid ais, pater?
<pl. as.  900>	 ecquid matrem amas? Egone illam? nunc amo, quia non adest.
<pl. as.  901>	 Quid cum adest? Periisse cupio. Amat homo hic te, ut praedicat.
<pl. as.  902>	 Ne illa ecastor faenerato funditat: nam si domum
<pl. as.  903>	 redierit hodie, osculando ego ulciscar potissimum.
<pl. as.  904>	 Iace, pater, talos, ut porro nos iaciamus. Maxime.
<pl. as.  905>	 te, Philaenium, mihi atque uxoris mortem. hoc Venerium est.
<pl. as.  906>	 pueri, plaudite et mi ob iactum cantharo mulsum date.
<pl. as.  907>	 Non queo durare. Si non didicisti fulloniam,
<pl. as.  908>	 non mirandum est. * in oculos invadi optumum est.
<pl. as.  909>	 Ego pol vivam et tu istaec hodie cum tuo magno malo
<pl. as.  910>	 invocavisti. Ecquis currit pollictorem accersere?
<pl. as.  911>	 Mater, salve. Sat salutis. Mortuost Demaenetus.
<pl. as.  912>	 tempus est subducere hinc me; pulchre hoc gliscit proelium.
<pl. as.  913>	 ibo ad Diabolum, mandata dicam facta ut voluerit,
<pl. as.  914>	 atque interea ut decumbamus suadebo, hi dum litigant.
<pl. as.  915>	 poste demum huc cras adducam ad lenam, ut viginti minas
<pl. as.  916>	 ei det, in partem hac amanti ut liceat ei potirier.
<pl. as.  917>	 Argyrippus exorari spero poterit, ut sinat
<pl. as.  918>	 sese alternas cum illo noctes hac frui. nam ni impetro,
<pl. as.  919>	 regem perdidi: ex amore tantum est homini incendium.---
<pl. as.  920>	 Quid tibi hunc receptio ad te est meum virum? Pol me quidem
<pl. as.  921>	 miseram odio enicavit. Surge, amator, i domum.
<pl. as.  922>	 Nullus sum. Immo es, ne nega, omnium unus pol nequissimus.
<pl. as.  923>	 at etiam cubat cuculus. surge, amator, i domum.
<pl. as.  924>	 Vae mihi. Vera hariolare. surge, amator, i domum.
<pl. as.  925>	 Abscede ergo paululum istuc. Surge, amator, i domum.
<pl. as.  926>	 Iam obsecro, uxor. Nunc uxorem me esse meministi tuam?
<pl. as.  927>	 modo, cum dicta in me ingerebas, odium, non uxor eram.
<pl. as.  928>	 Totus perii. Quid tandem? anima fetetne uxoris tuae?
<pl. as.  929>	 Murram olet. Iam subrupuisti pallam, quam scorto dares?
<pl. as.  930>	 Ecastor qui subrupturum pallam promisit tibi.
<pl. as.  931>	 Non taces? Ego dissuadebam, mater. Bellum filium.
<pl. as.  932>	 istoscine patrem aequom est mores liberis largirier?
<pl. as.  933>	 nilne te pudet? Pol, si aliud nil sit, tui me, uxor, pudet.
<pl. as.  934>	 Cano capite te cuculum uxor ex lustris rapit.
<pl. as.  935>	 Non licet manere (cena coquitur) dum cenem modo?
<pl. as.  936>	 Ecastor cenabis hodie, ut dignus es, magnum malum.
<pl. as.  937>	 Male cubandum est: iudicatum me uxor abducit domum.
<pl. as.  938>	 Dicebam, pater, tibi, ne matri consuleres male.
<pl. as.  939>	 De palla memento, amabo. Iuben hanc hinc abscedere?
<pl. as.  940>	 I domum. Da savium etiam prius quam abis. I in crucem.
<pl. as.  941>	 Immo intro potius. sequere hac me, mi anime. Ego vero sequor.
<pl. as.  942>	 Hic senex si quid clam uxorem suo animo fecit volup,
<pl. as.  943>	 neque novom neque mirum fecit nec secus quam alii solent;
<pl. as.  944>	 nec quisquam est tam ingenio duro nec tam firmo pectore,
<pl. as.  945>	 quin ubi quicque occasionis sit sibi faciat bene.
<pl. as.  946>	 nunc si voltis deprecari huic seni ne vapulet,
<pl. as.  947>	 remur impetrari posse, plausum si clarum datis.
