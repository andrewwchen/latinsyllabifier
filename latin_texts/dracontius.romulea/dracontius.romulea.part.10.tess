<drac. rom. 10.1> Fert animus uulgare nefas et uirginis atrae 
<drac. rom. 10.2> Captiuos monstrare deos, elementa clientes,
<drac. rom. 10.3> Naturam seruire reae, seruire puellae,
<drac. rom. 10.4> Astra poli et Phoebi cursus et sidera caeli
<drac. rom. 10.5> Arbitrio mulieris agi, pendere Tonantem,
<drac. rom. 10.6> Quod iubeat Medea nefas, ubi mittere flammas
<drac. rom. 10.7> Imperet aethereas. Penetrat uox illa per auras,
<drac. rom. 10.8> Cum uitas mortesque facit, cum fata retorquet
<drac. rom. 10.9> Ad cursus quoscunque uelit. Licet hospite caeso
<drac. rom. 10.10> Seruiat et Scythicae currat per templa Dianae,
<drac. rom. 10.11> Possidet astrigerum funesto pectore caelum
<drac. rom. 10.12> Et superos impune premit prece nixa uirago
<drac. rom. 10.13> Inuitos parere sibi. Quae carmina linguis 
<drac. rom. 10.14> Murmuret aut urens species quae nomina dicat,
<drac. rom. 10.15> Haec uatem nescire decet; quae nosse profanum est,
<drac. rom. 10.16> Quod fuerit uulgasse nefas. Nos illa canemus,
<drac. rom. 10.17> Quae solet in lepido Polyhymnia docta theatro
<drac. rom. 10.18> Muta loqui, cum nauta uenit, cum captus amatur
<drac. rom. 10.19> Inter uincla iacens mox regnaturus Iason;
<drac. rom. 10.20> Vel quod grande boans longis sublata cothurnis 
<drac. rom. 10.21> Pallida Melpomene, tragicis cum surgit iambis,
<drac. rom. 10.22> Quando cruentatam fecit de matre nouercam
<drac. rom. 10.23> Mixtus amore furor dotata paelice flammis,
<drac. rom. 10.24> Squamea uiperei subdentes colla dracones
<drac. rom. 10.25> Cum rapuere rotis post funera tanta nocentem.
<drac. rom. 10.26> Te modo, Calliope, poscunt optantque sorores:
<drac. rom. 10.27> Dulcior ut uenias (nec te decet ire rogatam)
<drac. rom. 10.28> Ad sua castra petunt. Lauro succincta poetae
<drac. rom. 10.29> Pegaseo de fonte ueni, quo rore medullas
<drac. rom. 10.30> Et sensus infunde meos. Cur hospes amatur,
<drac. rom. 10.31> Qui mactandus erat, uel cur mactatur amatus?
<drac. rom. 10.32> Diues apud Colchos Phrixei uelleris aurum,
<drac. rom. 10.33> Pellis erat, seruata diu custode dracone.
<drac. rom. 10.34> Hanc propter pelagi temerator primus Iason
<drac. rom. 10.35> Venerat, ut rutilas subduceret arbore lanas.
<drac. rom. 10.36> Vt Scytha conspexit Graiam de litore puppim
<drac. rom. 10.37> Ire per undosum proscissis fluctibus aequor, 
<drac. rom. 10.38> Expauit, nam monstra putat: quis crederet unquam 
<drac. rom. 10.39> Per freta, per rabidas hominem transire procellas?
<drac. rom. 10.40> Barbarus ignaro regi iam nuntius ibat,
<drac. rom. 10.41> Quae noua perferret pelagus; sed callidus heros
<drac. rom. 10.42> Solus Iason adhuc uento currente carina
<drac. rom. 10.43> Prosilit in fluctus et litora uisa natatu
<drac. rom. 10.44> Nudatus ceu nauta petit. Sed Colchus alumnus,
<drac. rom. 10.45> Nuntius ille redit secum comitante iuuenta,
<drac. rom. 10.46> Vt nossent quid puppis erat, quid uela, quid arbor.
<drac. rom. 10.47> Membra uiri mox nuda uident fugientis ad undas;
<drac. rom. 10.48> Quem sequitur directa manus capiuntque pauentem
<drac. rom. 10.49> Et manibus post terga ligant. Tunc Iuno Cytherem,
<drac. rom. 10.50> Vt uidit iuuenem Scythicas artasse catenas
<drac. rom. 10.51> Et pauidos fugisse simul cum puppe sodales,
<drac. rom. 10.52> Alloquitur: "Lasciua Venus, iucunda modesta
<drac. rom. 10.53> Blanda potens mitis, fecunda uenustas amoris,
<drac. rom. 10.54> Pulchra uoluptatum genetrix et numen amantum,
<drac. rom. 10.55> Te diuum regina precor, matrona Tonantis:
<drac. rom. 10.56> Est nimis acceptus iuuenis mihi pulcher Iason, 
<drac. rom. 10.57> Qui gelidum quondam mecum tranauerat Istrum 
<drac. rom. 10.58> Et nunc infelix trahitur captiuus ad aulam
<drac. rom. 10.59> Aeetis immitis forsan mactandus ad aras. 
<drac. rom. 10.60> Eripe captiuum, retinent quem mille catenae,
<drac. rom. 10.61> Mitte pharetratum puerum, mea Cypris, Amorem,
<drac. rom. 10.62> Igne tuo flammata cadat furibunda uirago,
<drac. rom. 10.63> Discat amare furor, tandem sit blanda sacerdos,
<drac. rom. 10.64> Templa pharetratae contemnat uirgo Dianae,
<drac. rom. 10.65> Despiciat delubra deae. Licet immemor extet
<drac. rom. 10.66> Religionis amor timeant nec fulmen amantes,
<drac. rom. 10.67> Te solam putet esse deam, te numen adoret,
<drac. rom. 10.68> Te metuat metuenda deis, te iudicet unam,
<drac. rom. 10.69> Quam mare quam tellus quam numina cuncta fatentur
<drac. rom. 10.70> Imperio subiecta tuo per templa per aras,
<drac. rom. 10.71> Esse uoluptatum dominam. Quod corda parentis
<drac. rom. 10.72> Flectis et exutum telo candente Tonantem
<drac. rom. 10.73> Despiciat me saepe iubes nec castus Olympum
<drac. rom. 10.74> Destituat, sit ut imber olor, bacchetur adulter
<drac. rom. 10.75> Vel quodcunque meum placuit mutare maritum -
<drac. rom. 10.76> Non queror. Aesonidem tantum peto filia regis
<drac. rom. 10.77> Nunc amet et laudet; mox hunc suspiret anhelet,
<drac. rom. 10.78> Quem mactare parat; soluat ceruice catenas
<drac. rom. 10.79> Torpescens armata manus, cui bracchia collum 
<drac. rom. 10.80> Circumdent mucroque cadat ieiunus ad aras".
<drac. rom. 10.81> Finierat matrona Iouis. Sic orsa Dione:
<drac. rom. 10.82> "Me Venerem me, Iuno, decet me, blanda nouerca,
<drac. rom. 10.83> Imperio parere tuo. Quid plura loquemur?
<drac. rom. 10.84> Oderunt mea castra moras". Sic fata Cythere
<drac. rom. 10.85> Quaerit amoriferum per tota rosaria natum:
<drac. rom. 10.86> Ille deas ponti telo flammabat in undis
<drac. rom. 10.87> Maternis summissus aquis. Hymenaeus ad illum
<drac. rom. 10.88> Mittitur. Huic fluctus produnt fumantibus undis.
<drac. rom. 10.89> Vt pelagus caluisse uidet, "Hic aliger", inquit,
<drac. rom. 10.90> "Hic latet Idalius. Sed non latet, aequora feruent:
<drac. rom. 10.91> Agnosco stridere fretum, ceu Phoebus anhelos 
<drac. rom. 10.92> Oceano demergit equos, cum nocte propinqua
<drac. rom. 10.93> Luna uenit stellante polo pendentibus astris.
<drac. rom. 10.94> Huc ades, o lasciue puer, te mater ubique
<drac. rom. 10.95> Quaerit et e cunctis uestrum me misit alumnum,
<drac. rom. 10.96> Vt uenias parcente mora". Sic fatus. At ille
<drac. rom. 10.97> Fluctibus e mediis surgens rutilante capillo
<drac. rom. 10.98> Excussit per inane caput, quatit impiger alas,
<drac. rom. 10.99> Vt pinnas desiccet aquis: micat ignis ut astra
<drac. rom. 10.100> Plausibus excussus pueri, per cuncta uideres
<drac. rom. 10.101> Scintillare diem, uolitant super aequora flammae.
<drac. rom. 10.102> Sic, ubi puniceos rutilans Aurora capillos 
<drac. rom. 10.103> Pectinat ante diem, quae mox perfundat Eoum,
<drac. rom. 10.104> Phoenix, sola genus, senio lassata uetusto,
<drac. rom. 10.105> Cinnama cui folium nardum tus balsama amomum 
<drac. rom. 10.106> Informant post saecla pyram reditura, sepulchrum
<drac. rom. 10.107> Conscendit factura rogos et uerberat alas
<drac. rom. 10.108> Vt flammas asciscat auis (sic nascitur ignis
<drac. rom. 10.109> Ante alitem ambrosios iam consumpturus odores):
<drac. rom. 10.110> Sic puer Idalius spargebat plausibus ignes;
<drac. rom. 10.111> Piscis aues armenta pecus fera pastor anhelant
<drac. rom. 10.112> Flammigero surgente deo. Volat inde per altum.
<drac. rom. 10.113> Iam uolucer non udus erat: quocunque propinquat
<drac. rom. 10.114> Aut ubicunque fuit, blando feruore uaporat,
<drac. rom. 10.115> Quem sequitur uernalis odor; uia pulchra rosarum
<drac. rom. 10.116> Tenditur et uiolas pallentes candida peplo
<drac. rom. 10.117> Lilia distingunt ac florea semita crescit:
<drac. rom. 10.118> Persulcans per inane polos micat orbita florum.
<drac. rom. 10.119> Cypris odoriferos sensit fraglare uolatus:
<drac. rom. 10.120> "Natus adest", inquit; "multis iam spargitur aer
<drac. rom. 10.121> Floribus, ambrosio totum respirat odore".
<drac. rom. 10.122> Dum loquitur lasciua Venus, uenit ecce Cupido
<drac. rom. 10.123> Fessulus et gremio matris libratur anhelans,
<drac. rom. 10.124> Quo sessurus erat. Quem protinus illa uolantem
<drac. rom. 10.125> Occupat et crines componit mater Amori
<drac. rom. 10.126> Ac puerum complexa fouet dans oscula nato.
<drac. rom. 10.127> Sic blandita iubet: "Pyrois, mens ignea mundi 
<drac. rom. 10.128> Atque uapor fecunde poli, successio rerum,
<drac. rom. 10.129> Affectus natura genus fons auctor origo,
<drac. rom. 10.130> Tu uitae fecunda salus, tu blanda uoluptas,
<drac. rom. 10.131> Tu princeps pietatis, Amor, te praeduce mundo
<drac. rom. 10.132> Alternant elementa uices et non perit orbis,
<drac. rom. 10.133> Cum pereant quaecunque creat, nec sentit ademptum
<drac. rom. 10.134> Successu redeunte nouo. Venit ecce nouerca,
<drac. rom. 10.135> In manibus iam Iuno meis supplexque precatur
<drac. rom. 10.136> Quae fuerant optanda tibi: Medea sacerdos,
<drac. rom. 10.137> Sacrilega quae uoce solet compellere caelum,
<drac. rom. 10.138> Inuitos accire deos, urgere Tonantem,
<drac. rom. 10.139> Dum precibus elementa quatit mare sidera terras,
<drac. rom. 10.140> Naturam turbare simul, tua tela medullis
<drac. rom. 10.141> Excipiat (hoc Iuno petit) iuuenemque Pelasgum
<drac. rom. 10.142> Diligat optet amet cupiat suspiret anhelet.
<drac. rom. 10.143> Sollicitus tamen ista para cautusque memento:
<drac. rom. 10.144> Medeam fixurus eris". Sic fata Dione.
<drac. rom. 10.145> Risit Amor matrisque sinu se subtrahit ales;
<drac. rom. 10.146> Spicula saeua legit, quibus olim Luna per umbras
<drac. rom. 10.147> Pastorem flammata tenet nec sustinet ignes 
<drac. rom. 10.148> Luna Cupidineos, Solis quae sustinet orbem
<drac. rom. 10.149> Et fratris radiis conceptus lucis adoptat.
<drac. rom. 10.150> "Hoc", ait ignipotens, "telo Medea cremetur,
<drac. rom. 10.151> Quo Scythicam succendit Amor, dominaeque fauillas
<drac. rom. 10.152> Excutiam per templa uolans, et uirgo cruenta
<drac. rom. 10.153> Approbet hos arcus dominae plus posse pharetris.
<drac. rom. 10.154> Namque Diana feras, ceruos et figere dammas
<drac. rom. 10.155> Assolet: hoc telum reges et numina figit".
<drac. rom. 10.156> Quattuor interea niueas astare columbas 
<drac. rom. 10.157> Cypris amoena iubet: roseis frenantur habenis,
<drac. rom. 10.158> Candida puniceis subduntur colla rosetis
<drac. rom. 10.159> (Nam iuga sunt compacta rosis), fert dextra flagellum
<drac. rom. 10.160> Purpura quod mollis, tenuis quod sericus ornat.
<drac. rom. 10.161> Iam uolucer conscendit aues et blanda Voluptas
<drac. rom. 10.162> It comes, Amplexus ueniunt, Hymenaeus adhaeret,
<drac. rom. 10.163> Gaudia concurrunt, Risus atque Oscula pergunt.
<drac. rom. 10.164> Nam licet Idalias sociarint frena columbas
<drac. rom. 10.165> Et iunctae per cuncta uolent, tamen impiger ales 
<drac. rom. 10.166> Nunc hanc nunc illam residet gaudetque iugales
<drac. rom. 10.167> Iam releuare suas et se pensare uolatu
<drac. rom. 10.168> (Sublatum propriis persentit in aera pinnis
<drac. rom. 10.169> Aurigam quadriga uolans) iterumque columbas
<drac. rom. 10.170> Appetit et pharetris concludit dorsa uolantum.
<drac. rom. 10.171> Nondum per Scythicas glacies stat barbara Colchis,
<drac. rom. 10.172> Et iam bruma rigens Arctoi tristior axis 
<drac. rom. 10.173> † torpebat coacta gelu † et pinniger audax,
<drac. rom. 10.174> Et magis accessu pueri plaga maesta serenat
<drac. rom. 10.175> Aduentum testata dei: mox taetra fugantur 
<drac. rom. 10.176> Nubila, caeruleos excludit flammiger imbres.
<drac. rom. 10.177> Impia iam Colchis, iam saeuior ara Dianae
<drac. rom. 10.178> Coeperat ostendi: iam tunc mandante tyranno
<drac. rom. 10.179> Ecce trahebatur ceu taurus pulcher Iason,
<drac. rom. 10.180> Quem sequitur Medea nocens urgetque ministros
<drac. rom. 10.181> Nudato mucrone furens. Delubra subibant
<drac. rom. 10.182> Iamque propinquabant aris. Sed numen amantum 
<drac. rom. 10.183> Furtim templa petit: sonuerunt tela pharetris.
<drac. rom. 10.184> Exultat gauisa nimis Medea sacerdos:
<drac. rom. 10.185> Telorum strepitum castae putat arma Dianae 
<drac. rom. 10.186> Increpuisse tholo, credit sua uota sacerdos
<drac. rom. 10.187> Ante preces audisse deam. Mox numen adorans 
<drac. rom. 10.188> "Omen adest", inquit, "Triuiam te, Luna Diana,
<drac. rom. 10.189> Confiteor perstans, heres Proserpina mundi;
<drac. rom. 10.190> Nam tria regna tenes: tu caelo Cynthia regnas,
<drac. rom. 10.191> Venatrix terrena micas, capis atria Ditis,
<drac. rom. 10.192> Tempora distribuens regnis et cursibus apta:
<drac. rom. 10.193> Iam grates audita loquor. Iacet hostia templis
<drac. rom. 10.194> Per fluctus aduecta tuis". Sic fata per aras
<drac. rom. 10.195> Virgo cruenta molam perfert. At mystica nutrix
<drac. rom. 10.196> Fessa licet tremibunda gemat, tamen ipsa iacentem
<drac. rom. 10.197> Tendere colla iubet uel pectora prona supinet.
<drac. rom. 10.198> Ergo peregrinus cum iam uersatur Iason,
<drac. rom. 10.199> Forte oculos per tecta leuat: uidet ecce uolantem
<drac. rom. 10.200> Atque salutantem puerum. Sed nauta precatur
<drac. rom. 10.201> Murmure sollicito: "Numen quod mundus adorat,
<drac. rom. 10.202> Si caelum, si terra tui sunt, alme, triumphi
<drac. rom. 10.203> Vel quidquid natura creat, si sanguinis expers
<drac. rom. 10.204> Mortis et infaustae es et sunt tamen hostia flores
<drac. rom. 10.205> Matris et insertae pendent per templa coronae
<drac. rom. 10.206> Sanguine uirginei tantum contenta pudoris:
<drac. rom. 10.207> Eripe me his, inuicte, malis. Ego uictima seruor,
<drac. rom. 10.208> Atque utinam seruer, iaceo feriendus in aris".
<drac. rom. 10.209> Audiit ignipotens (hominum nam murmura sentit) 
<drac. rom. 10.210> Et ridens gauisus ait: "Pirata decore,
<drac. rom. 10.211> Quid metuis, quem fata manent, cum uita superstes
<drac. rom. 10.212> Restat adhuc, cum regna petunt, pellis arietis 
<drac. rom. 10.213> Imminet et coniux dabitur Medea sacerdos?
<drac. rom. 10.214> Sed memor esto mei, ne te fortuna superbum
<drac. rom. 10.215> Reddat et incipias iterum ceu nauta uenire".
<drac. rom. 10.216> Dum loquitur pinnatus Amor, iam uirgo leuabat
<drac. rom. 10.217> Destricto mucrone manum. Captiuus Iason
<drac. rom. 10.218> Exclamat: "Succurre Venus, succurre Cupido:
<drac. rom. 10.219> Iam ferior, Medea ferit". Sic fatus. At ille
<drac. rom. 10.220> Ignea sidereo componit spicula neruo, 
<drac. rom. 10.221> Misit harundineum per flammea cornua ferrum,
<drac. rom. 10.222> Stridula tela uolant: rapiunt praecordia flammas, 
<drac. rom. 10.223> Corda calent oculique labant, suspiria rumpunt,
<drac. rom. 10.224> Marcida funereum laxauit dextera ferrum.
<drac. rom. 10.225> Sed nutrix mirata moras: "Dic, uirgo, quid haeres?"
<drac. rom. 10.226> Increpat, "ecce feri. Fibrae rapiantur et exta,
<drac. rom. 10.227> Consultum det fata iecur. Medea moraris?
<drac. rom. 10.228> Occidimus: torpescit iners antistita Phoebes
<drac. rom. 10.229> Permixto pallore rubens, non lumina uibrat,
<drac. rom. 10.230> Non furit aut tremuli strident in murmure dentes.
<drac. rom. 10.231> Cur homicida uacas et stas rea? Sed rea non es,
<drac. rom. 10.232> Si fueris homicida magis. Cur explicat artus
<drac. rom. 10.233> Aut tangit cur saepe caput, quid spirat hiatus
<drac. rom. 10.234> Oris et ad zonam digiti mittuntur inermes?
<drac. rom. 10.235> An magus est pirata iacens et sacra Dianae
<drac. rom. 10.236> Murmure sollicito prohibet soluitque profanus?".
<drac. rom. 10.237> Dixerat et gladium dextrae reuocabat inerti
<drac. rom. 10.238> Impia turpis anus. Rursus conclamat Iason:
<drac. rom. 10.239> "Victima sum, pereo: iugulis male mucro minatur".
<drac. rom. 10.240> Pinnatus surrisit Amor rursusque sagittas
<drac. rom. 10.241> Iecit et ardentis nutantia corda fatigat.
<drac. rom. 10.242> Aestuat interea sacris repetita sacerdos
<drac. rom. 10.243> Ignibus. Effatur: "Non est haec uictima digna: 
<drac. rom. 10.244> Non torta ceruice iacet, male palpitat, artus 
<drac. rom. 10.245> Erigit impatiens et saucius ante dolorem:
<drac. rom. 10.246> Sanguine membra carent. Iam non erit hostia grata, 
<drac. rom. 10.247> Quae sicco mucrone cadet". Conuersa sacerdos
<drac. rom. 10.248> Ad iuuenem: "Dic, nauta fugax, pirata nefande:
<drac. rom. 10.249> Est consors matrona decens an caelibe uita
<drac. rom. 10.250> Degis adhuc nullumque domi tibi pignus habetur?".
<drac. rom. 10.251> "Solus", ait captiuus, "ego, mihi pignora nulla
<drac. rom. 10.252> Coniugis aut subolis". Dictis gauisa uirago
<drac. rom. 10.253> Blanda refert: "Vis ergo meus nunc esse maritus?".
<drac. rom. 10.254> "Seruus", Iason ait, "tantum ne uita negetur
<drac. rom. 10.255> Te precor et dominam fateor". Sic fatus. At illa
<drac. rom. 10.256> Rumpit uincla humeri, uirgo suspendit ab aris 
<drac. rom. 10.257> Vt facinus purget proprium; uocat ipsa maritum 
<drac. rom. 10.258> Vestibus indutum Tyriis, quas sericus ambit
<drac. rom. 10.259> Mollis et in medio fuluum distinxerat aurum,
<drac. rom. 10.260> Blattea puniceo radiabant stamina filo.
<drac. rom. 10.261> Expauit nutrix, omnes stupuere ministri.
<drac. rom. 10.262> At puer ignipotens uictor per templa triumphat,
<drac. rom. 10.263> Nudus ludit Hymen, mollis Lasciuia saltat,
<drac. rom. 10.264> Blanda Libido coit, simplex Affectus inhaeret,
<drac. rom. 10.265> Ludicra puniceis resonabant Oscula labris,
<drac. rom. 10.266> Dant faciles plausus Concordia Gratia Lusus:
<drac. rom. 10.267> Sponsus Iason erat gaudens et sponsa sacerdos
<drac. rom. 10.268> Ad thalamos post templa. Duci tunc pronuba Iuno
<drac. rom. 10.269> Affuit et grates Veneri facunda canebat.
<drac. rom. 10.270> Ecce triumphantes Ingratia dura iugales
<drac. rom. 10.271> Consequitur, gressus consors Obliuio iungit.
<drac. rom. 10.272> Marcidus interea domitis rediebat ab Indis 
<drac. rom. 10.273> Liber, anhelantes residens post proelia tigres;
<drac. rom. 10.274> Quem sequitur iucunda manus saltare parata
<drac. rom. 10.275> Ebria pampineis miscens uestigia thyrsis.
<drac. rom. 10.276> Sensit amoriferum Scythicam fixisse sagittis
<drac. rom. 10.277> Et uolucrem puerum populatum templa Dianae:
<drac. rom. 10.278> "Illo iam gressus", dixit, "conuertite tigres:
<drac. rom. 10.279> Estis opus, mea turba, deo. Properate, ministri:
<drac. rom. 10.280> Pinniger Idalius minor est sine munere nostro".
<drac. rom. 10.281> Dixerat et Scythiam uacuus iam sponte petebat:
<drac. rom. 10.282> Iam uenit ad Colchos, iam se Semeleia iungunt
<drac. rom. 10.283> Agmina, Bybliades saltant Bacchaeque rotantur.
<drac. rom. 10.284> Venatu interea rediens delubra petebat
<drac. rom. 10.285> Plectriferi germana dei mirata repente
<drac. rom. 10.286> Quod sileat templum, subito quod sparsus ubique
<drac. rom. 10.287> Ambrosius sic fraglet odor. Sonuere per aures
<drac. rom. 10.288> Fescennina deae: "Pulchrorum uota geruntur,
<drac. rom. 10.289> Iungitur Aesonidi fulgens Medea marito".
<drac. rom. 10.290> Erubuit doluitque simul: "Non omine fausto
<drac. rom. 10.291> Coniungatur", ait, "nec prospera flammea sumat:
<drac. rom. 10.292> Displiceat quandoque uiro, cui turpiter audax
<drac. rom. 10.293> Sacrilegus processit amor. Sed iustius opto:
<drac. rom. 10.294> Perfidus egregiam contemnat nauta iugalem,
<drac. rom. 10.295> Dulcior affectus uel amara repudia mittat;
<drac. rom. 10.296> Funera tot uideat fuerint quot pignora mater,
<drac. rom. 10.297> Orba parens natos plangat, uiduata marito
<drac. rom. 10.298> Lugeat et sterilem ducat per saecula noctem;
<drac. rom. 10.299> Aduena semper eat, se tanti causa doloris
<drac. rom. 10.300> Auctorem confessa gemat". Sic fata Diana
<drac. rom. 10.301> Tristis abit. Delubra tacent, sacraria maerent, 
<drac. rom. 10.302> Sanguine templa carent, nutrix tamen atria tantum 
<drac. rom. 10.303> Templorum seruabat anus, haec anxia crimen
<drac. rom. 10.304> Virginis et raptum deflebat maesta pudorem:
<drac. rom. 10.305> Qualis in exhaustis per sordida tecta ruinis
<drac. rom. 10.306> Strix nocturna sonat rostro stridente per umbras;
<drac. rom. 10.307> Qualis et horrendus funesto carmine bubo
<drac. rom. 10.308> Conqueritur deflenda gemens, dum tristia maestus
<drac. rom. 10.309> Funerea sub nocte canit, sic anxia nutrix
<drac. rom. 10.310> Ingemit et tremulas diffundit maesta querelas.
<drac. rom. 10.311> Nuntius interea maesto uolat ore satelles
<drac. rom. 10.312> Ad regem subuectus equo natamque tyranno
<drac. rom. 10.313> Indicat ignoto passim nupsisse marito. 
<drac. rom. 10.314> Expauit genitor: sic quondam tristis Agenor
<drac. rom. 10.315> Concidit Europae senior fraudatus amore,
<drac. rom. 10.316> Cum nesciret adhuc generum meruisse Tonantem.
<drac. rom. 10.317> Ira dolor numen pietas iniuria regnum 
<drac. rom. 10.318> Concutiunt franguntque uirum, iubet arma ministris
<drac. rom. 10.319> Expediant, nam fama ducem rapiebat in enses.
<drac. rom. 10.320> Cum poenas mortesque parat, uenit Indus ad aulam
<drac. rom. 10.321> Liber et egregia compressit uoce furentem:
<drac. rom. 10.322> "Sic tibi, rector", ait, "mentem possedit inanis
<drac. rom. 10.323> Religio? Sic pignus amas ut tela parentur?
<drac. rom. 10.324> Qui furis, expecta dulces de prole nepotes.
<drac. rom. 10.325> Virginitatis onus melior tolerare sacerdos
<drac. rom. 10.326> Non potuit: feruescit amans et casta Diana 
<drac. rom. 10.327> Pastorem confessa uirum". Haec Liber aiebat.
<drac. rom. 10.328> Mulcentur iam corda ducis natamque tyrannus
<drac. rom. 10.329> Purgat et extemplo Medeae laudat amorem:
<drac. rom. 10.330> Sic meruit ueniam generum confessus Achilles,
<drac. rom. 10.331> Sic pater ignouit Lycomedes, pectore natae
<drac. rom. 10.332> Et Pyrrhum suscepit auus gremioque nepotem
<drac. rom. 10.333> Fouit et ad Troiam post crimina misit Achillis. 
<drac. rom. 10.334> Vt Scytha mollitus blanda pietate mitescit,
<drac. rom. 10.335> Mox iubet ut generum uel pignus regis ad aulam
<drac. rom. 10.336> Deposito terrore rogent. Tunc regia lauro
<drac. rom. 10.337> Cingitur et postes soceri pia serta coronant.
<drac. rom. 10.338> Mox thalamos subiere pares: laetatur Iason
<drac. rom. 10.339> Sponsus et in castris Veneris Medea triumphat.
<drac. rom. 10.340> Quattuor interea Phoebus transegerat annos,
<drac. rom. 10.341> Sed natos Medea duos fecunda marito
<drac. rom. 10.342> Ediderat, cum nocte iacens suspirat Iason
<drac. rom. 10.343> Nec gemitus latuere magam: "Quam, callide, fraudem
<drac. rom. 10.344> Quodue nefas moliris?" ait. "Non fallis amantem.
<drac. rom. 10.345> Dulcia saepe uigil contrectans pectora coniux
<drac. rom. 10.346> Agnoui quia furta paras, quia mente fugaci
<drac. rom. 10.347> Infaustum quodcumque cupis. Secreta polorum
<drac. rom. 10.348> Cognosco, si morbus erit, si bella parentur,
<drac. rom. 10.349> Si pluet aut flamma caelum rutilante coruscet:
<drac. rom. 10.350> Et tu Medeam credis quia fallis, Iason?".
<drac. rom. 10.351> Tunc sic Aesonides stimulet quae forma medullas
<drac. rom. 10.352> Indicat et pellis causas uel tempore tanto
<drac. rom. 10.353> Quod lateat socios, quia iam sic regnat amicus,
<drac. rom. 10.354> Consumptum quem morte putant planguntque parentes:
<drac. rom. 10.355> "Optarem reuidere meos iterumque reuerti
<drac. rom. 10.356> Ad thalamos, regina, tuos, monstrare Pelasgis
<drac. rom. 10.357> Quid coniux, quid fata ualent". Medea marito:
<drac. rom. 10.358> "Iam pariter pergamus", ait; "sic aurea pellis
<drac. rom. 10.359> Tollatur, lateant uastum ut mea facta draconem".
<drac. rom. 10.360> Dixerat et stratis rapitur sub nocte silenti.
<drac. rom. 10.361> Astra uocans et signa ciens iubet illa Soporem
<drac. rom. 10.362> Ad nemus ad pellem uel templum Martis abire.
<drac. rom. 10.363> Dormierat serpens: pellis subtracta marito
<drac. rom. 10.364> Traditur, et pariter fugerunt fratre necato.
<drac. rom. 10.365> Accipiunt natos et singula pignora portant. 
<drac. rom. 10.366> Ventum erat ad Thebas, pellis datur aurea regi. 
<drac. rom. 10.367> Miratur rex ipse Creon, laudatur Iason
<drac. rom. 10.368> Quod freta quod terras sic felix praedo uagetur. 
<drac. rom. 10.369> Regis nata decens fuerat pulcherrima Glauce,
<drac. rom. 10.370> Iam cui uirginitas annis matura tumebat; 
<drac. rom. 10.371> Haec ubi conspexit iuuenem, flammata nitore
<drac. rom. 10.372> Aestuat et laudans alieni membra mariti
<drac. rom. 10.373> Optat habere uirum. Sonuit genitoris ad aures.
<drac. rom. 10.374> Tunc rector Thebanus ait: "Si Iuppiter auctor,
<drac. rom. 10.375> Si Lachesis, si fata iubent, nil ipse morabor.
<drac. rom. 10.376> Progenies mea turpe cupit: Fortuna fauorem
<drac. rom. 10.377> Praestet et innumeri laudent per saecla nepotes.
<drac. rom. 10.378> Virgineo dabitur pellis cum dote pudori".
<drac. rom. 10.379> Finierat senior. Votum cognouit Iason
<drac. rom. 10.380> Et grates electus agit. Praecepta tyrannus 
<drac. rom. 10.381> Diffundit per regna nocens, inuitat iniquus
<drac. rom. 10.382> Vt ueniant ad uota duces. Dum festa parantur,
<drac. rom. 10.383> Cognouit Medea nefas nec tardius illud
<drac. rom. 10.384> Credidit; ingratum nam senserat ipsa maritum.
<drac. rom. 10.385> Ante diem tamen illa dolens, cum cerneret aulam
<drac. rom. 10.386> Et regis feruere domum, cum magna parantur
<drac. rom. 10.387> Prandia, uenturi mittebant praemia reges,
<drac. rom. 10.388> Signorum cursus et plenae cornua lunae
<drac. rom. 10.389> Captabat Medea furens: iam clauserat orbem
<drac. rom. 10.390> Cynthia sidereis transcendens saltibus astra.
<drac. rom. 10.391> Mox Colchis se spargit aquis, et sulphure puro
<drac. rom. 10.392> Cum taedis fumans, purgabat membra sacerdos
<drac. rom. 10.393> Et campum secreta petens, ubi mille sepulchra,
<drac. rom. 10.394> Astabat deiecta oculos, confessa reatum, 
<drac. rom. 10.395> Et Lunam manibus tensis cum uoce precatur:
<drac. rom. 10.396> "Astrorum princeps, signorum gratia fulgens
<drac. rom. 10.397> Et caeli stellantis honos, caliginis hostis
<drac. rom. 10.398> Ac nocturnorum triplex regina polorum
<drac. rom. 10.399> Atque tenebrarum splendens patrona mearum,
<drac. rom. 10.400> Cui cancer domus est, ora clarissima mundi,
<drac. rom. 10.401> Bracchia contorquens stellis, quae mense peragras
<drac. rom. 10.402> Quod Phoebus radians toto uix explicat anno,
<drac. rom. 10.403> Corporis et dominam uerax quam turba fatetur,
<drac. rom. 10.404> Tu nemorum custos, tu mors pinnata ferarum 
<drac. rom. 10.405> (Vrsus ceruus aper pantherae damma leones,
<drac. rom. 10.406> Retia cum ueniunt aut cum uenabula uibrant,
<drac. rom. 10.407> Ante necem tua praeda iacent); te tertius heres
<drac. rom. 10.408> Participem regni, consortem iuris amari
<drac. rom. 10.409> Optauit mundumque dedit tibi dona secundum
<drac. rom. 10.410> (Sub tua terribilis rapiuntur sceptra tyranni,
<drac. rom. 10.411> Diues pauper inops raptor pirata sacerdos
<drac. rom. 10.412> Aduenient sub lege pari, non sorte sub una:
<drac. rom. 10.413> Tu punis post fata reos et uiscera saeuo, 
<drac. rom. 10.414> Persephone, das nostra cani), post regna barathri
<drac. rom. 10.415> Quae uultum mutare soles uisura Tonantem:
<drac. rom. 10.416> Da ueniam, Medea precor. Cum clade suorum
<drac. rom. 10.417> Non decet ira deos. Mereor pro crimine poenam,
<drac. rom. 10.418> Te feriente tamen, non ut mendicus Iason
<drac. rom. 10.419> Sit uindex, regina, tuus, qui criminis auctor
<drac. rom. 10.420> Ipse fuit: miseram solus non puniat, oro,
<drac. rom. 10.421> Qui mecum feriendus erat; cuicunque iubebis,
<drac. rom. 10.422> Colla paro feriat, tantum ne uirgo Creontis
<drac. rom. 10.423> Discidium pariat nautam ductura maritum.
<drac. rom. 10.424> Exaudi famulam: dolor est, non zelus Iason.
<drac. rom. 10.425> Quinque dabo inferias (sat erunt pro crimine nostro
<drac. rom. 10.426> Illustres animae): niueam cum Iasone Glaucem,
<drac. rom. 10.427> Mortibus amborum regem superaddo Creonta
<drac. rom. 10.428> Et natos miseranda duos, mea pignora, supplex
<drac. rom. 10.429> Offero, sacrilegos nostro de corpore fructus,
<drac. rom. 10.430> Ne prosit peccasse mihi". Sic fata sacerdos
<drac. rom. 10.431> Suspexit non ire polos nec Luna uidetur
<drac. rom. 10.432> Sic tauros urgere suos, sed cursibus astra
<drac. rom. 10.433> Ignitis responsa dabant. Gauisa sacerdos
<drac. rom. 10.434> Vertit ad infernum gemitus regemque barathri
<drac. rom. 10.435> Secura iam uoce ciet Furiasque precatur:
<drac. rom. 10.436> "Impie rex Erebi, qui formidabile regnum
<drac. rom. 10.437> Mortis habes, quem terra premit, qui funera mundi
<drac. rom. 10.438> Excipis et tantis non exples luctibus aulam;
<drac. rom. 10.439> Anguicomae uos quoque deae, quibus (impius horror!)
<drac. rom. 10.440> Turpia uipereae funduntur membra cerastae
<drac. rom. 10.441> (Plurimus ora tegit pendens de uertice serpens 
<drac. rom. 10.442> Et sinuant orbes per pallida colla dracones):
<drac. rom. 10.443> Si manibus laniata meis mala uictima uestros
<drac. rom. 10.444> Ad manes peruenit homo, si uiscera matris
<drac. rom. 10.445> Vos propter scindens homines in uentre necaui,
<drac. rom. 10.446> Nunc nostras audite preces. Regnator Auerni, 
<drac. rom. 10.447> Crastina cum Glauce ueniet nuptura marito,
<drac. rom. 10.448> Mox Furias admitte tuas; properate, sorores
<drac. rom. 10.449> Tartareae: Thebis iterum iam uota geruntur,
<drac. rom. 10.450> Currite, per thalamos Iocastae frater et heres
<drac. rom. 10.451> Coniungit natam. Gens haec est uestra: dicauit
<drac. rom. 10.452> Mortibus impietas, affectus funera praestant.
<drac. rom. 10.453> Cur mora? Nam nihil est quod non me exaudiat unquam.
<drac. rom. 10.454> Virginitas si casta placet, retinere pudorem 
<drac. rom. 10.455> Si libet et nunquam contagia blanda mariti
<drac. rom. 10.456> Quaeritis, innuptae nuptam exhorrete sorores.
<drac. rom. 10.457> Si Furias saeuire precor nec sponte nocetis,
<drac. rom. 10.458> Non estis Furiae: nomen mutate domosque,
<drac. rom. 10.459> Ponite serpentes, alienas reddite flammas
<drac. rom. 10.460> Et puerum Veneris, quem iam tempsistis, amate".
<drac. rom. 10.461> Dixerat et terra spatium tremibunda ciebat:
<drac. rom. 10.462> Quo steterat Medea loco, telluris hiatus
<drac. rom. 10.463> Finditur. Attonitas inclinat cautior aures
<drac. rom. 10.464> Et surgens: "Audimur", ait, "nam terra tremescit,
<drac. rom. 10.465> Verbera plaudentum resonant per inane sororum,
<drac. rom. 10.466> Sibila uipereis uibrant sub dentibus angues.
<drac. rom. 10.467> Res melior tempusque monet redeatur ad urbem.
<drac. rom. 10.468> Ante tamen fluuio corpus mergatur et undis".
<drac. rom. 10.469> Quod maga digrediens mox perficit et petit urbem.
<drac. rom. 10.470> Exilit interea tecturus Lucifer astra
<drac. rom. 10.471> Puniceo praeuectus equo rutilusque micansque 
<drac. rom. 10.472> Concusso de crine iubar diffundit in orbem
<drac. rom. 10.473> Flammigeri roseas praecedens solis habenas;
<drac. rom. 10.474> Coeperat aula ducis strepitu resonare clientum.
<drac. rom. 10.475> Iam Phoebus scandebat equos et luce rubebat
<drac. rom. 10.476> Post noctem uentura dies, iam tecta Creontis
<drac. rom. 10.477> Regibus implentur, iam proxima uirgo marito
<drac. rom. 10.478> Sederat et tabulas calamo sulcabat Iason:
<drac. rom. 10.479> "Conuentum pactumque", sonat signatque tabellas 
<drac. rom. 10.480> Horrida Tartareo ueniens de gurgite uirgo
<drac. rom. 10.481> Tisiphone signumque premit gauisa Megaera,
<drac. rom. 10.482> Allecto testis ceras adamante notauit;
<drac. rom. 10.483> Anguibus horrendis per regia tecta flagellant.
<drac. rom. 10.484> Interea Medea nouam formare coronam 
<drac. rom. 10.485> Coeperat et niueis miscebat sulphura ceris,
<drac. rom. 10.486> Pix et stuppa ligat, species dat quattuor artis
<drac. rom. 10.487> Mascula tura cremans, sterili suffire cypresso 
<drac. rom. 10.488> Cura fuit cyproque ligat, quod naufraga puppis
<drac. rom. 10.489> Perdiderat; cristata manus sancire iubetur:
<drac. rom. 10.490> Lambere caeruleis permisit serta cerastis. 
<drac. rom. 10.491> Exitiale repit mox praemia taetra uenenum,
<drac. rom. 10.492> Atque aurum mentita nocens radiare corona
<drac. rom. 10.493> Creditur et gemmas flores imitantur iniqui.
<drac. rom. 10.494> Dum funus Medea parat haec munera Glaucae,
<drac. rom. 10.495> Processit roseis sol mundum amplexus habenis. 
<drac. rom. 10.496> At maga sulphuream ponens ad busta coronam
<drac. rom. 10.497> Haec ait: "O mundi facies pulcherrima, Titan,
<drac. rom. 10.498> Naturam feruore tenens, elementa coartans,
<drac. rom. 10.499> Ne dispersa fluant aut mundi machina mergat,
<drac. rom. 10.500> Stelligeri iubar omne poli, quem sphaera polorum 
<drac. rom. 10.501> Sustinet et prohibet rutilam plus ire per aethram,
<drac. rom. 10.502> Dum contra rapis axe rotas et colligis ignes;
<drac. rom. 10.503> Ipse pias animas mittis et claudis in aeuum
<drac. rom. 10.504> Orbe tuo: miserere tuae, deus optime, nepti.
<drac. rom. 10.505> Insidant haec serta comis et uirginis ora
<drac. rom. 10.506> Digna corona premat: sint, inquam, regis in aula
<drac. rom. 10.507> Munera nostra rogi, dent praemia tanta sepulchrum,
<drac. rom. 10.508> Ignea mors rapiat sponsum cum paelice busta".
<drac. rom. 10.509> Sic effata minax Solis mox numen adorat.
<drac. rom. 10.510> "Tempus adest, pergamus", ait. Sic fata coronam
<drac. rom. 10.511> Tollit et insontem fingens ad tecta Creontis
<drac. rom. 10.512> Venerat, oblata sponsae dat serta puellae:
<drac. rom. 10.513> "Accipe, uirgo, libens auratam in fronte coronam,
<drac. rom. 10.514> Quam captiua dabo, qualem mea pignora sumant".
<drac. rom. 10.515> Dixerat et capiti, quod iam diademate regni
<drac. rom. 10.516> Splendebat, fera serta locat. Laudata recedit
<drac. rom. 10.517> Colchis, et infaustas uomuerunt munera flammas:
<drac. rom. 10.518> Has radians nam Phoebus alit. Iam creuerat ignis:
<drac. rom. 10.519> Vritur ingratus usta cum uirgine nauta;
<drac. rom. 10.520> Cum genero nataeque parat succurrere rector,
<drac. rom. 10.521> Vritur ipso Creon; rogus est mox aula tyranni.
<drac. rom. 10.522> Diffugiunt omnes, populi conuiua ministri, 
<drac. rom. 10.523> Saltantum fugere chori, nam festa canentes
<drac. rom. 10.524> Ambusti lamenta sonant nec tympana plausu
<drac. rom. 10.525> Percutiunt, sed turba gemens hinc inde lacertos
<drac. rom. 10.526> Verberat et flentes sed non sua funera plangunt.
<drac. rom. 10.527> Stabat sola nocens necdum satiata sacerdos
<drac. rom. 10.528> Nec secura tamen: nunquam sic posse uenena
<drac. rom. 10.529> Credidit aut precibus tantum seruire furores.
<drac. rom. 10.530> Sed postquam solos quos iusserat ignis adussit,
<drac. rom. 10.531> Tunc natos furibunda premit. Nam Mermerus insons
<drac. rom. 10.532> Et Pheretes matrem blanda pietate uocabant. 
<drac. rom. 10.533> Vt flammas uitare queat, infantia simplex
<drac. rom. 10.534> Affectu petit ipsa necem uel sponte pericla
<drac. rom. 10.535> Quaerit inops, passura necem mucrone parentis,
<drac. rom. 10.536> Ignari, quae mater erat quid saeua pararet.
<drac. rom. 10.537> Tunc genitrix furibunda manum suspendit et ensem
<drac. rom. 10.538> Ac fatur: "Sol testis auus Sol Persice Mithra,
<drac. rom. 10.539> Luna, decus noctis, Furiae, Proserpina, Pluton:
<drac. rom. 10.540> Accipe, Sol radians, animas, tu corpora, Luna,
<drac. rom. 10.541> Nutrimenta animae; fundit quem mucro cruorem
<drac. rom. 10.542> Sumite uos, Furiae; noctis rex exigat umbras;
<drac. rom. 10.543> Spiritus in uentos satis est punisse nocentes
<drac. rom. 10.544> Insontesque simul. Miseros hoc ense necabo,
<drac. rom. 10.545> Quo genitor feriendus erat: nihil ipsa dolebo,
<drac. rom. 10.546> Si ingrata maneat nullus de gente superstes".
<drac. rom. 10.547> Haec ait et geminos uno simul ense nouerca
<drac. rom. 10.548> Transegit pueros. Quos sic portabat ad arcem
<drac. rom. 10.549> (Vt proceres uidere nefas, timuere cruentam
<drac. rom. 10.550> Et doluere simul), ceu quondam baccha Lyaei
<drac. rom. 10.551> Saeua caput iuuenis mater gestabat Agaue. 
<drac. rom. 10.552> "His", inquit Medea, "rogis, ubi pulchra nouerca
<drac. rom. 10.553> Et pater ipse Creon uel perfidus arsit Iason,
<drac. rom. 10.554> Vos, miseri, commendo, meis". Sic fata minorum
<drac. rom. 10.555> Corpora saeua parens funestos mittit in ignes
<drac. rom. 10.556> Et currus metuenda petit. Venere dracones
<drac. rom. 10.557> Viperea ceruice iubas et colla leuantes
<drac. rom. 10.558> Squamea, cristato radiabant uertice flammae.
<drac. rom. 10.559> Currus taeda fuit, sulphur iuga, temo bitumen
<drac. rom. 10.560> Et rota cupressus, solidarat frena uenenum,
<drac. rom. 10.561> Plumbeus axis erat raptus de quinque sepulchris. 
<drac. rom. 10.562> Occupat illa grauem funesto corpore currum, 
<drac. rom. 10.563> Ire Furor residens taetros simul imperat angues. 
<drac. rom. 10.564> Tolluntur celeres, mox se tellure leuabant,
<drac. rom. 10.565> Iam nutant per inane rotae hinc inde labantes,
<drac. rom. 10.566> Aera saeua petit uolitans quadriga uenena 
<drac. rom. 10.567> Et poterat fuscare diem, corrumpere uentos,
<drac. rom. 10.568> Ni Phoebus rubuisset auus de crimine neptis
<drac. rom. 10.569> Et totum meliore coma perfunderet orbem.
<drac. rom. 10.570> Saeue Furor, crudele Nefas, infausta Libido,
<drac. rom. 10.571> Impietas, Furiae, Luctus, Mors, Funera, Liuor,
<drac. rom. 10.572> Linquite mortales miseroque ignoscite mundo,
<drac. rom. 10.573> Parcite iam Thebis, diros cohibete furores.
<drac. rom. 10.574> Inde uenit quodcunque nefas: sic Cadmus aratro
<drac. rom. 10.575> Obruit infaustis crudelia semina sulcis, 
<drac. rom. 10.576> Inde seges ferrata micat uel Martis anheli 
<drac. rom. 10.577> Heu male conceptis praegnatur terra uenenis;
<drac. rom. 10.578> Emicuit galeata cohors aciesque nefanda,
<drac. rom. 10.579> Rumperet ensiferis cum ferrea messis aristis,
<drac. rom. 10.580> Insurgunt clipeis, rapiunt simul arma phalanges
<drac. rom. 10.581> Mortibus alternis et mutua fata minantur
<drac. rom. 10.582> Fraternumque nefas qui gessit uindicat ensis;
<drac. rom. 10.583> Inde Athamas miserandus erat, miser inde Palaemon, 
<drac. rom. 10.584> Inde Iocasta fuit, turpis fuit Oedipus inde,
<drac. rom. 10.585> Inde Eteocles erat frater Polynicis et hostis,
<drac. rom. 10.586> Et Polynices inops germani morte peremptus.
<drac. rom. 10.587> Blanda Venus, lasciue puer, Semeleie Bacche, 
<drac. rom. 10.588> Parcite uos saltim Thebis quibus auctor origo
<drac. rom. 10.589> Aut soboles praeclara fuit: tibi mater, Iacche,
<drac. rom. 10.590> Thebana de stirpe et, arator, tibi Diones
<drac. rom. 10.591> Harmoniam nupsisse ferunt: pro munere Thebae
<drac. rom. 10.592> Et pro tot meritis sic funera tanta merentur?
<drac. rom. 10.593> Crimen erit genuisse deos! Iam Creta Tonantem
<drac. rom. 10.594> Depositum nutrisse neget, iam Delos in undas
<drac. rom. 10.595> Fluctuet et paueat partus meruisse deorum,
<drac. rom. 10.596> Te Venerem freta uestra negent, abiuret Amores
<drac. rom. 10.597> Cyprus et Idalium pigeat coluisse Dionem,
<drac. rom. 10.598> Vulcanus Lemno, Iuno spernatur ab Argis,
<drac. rom. 10.599> Gorgone terribilis Pallas damnetur Athenis,
<drac. rom. 10.600> Sitque nefas coluisse deos, quia crimen habetur
<drac. rom. 10.601> Religionis honos, cum dat pro laude pericla. 