<pl. mil.  1>	 Curate ut splendor meo sit clupeo clarior
<pl. mil.  2>	 quam solis radii esse olim quom sudumst solent,
<pl. mil.  3>	 ut, ubi usus veniat, contra conserta manu
<pl. mil.  4>	 praestringat oculorum aciem in acie hostibus.
<pl. mil.  5>	 nam ego hanc machaeram mihi consolari volo,
<pl. mil.  6>	 ne lamentetur neve animum despondeat,
<pl. mil.  7>	 quia se iam pridem feriatam gestitem,
<pl. mil.  8>	 quae misera gestit et fratrem facere ex hostibus.
<pl. mil.  9>	 sed ubi Artotrogus hic est? Stat propter virum
<pl. mil.  10>	 fortem atque fortunatum et forma regia;
<pl. mil.  11>	 tum bellatorem --- Mars haud ausit dicere
<pl. mil.  12>	 neque aequiperare suas virtutes ad tuas.
<pl. mil.  13>	 Quemne ego servavi in campis Curculioniis,
<pl. mil.  14>	 ubi Bumbomachides Clutomistaridysarchides
<pl. mil.  15>	 erat imperator summus, Neptuni nepos?
<pl. mil.  16>	 Memini. nempe illum dicis cum armis aureis,
<pl. mil.  17>	 cuius tu legiones difflavisti spiritu,
<pl. mil.  18>	 quasi ventus folia aut paniculum tectorium.
<pl. mil.  19>	 Istuc quidem edepol nihil est. Nihil hercle hoc quidemst
<pl. mil.  20>	 praeut alia dicam --- quae tu numquam feceris.
<pl. mil.  21>	 periuriorem hoc hominem si quis viderit
<pl. mil.  22>	 aut gloriarum pleniorem quam illic est,
<pl. mil.  23>	 me sibi habeto, ego me mancupio dabo;
<pl. mil.  24>	 nisi unum, epityrum estur insanum bene.
<pl. mil.  25>	 Vbi tu es? Eccum. edepol vel elephanto in India,
<pl. mil.  26>	 quo pacto ei pugno praefregisti bracchium.
<pl. mil.  27>	 Quid, bracchium? Illud dicere volui, femur.
<pl. mil.  28>	 At indiligenter iceram. Pol si quidem
<pl. mil.  29>	 conisus esses, per corium, per viscera
<pl. mil.  30>	 perque os elephanti transmineret bracchium.
<pl. mil.  31>	 Nolo istaec hic nunc. Ne hercle operae pretium quidemst
<pl. mil.  32>	 mihi te narrare tuas qui virtutes sciam.
<pl. mil.  33>	 venter creat omnis hasce aerumnas: auribus
<pl. mil.  34>	 peraurienda sunt, ne dentes dentiant,
<pl. mil.  35>	 et adsentandumst quidquid hic mentibitur.
<pl. mil.  36>	 Quid illuc quod dico? Ehem, scio iam quid vis dicere.
<pl. mil.  37>	 factum hercle est, memini fieri. Quid id est? Quidquid est.
<pl. mil.  38>	 Habes --- Tabellas vis rogare? habeo, et stilum.
<pl. mil.  39>	 Facete advortis tuom animum ad animum meum.
<pl. mil.  40>	 Novisse mores tuos me meditate decet
<pl. mil.  41>	 curamque adhibere, ut praeolat mihi quod tu velis.
<pl. mil.  42>	 Ecquid meministi? Memini: centum in Cilicia
<pl. mil.  43>	 et quinquaginta, centum in Scytholatronia,
<pl. mil.  44>	 triginta Sardos, sexaginta Macedones
<pl. mil.  45>	 sunt homines quos tu occidisti uno die.
<pl. mil.  46>	 Quanta istaec hominum summast? Septem milia.
<pl. mil.  47>	 Tantum esse oportet. recte rationem tenes.
<pl. mil.  48>	 At nullos habeo scriptos: sic memini tamen.
<pl. mil.  49>	 Edepol memoria es optuma. Offae monent.
<pl. mil.  50>	 Dum tale facies quale adhuc, assiduo edes,
<pl. mil.  51>	 communicabo semper te mensa mea.
<pl. mil.  52>	 Quid in Cappadocia, ubi tu quingentos simul,
<pl. mil.  53>	 ni hebes machaera foret, uno ictu occideras?
<pl. mil.  54>	 At peditastelli quia erant, sivi viverent.
<pl. mil.  55>	 Quid tibi ego dicam, quod omnes mortales sciunt,
<pl. mil.  56>	 Pyrgopolynicem te unum in terra vivere
<pl. mil.  57>	 virtute et forma et factis invictissumum?
<pl. mil.  58>	 amant ted omnes mulieres, neque iniuria,
<pl. mil.  59>	 qui sis tam pulcher; vel illae quae here pallio
<pl. mil.  60>	 me reprehenderunt. Quid eae dixerunt tibi?
<pl. mil.  61>	 Rogitabant: hicine Achilles est? inquit mihi.
<pl. mil.  62>	 immo eius frater inquam est. ibi illarum altera
<pl. mil.  63>	 ergo mecastor pulcher est inquit mihi
<pl. mil.  64>	 et liberalis. vide caesaries quam decet.
<pl. mil.  65>	 ne illae sunt fortunatae quae cum isto cubant.
<pl. mil.  66>	 Itane aibant tandem? Quaen me ambae obsecraverint,
<pl. mil.  67>	 ut te hodie quasi pompam illa praeterducerem?
<pl. mil.  68>	 Nimiast miseria nimis pulchrum esse hominem. Immo itast.
<pl. mil.  69>	 molestae sunt: orant, ambiunt, exobsecrant
<pl. mil.  70>	 videre ut liceat, ad sese arcessi iubent,
<pl. mil.  71>	 ut tuo non liceat dare operam negotio.
<pl. mil.  72>	 Videtur tempus esse, ut eamus ad forum,
<pl. mil.  73>	 ut in tabellis quos consignavi hic heri
<pl. mil.  74>	 latrones, ibus denumerem stipendium.
<pl. mil.  75>	 nam rex Seleucus me opere oravit maxumo,
<pl. mil.  76>	 ut sibi latrones cogerem et conscriberem.
<pl. mil.  77>	 regi hunc diem mihi operam decretumst dare.
<pl. mil.  78>	 Age eamus ergo. Sequimini, satellites. ---
<pl. mil.  79>	 Mihi ad enarrandum hoc argumentum est comitas,
<pl. mil.  80>	 si ad auscultandum vostra erit benignitas;
<pl. mil.  81>	 qui autem auscultare nolet, exsurgat foras,
<pl. mil.  82>	 ut sit ubi sedeat ille qui auscultare volt.
<pl. mil.  83>	 nunc qua adsedistis causa in festivo loco,
<pl. mil.  84>	 comoediai quam nos acturi sumus
<pl. mil.  85>	 et argumentum et nomen vobis eloquar.
<pl. mil.  86>	 Alazon Graece huic nomen est comoediae,
<pl. mil.  87>	 id nos Latine gloriosum dicimus.
<pl. mil.  88>	 hoc oppidum Ephesust; illest miles meus erus,
<pl. mil.  89>	 qui hinc ad forum abiit, gloriosus, impudens,
<pl. mil.  90>	 stercoreus, plenus periuri atque adulteri.
<pl. mil.  91>	 ait sese ultro omnis mulieres sectarier:
<pl. mil.  92>	 is deridiculost, quaqua incedit, omnibus.
<pl. mil.  93>	 itaque hic meretrices, labiis dum ductant eum,
<pl. mil.  94>	 maiorem partem videas valgis saviis.
<pl. mil.  95>	 nam ego hau diu apud hunc servitutem servio;
<pl. mil.  96>	 id volo vos scire, quo modo ad hunc devenerim
<pl. mil.  97>	 in servitutem ab eo cui servivi prius.
<pl. mil.  98>	 date operam, nam nunc argumentum exordiar.
<pl. mil.  99>	 erat erus Athenis mihi adulescens optumus;
<pl. mil.  100>	 is amabat meretricem * * matre Athenis Atticis,
<pl. mil.  101>	 et illa illum contra; qui est amor cultu optumus.
<pl. mil.  102>	 is publice legatus Naupactum fuit
<pl. mil.  103>	 magnai rei publicai gratia.
<pl. mil.  104>	 interibi hic miles forte Athenas advenit,
<pl. mil.  105>	 insinuat sese ad illam amicam eri 
<pl. mil.  106>	 occepit eius matri suppalparier
<pl. mil.  107>	 vino, ornamentis opiparisque obsoniis,
<pl. mil.  108>	 itaque intimum ibi se miles apud lenam facit.
<pl. mil.  109>	 ubi primum evenit militi huic occasio,
<pl. mil.  110>	 sublinit os illi lenae, matri mulieris,
<pl. mil.  111>	 quam erus meus amabat; nam is illius filiam
<pl. mil.  112>	 conicit in navem miles clam matrem suam,
<pl. mil.  113>	 eamque huc invitam mulierem in Ephesum advehit.
<pl. mil.  114>	 ubi amicam erilem Athenis avectam scio,
<pl. mil.  115>	 ego quantum vivos possum mihi navem paro,
<pl. mil.  116>	 inscendo, ut eam rem Naupactum ad erum nuntiem.
<pl. mil.  117>	 ubi sumus provecti in altum, fit quod di volunt,
<pl. mil.  118>	 capiunt praedones navem illam ubi vectus fui:
<pl. mil.  119>	 prius perii quam ad erum veni, quo ire occeperam.
<pl. mil.  120>	 ille qui me cepit dat me huic dono militi.
<pl. mil.  121>	 hic postquam in aedis me ad se deduxit domum,
<pl. mil.  122>	 video illam amicam erilem, Athenis quae fuit.
<pl. mil.  123>	 ubi contra aspexit me, oculis mihi signum dedit,
<pl. mil.  124>	 ne se appellarem; deinde, postquam occasio est,
<pl. mil.  125>	 conqueritur mecum mulier fortunas suas:
<pl. mil.  126>	 ait sese Athenas fugere cupere ex hac domu,
<pl. mil.  127>	 sese illum amare meum erum, Athenis qui fuit,
<pl. mil.  128>	 neque peius quemquam odisse quam istum militem.
<pl. mil.  129>	 ego quoniam inspexi mulieris sententiam,
<pl. mil.  130>	 cepi tabellas, consignavi, clanculum
<pl. mil.  131>	 dedi mercatori cuidam, qui ad illum deferat
<pl. mil.  132>	 meum erum, qui Athenis fuerat, qui hanc amaverat,
<pl. mil.  133>	 ut is huc veniret. is non sprevit nuntium;
<pl. mil.  134>	 nam et venit et is in proximo hic devertitur
<pl. mil.  135>	 apud suom paternum hospitem, lepidum senem;
<pl. mil.  136>	 isque illi amanti suo hospiti morem gerit
<pl. mil.  137>	 nosque opera consilioque adhortatur, iuvat.
<pl. mil.  138>	 itaque ego paravi hic intus magnas machinas,
<pl. mil.  139>	 qui amantis una inter se facerem convenas.
<pl. mil.  140>	 nam unum conclave, concubinae quod dedit
<pl. mil.  141>	 miles, quo nemo nisi eapse inferret pedem,
<pl. mil.  142>	 in eo conclavi ego perfodi parietem,
<pl. mil.  143>	 qua commeatus clam esset hinc huc mulieri;
<pl. mil.  144>	 et sene sciente hoc feci: is consilium dedit.
<pl. mil.  145>	 nam meus conservos est homo haud magni preti,
<pl. mil.  146>	 quem concubinae miles custodem addidit.
<pl. mil.  147>	 ei nos facetis fabricis et doctis dolis
<pl. mil.  148>	 glaucumam ob oculos obiciemus eumque ita
<pl. mil.  149>	 faciemus ut quod viderit ne viderit.
<pl. mil.  150>	 et mox ne erretis, haec duarum hodie vicem
<pl. mil.  151>	 suam et hinc et illinc mulier feret imaginem,
<pl. mil.  152>	 atque eadem erit, verum alia esse adsimulabitur.
<pl. mil.  153>	 ita sublinetur os custodi mulieris.
<pl. mil.  154>	 sed foris concrepuit hinc a vicino sene;
<pl. mil.  155>	 ipse exit: hic illest lepidus quem dixi senex.
<pl. mil.  156>	 Ni hercle diffregeritis talos posthac quemque in tegulis
<pl. mil.  157>	 videritis alienum, ego vostra faciam latera lorea.
<pl. mil.  158>	 mi equidem iam arbitri vicini sunt, meae quid fiat domi,
<pl. mil.  159>	 ita per impluvium intro spectant. nunc adeo edico omnibus:
<pl. mil.  160>	 quemque a milite hoc videritis hominem in nostris tegulis,
<pl. mil.  161>	 extra unum Palaestrionem, huc deturbatote in viam.
<pl. mil.  162>	 quod ille gallinam aut columbam se sectari aut simiam
<pl. mil.  163>	 dicat, disperiistis ni usque ad mortem male mulcassitis.
<pl. mil.  164>	 atque adeo ut ne legi fraudem faciant aleariae,
<pl. mil.  165>	 adcuratote ut sine talis domi agitent convivium.
<pl. mil.  166>	 Nescio quid malefactum a nostra hic familiast, quantum audio:
<pl. mil.  167>	 ita hic senex talos elidi iussit conservis meis;
<pl. mil.  168>	 sed me excepit: nihili facio, quid illis faciat ceteris.
<pl. mil.  169>	 adgrediar hominem. Estne advorsum hic qui advenit Palaestrio?
<pl. mil.  170>	 Quid agis, Periplectomene? Hau multos homines, si optandum foret,
<pl. mil.  171>	 nunc videre et convenire quam te mavellem. Quid est?
<pl. mil.  172>	 quid tumultuas cum nostra familia? Occisi sumus.
<pl. mil.  173>	 Quid negotist? Res palamst. Quae res palamst? De tegulis
<pl. mil.  174>	 modo nescio quis inspectavit vestrum familiarium
<pl. mil.  175>	 per nostrum impluvium intus apud nos Philocomasium atque hospitem
<pl. mil.  176>	 osculantis. Quis homo id vidit? Tuos conservos. Quis is homost?
<pl. mil.  177>	 Nescio, ita abripuit repente sese subito. Suspicor
<pl. mil.  178>	 me periisse. Vbi abit, conclamo: heus quid agis tu inquam in tegulis?
<pl. mil.  179>	 ille mihi abiens ita respondit se sectari simiam.
<pl. mil.  180>	 Vae mihi misero, quoi pereundumst propter nihili bestiam.
<pl. mil.  181>	 sed Philocomasium hicine etiam nunc est? Quom exibam, hic erat.
<pl. mil.  182>	 I sis, iube transire huc quantum possit, se ut videant domi
<pl. mil.  183>	 familiares, nisi quidem illa nos volt, qui servi sumus,
<pl. mil.  184>	 propter amorem suom omnes crucibus contubernales dari.
<pl. mil.  185>	 Dixi ego istuc; nisi quid aliud vis. Volo. hoc ei dicito:
<pl. mil.  185a>	 profecto ut ne quoquam de ingenio degrediatur muliebri
<pl. mil.  186>	 earumque artem et disciplinam optineat colere. Quem ad modum?
<pl. mil.  187>	 Vt eum, qui hic se vidit, verbis vincat, ne is se viderit.
<pl. mil.  188>	 siquidem centiens hic visa sit, tamen infitias eat.
<pl. mil.  189>	 os habet, linguam, perfidiam, malitiam atque audaciam,
<pl. mil.  189a>	 confidentiam, confirmitatem, fraudulentiam.
<pl. mil.  190>	 qui arguat se, eum contra vincat iureiurando suo:
<pl. mil.  191>	 domi habet animum falsiloquom, falsificum, falsiiurium,
<pl. mil.  192>	 domi dolos, domi delenifica facta, domi fallacias.
<pl. mil.  193>	 nam mulier holitori numquam supplicat, si quast mala:
<pl. mil.  194>	 domi habet hortum et condimenta ad omnis mores maleficos.
<pl. mil.  195>	 Ego istaec, si erit hic, nuntiabo. sed quid est, Palaestrio,
<pl. mil.  196>	 quod volutas tute tecum in corde? Paulisper tace,
<pl. mil.  197>	 dum ego mihi consilia in animum convoco et dum consulo
<pl. mil.  198>	 quid agam, quem dolum doloso contra conservo parem,
<pl. mil.  199>	 qui illam hic vidit osculantem, id visum ut ne visum siet.
<pl. mil.  200>	 Quaere: ego hinc abscessero aps te huc interim. illuc sis vide,
<pl. mil.  201>	 quem ad modum adstitit, severo fronte curans cogitans.
<pl. mil.  202>	 pectus digitis pultat, cor credo evocaturust foras;
<pl. mil.  203>	 ecce avortit: nixus laevo in femine habet laevam manum,
<pl. mil.  204>	 dextera digitis rationem computat, ferit femur
<pl. mil.  205>	 dexterum. ita vehementer icit: quod agat aegre suppetit.
<pl. mil.  206>	 concrepuit digitis: laborat; crebro commutat status,
<pl. mil.  207>	 eccere autem capite nutat: non placet quod repperit.
<pl. mil.  208>	 quidquid est, incoctum non expromet, bene coctum dabit.
<pl. mil.  209>	 ecce autem aedificat: columnam mento suffigit suo.
<pl. mil.  210>	 apage, non placet profecto mi illaec aedificatio;
<pl. mil.  211>	 nam os columnatum poetae esse indaudivi barbaro,
<pl. mil.  212>	 cui bini custodes semper totis horis occubant.
<pl. mil.  213>	 euge, euscheme hercle astitit et dulice et comoedice;
<pl. mil.  214>	 numquam hodie quiescet prius quam id quod petit perfecerit.
<pl. mil.  215>	 habet opinor. age si quid agis, vigila, ne somno stude,
<pl. mil.  216>	 nisi quidem hic agitare mavis varius virgis vigilias.
<pl. mil.  217>	 tibi ego dico. an heri maduisti? heus te adloquor, Palaestrio:
<pl. mil.  218>	 vigila inquam, expergiscere inquam, lucet hoc inquam. Audio.
<pl. mil.  219>	 Viden hostis tibi adesse tuoque tergo obsidium? consule,
<pl. mil.  220>	 arripe opem auxiliumque ad hanc rem: propere hoc, non placide decet.
<pl. mil.  221>	 anteveni aliqua aut tu aliquosum circumduce exercitum,
<pl. mil.  222>	 coge in obsidium perduellis, nostris praesidium para;
<pl. mil.  223>	 interclude inimicis commeatum, tibi muni viam
<pl. mil.  224>	 qua cibatus commeatusque ad te et legiones tuas
<pl. mil.  225>	 tuto possit pervenire: hanc rem age, res subitaria est.
<pl. mil.  226>	 [reperi, comminiscere, cedo calidum consilium cito,
<pl. mil.  227>	 quae hic sunt visa ut visa ne sint, facta ut facta ne sient.
<pl. mil.  228>	 magnam illic homo rem incipissit, magna munit moenia.]
<pl. mil.  229>	 tu unus si recipere hoc ad te dicis, confidentiast
<pl. mil.  230>	 nos inimicos profligare posse. Dico et recipio
<pl. mil.  231>	 ad me. Et ego impetrare dico id quod petis. At te Iuppiter
<pl. mil.  232>	 bene amet. Auden participare me quod ? Tace,
<pl. mil.  233>	 dum in regionem astutiarum mearum te induco, ut scias
<pl. mil.  234>	 iuxta mecum mea consilia. Salva sumes indidem.
<pl. mil.  235>	 Erus meus elephanti corio circumtentust, non suo,
<pl. mil.  236>	 neque habet plus sapientiai quam lapis. Ego istuc scio.
<pl. mil.  237>	 Nunc sic rationem incipisso, hanc instituam astutiam,
<pl. mil.  238>	 ut Philocomasio huc sororem geminam germanam alteram
<pl. mil.  239>	 dicam Athenis advenisse cum amatore aliquo suo,
<pl. mil.  240>	 tam similem, quam lacte lactist; apud te eos hic devortier
<pl. mil.  241>	 dicam hospitio. Euge euge, lepide, laudo commentum tuom.
<pl. mil.  242>	 Vt si illic concriminatus sit advorsum militem
<pl. mil.  243>	 meus conservos, eam vidisse hic cum alieno oscularier,
<pl. mil.  244>	 eam arguam vidisse apud te contra conservom meum
<pl. mil.  245>	 cum suo amatore amplexantem atque osculantem. Immo optume.
<pl. mil.  246>	 idem ego dicam, si ex me exquiret miles. Sed simillimas
<pl. mil.  247>	 dicito esse, et Philocomasio id praecipiendum est ut sciat,
<pl. mil.  248>	 ne titubet, si exquiret ex ea miles. Nimis doctum dolum.
<pl. mil.  249>	 sed si ambas videre in uno miles concilio volet,
<pl. mil.  250>	 quid agimus? Facilest: trecentae possunt causae conligi:
<pl. mil.  251>	 non domist, abiit ambulatum, dormit, ornatur, lavat,
<pl. mil.  252>	 prandet, potat: occupatast, operae non est, non potest,
<pl. mil.  253>	 quantum vis prolationum, dum modo hunc prima via
<pl. mil.  254>	 inducamus, vera ut esse credat quae mentibimur.
<pl. mil.  255>	 Placet ut dicis. Intro abi ergo, et si isti est mulier, eam iube
<pl. mil.  256>	 cito domum transire, atque haec ei dice monstra praecipe,
<pl. mil.  257>	 ut teneat consilia nostra, quem ad modum exorsi sumus,
<pl. mil.  258>	 de gemina sorore. Docte tibi illam perdoctam dabo.
<pl. mil.  259>	 numquid aliud? Intro ut abeas. Abeo. --- Et quidem ego ibo domum
<pl. mil.  260>	 atque hominem investigando operam huic dissimulabiliter dabo,
<pl. mil.  261>	 qui fuerit conservos qui hodie sit sectatus simiam.
<pl. mil.  262>	 nam ille non potuit quin sermone suo aliquem familiarium
<pl. mil.  263>	 participaverit de amica eri, sese vidisse eam
<pl. mil.  264>	 hic in proximo osculantem cum alieno adulescentulo.
<pl. mil.  265>	 novi morem: egomet tacere nequeo solus quod scio.
<pl. mil.  266>	 si invenio qui vidit, ad eum vineas pluteosque agam:
<pl. mil.  267>	 res paratast, vi pugnandoque hominem caperest certa res.
<pl. mil.  268>	 si ita non reperio, ibo odorans quasi canis venaticus,
<pl. mil.  269>	 usque donec persecutus volpem ero vestigiis.
<pl. mil.  270>	 sed fores crepuerunt nostrae, ego voci moderabor meae;
<pl. mil.  271>	 nam illic est Philocomasio custos meus conservos qui it foras.
<pl. mil.  272>	 Nisi quidem ego hodie ambulavi dormiens in tegulis,
<pl. mil.  273>	 certo edepol scio me vidisse hic proxumae viciniae
<pl. mil.  274>	 Philocomasium erilem amicam sibi malam rem quaerere.
<pl. mil.  275>	 Hic illam vidit osculantem, quantum hunc audivi loqui.
<pl. mil.  276>	 Quis hic est? Tuos conservos. quid agis, Sceledre? Te, Palaestrio,
<pl. mil.  277>	 volup est convenisse. Quid iam? aut quid negotist? fac sciam.
<pl. mil.  278>	 Metuo --- Quid metuis? Ne hercle hodie, quantum hic familiariumst,
<pl. mil.  279>	 maxumum in malum cruciatumque insuliamus. Tu sali
<pl. mil.  280>	 solus, nam ego istam insulturam et desulturam nil moror.
<pl. mil.  281>	 Nescis tu fortasse, apud nos facinus quod natumst novom.
<pl. mil.  282>	 Quod id est facinus? Impudicum. Tute scias soli tibi,
<pl. mil.  283>	 mihi ne dixis, scire nolo. Non enim faciam quin scias.
<pl. mil.  284>	 simiam hodie sum sectatus nostram in horum tegulis.
<pl. mil.  285>	 Edepol, Sceledre, homo nihili nequam bestiam.
<pl. mil.  286>	 Di te perdant. Te istuc aequom --- quoniam occepisti, eloqui.
<pl. mil.  287>	 Forte fortuna per impluvium huc despexi in proxumum,
<pl. mil.  288>	 atque ego illi aspicio osculantem Philocomasium cum altero
<pl. mil.  289>	 nescio quo adulescente. Quod ego, Sceledre, scelus ex te audio?
<pl. mil.  290>	 Profecto vidi. Tutin? Egomet duobus his oculis meis.
<pl. mil.  291>	 Abi, non verisimile dicis, neque vidisti. Num tibi
<pl. mil.  292>	 lippus videor? Medicum istuc tibi meliust percontarier.
<pl. mil.  293>	 verum enim tu istam, si te di ament, temere hau tollas fabulam:
<pl. mil.  294>	 tuis nunc cruribus capitique fraudem capitalem hinc creas.
<pl. mil.  295>	 nam tibi iam ut pereas paratum est dupliciter, nisi supprimis
<pl. mil.  296>	 tuom stultiloquium. Qui vero dupliciter? Dicam tibi.
<pl. mil.  297>	 primumdum, si falso insimulas Philocomasium, hoc perieris;
<pl. mil.  298>	 iterum, si id verumst, tu ei custos additus eo perieris.
<pl. mil.  299>	 Quid fuat me, nescio: haec me vidisse ego certo scio.
<pl. mil.  300>	 Pergin, infelix? Quid tibi vis dicam nisi quod viderim?
<pl. mil.  301>	 quin etiam nunc intus hic in proxumost. Eho an non domist?
<pl. mil.  302>	 Vise, abi intro tute, nam ego mi iam nil credi postulo.
<pl. mil.  303>	 Certum est facere. --- Hic te opperiar; eadem illi insidias dabo,
<pl. mil.  304>	 quam mox horsum ad stabulum iuuenix recipiat se a pabulo.
<pl. mil.  305>	 quid ego nunc faciam? custodem me illi miles addidit:
<pl. mil.  306>	 nunc si indicium facio, interii; si taceo, interii tamen,
<pl. mil.  307>	 si hoc palam fuerit. quid peius muliere aut audacius?
<pl. mil.  308>	 dum ego in tegulis sum, illaec sese ex hospitio edit foras;
<pl. mil.  309>	 edepol facinus fecit audax. hocine si miles sciat,
<pl. mil.  310>	 credo hercle has sustollat aedis totas atque hunc in crucem.
<pl. mil.  311>	 hercle quidquid est, mussitabo potius quam inteream male;
<pl. mil.  312>	 non ego possum quae ipsa sese venditat tutarier.
<pl. mil.  313>	 Sceledre, Sceledre, quis homo in terra te alter est audacior?
<pl. mil.  314>	 quis magis dis inimicis natus quam tu atque iratis? Quid est?
<pl. mil.  315>	 Iuben tibi oculos exfodiri, quibus id quod nusquam est vides?
<pl. mil.  316>	 Quid, nusquam? Non ego tuam empsim vitam vitiosa nuce.
<pl. mil.  317>	 Quid negotist? Quid negoti sit rogas? Cur non rogem?
<pl. mil.  318>	 Non tu tibi istam praetruncari linguam largiloquam iubes?
<pl. mil.  319>	 Quam ob rem iubeam? Philocomasium eccam domi, quam in proxumo
<pl. mil.  320>	 vidisse aibas te osculantem atque amplexantem cum altero.
<pl. mil.  321>	 Mirumst lolio victitare te tam vili tritico.
<pl. mil.  322>	 Quid iam? Quia . Verbero, edepol tu quidem
<pl. mil.  323>	 caecus, non . nam illa quidem * domi.
<pl. mil.  324>	 Quid, domi? Domi hercle vero. Abi, ludis me, Palaestrio.
<pl. mil.  325>	 Tum mihi sunt manus inquinatae. Qui dum? Quia ludo luto.
<pl. mil.  326>	 Vae capiti tuo. Tuo istuc, Sceledre, promitto fore,
<pl. mil.  327>	 nisi oculos orationemque aliam commutas tibi.
<pl. mil.  328>	 sed fores concrepuerunt nostrae. At ego ilico observo foris;
<pl. mil.  329>	 nam nihil est qua hinc huc transire ea possit nisi recto ostio.
<pl. mil.  330>	 Quin domi eccam. nescio quae te, Sceledre, scelera suscitant.
<pl. mil.  331>	 Mihi ego video, mihi ego sapio, mihi ego credo plurumum:
<pl. mil.  332>	 me homo nemo deterrebit, quin ea sit in his aedibus.
<pl. mil.  333>	 hic obsistam, ne imprudenti huc ea se subrepsit mihi.
<pl. mil.  334>	 Meus illic homo est, deturbabo iam ego illum de pugnaculis.
<pl. mil.  335>	 vin iam faciam, ut stultividum * fateare? Age face.
<pl. mil.  336>	 Neque te quicquam sapere corde neque oculis uti? Volo.
<pl. mil.  337>	 Nempe tu istic ais esse erilem concubinam? Atque arguo
<pl. mil.  338>	 eam me vidisse osculantem hic intus cum alieno viro.
<pl. mil.  339>	 Scin tu nullum commeatum hinc esse a nobis? Scio.
<pl. mil.  340>	 Neque solarium neque hortum, nisi per impluvium? Scio.
<pl. mil.  341>	 Quid nunc? si ea domist, si facio, ut eam exire hinc videas domo,
<pl. mil.  342>	 dignun es verberibus multis? Dignus. Serva istas fores,
<pl. mil.  343>	 ne tibi clam se subterducat istinc atque huc transeat.
<pl. mil.  344>	 Consilium est ita facere. Pede ego iam illam huc tibi sistam in viam. ---
<pl. mil.  345>	 Agedum ergo face. volo scire, utrum egon id quod vidi viderim
<pl. mil.  346>	 an illic faciat, quod facturum dicit, ut ea sit domi.
<pl. mil.  347>	 nam ego quidem meos oculos habeo nec rogo utendos foris.
<pl. mil.  348>	 sed hic illi subparasitatur semper, hic eae proxumust,
<pl. mil.  349>	 primus ad cibum vocatur, primo pulmentum datur;
<pl. mil.  350>	 nam illic noster est fortasse circiter triennium,
<pl. mil.  351>	 neque cuiquam quam illi in nostra meliust famulo familia.
<pl. mil.  352>	 sed ego hoc quod ago, id me agere oportet, hoc observare ostium.
<pl. mil.  353>	 sic obsistam. hac quidem pol certo verba mihi numquam dabunt.
<pl. mil.  354>	 Praecepta facito ut memineris. Totiens monere mirumst.
<pl. mil.  355>	 At metuo ut satis sis subdola. Cedo vel decem, edocebo
<pl. mil.  356>	 minime malas ut sint malae, mihi solae quod superfit.
<pl. mil.  357>	 Age nunciam insiste in dolos; ego abs te procul recedam.
<pl. mil.  358>	 quid ais tu, Sceledre? Hanc rem gero. habeo auris, loquere quidvis.
<pl. mil.  359>	 Credo ego istoc extemplo tibi esse eundum actutum extra portam,
<pl. mil.  360>	 dispessis manibus, patibulum quom habebis. Quamnam ob rem?
<pl. mil.  361>	 Respice dum ad laevam: quis illaec est mulier? Pro di immortales,
<pl. mil.  362>	 eri concubinast haec quidem. Mihi quoque pol ita videtur.
<pl. mil.  363>	 age nunciam, quando lubet --- Quid agam? Perire propera.
<pl. mil.  364>	 Vbi iste est bonus servos, qui probri me maxumi innocentem
<pl. mil.  365>	 falso insimulavit? Em tibi, hic mihi dixit tibi quae dixi.
<pl. mil.  366>	 Tun me vidisse in proxumo hic, sceleste, ais osculantem?
<pl. mil.  367>	 Atque cum alieno adulescentulo dixit. Dixi hercle vero.
<pl. mil.  368>	 Tun me vidisti? Atque his quidem hercle oculis. Carebis, credo,
<pl. mil.  369>	 qui plus vident quam quod vident. Numquam hercle deterrebor
<pl. mil.  370>	 quin viderim id quod viderim. Ego stulta et mora multum,
<pl. mil.  371>	 quae cum hoc insano fabuler, quem pol ego capitis perdam.
<pl. mil.  372>	 Noli minitari: scio crucem futuram mihi sepulcrum;
<pl. mil.  373>	 ibi mei sunt maiores siti, pater, avos, proavos, abavos.
<pl. mil.  374>	 non possunt mihi minaciis tuis hisce oculi exfodiri.
<pl. mil.  375>	 sed paucis verbis te volo, Palaestrio. opsecro te,
<pl. mil.  376>	 unde exit haec? Vnde nisi domo? Domo? Me viden? Te video.
<pl. mil.  377>	 nimis mirumst facinus, quo modo haec hinc huc transire potuit;
<pl. mil.  378>	 nam certo neque solariumst apud nos neque hortus ullus
<pl. mil.  379>	 neque fenestra nisi clatrata; nam certe ego te hic intus vidi.
<pl. mil.  380>	 Pergin, sceleste, intendere hanc arguere? Ecastor ergo
<pl. mil.  381>	 mi hau falsum evenit somnium, quod noctu hac somniavi.
<pl. mil.  382>	 Quid somniasti? Ego eloquar. sed amabo advortite animum.
<pl. mil.  383>	 hac nocte in somnis mea soror geminast germana visa
<pl. mil.  384>	 venisse Athenis in Ephesum cum suo amatore quodam;
<pl. mil.  385>	 ei ambo hospitio huc in proxumum mihi devortisse visi.
<pl. mil.  386>	 Palaestrionis somnium narratur. perge porro.
<pl. mil.  387>	 Ego laeta visa, quia soror venisset, propter eandem
<pl. mil.  388>	 suspicionem maximam sum visa sustinere.
<pl. mil.  389>	 nam arguere in somnis me meus mihi familiaris visust,
<pl. mil.  390>	 me cum alieno adulescentulo, quasi nunc tu, esse osculatam,
<pl. mil.  391>	 quom illa osculata mea soror gemina esset suompte amicum.
<pl. mil.  392>	 id me insimulatam perperam falsum esse somniavi.
<pl. mil.  393>	 Satin eadem vigilanti expetunt quae in somnis visa memoras?
<pl. mil.  394>	 eu hercle praesens somnium. abi intro et comprecare.
<pl. mil.  395>	 narrandum ego istuc militi censebo. Facere certum est,
<pl. mil.  396>	 neque me quidem patiar probri falso impune insimulatam. ---
<pl. mil.  397>	 Timeo quid rerum gesserim, ita dorsus totus prurit.
<pl. mil.  398>	 Scin te periisse? Nunc quidem domi certo est. certa res est
<pl. mil.  399>	 nunc nostrum observare ostium, ubi ubist. At, Sceledre, quaeso,
<pl. mil.  400>	 ut ad id exemplum somnium quam simile somniavit
<pl. mil.  401>	 atque ut tu suspicatus es eam vidisse osculantem.
<pl. mil.  402>	 Nescio quid credam egomet mihi iam, ita quod vidisse credo
<pl. mil.  403>	 me id iam non vidisse arbitror. Ne tu hercle sero, opinor,
<pl. mil.  404>	 resipisces: si ad erum haec res prius devenerit, peribis pulchre.
<pl. mil.  405>	 Nunc demum experior, mi ob oculos caliginem opstitisse.
<pl. mil.  406>	 Dudum edepol planum est id quidem, quae hic usque fuerit intus.
<pl. mil.  407>	 Nihil habeo certi quid loquar: non vidi eam, etsi vidi.
<pl. mil.  408>	 Ne tu edepol stultitia tua nos paene perdidisti:
<pl. mil.  409>	 dum te fidelem facere ero voluisti, paene.
<pl. mil.  410>	 sed fores vicini proxumi crepuerunt. conticiscam.
<pl. mil.  411>	 Inde ignem in aram, ut Ephesiae Dianae laeta laudes
<pl. mil.  412>	 gratesque agam eique ut Arabico fumificem odore amoene,
<pl. mil.  413>	 quom me in locis Neptuniis templisque turbulentis
<pl. mil.  414>	 servavit, saevis fluctibus ubi sum adflictata multum.
<pl. mil.  415>	 Palaestrio, o Palaestrio. O Sceledre, Sceledre, quid vis?
<pl. mil.  416>	 Haec mulier, quae hinc exit modo, estne erilis concubina
<pl. mil.  417>	 Philocomasium, an non est ea? Hercle opinor, ea videtur.
<pl. mil.  418>	 sed facinus mirum est, quo modo haec hinc huc transire potuit,
<pl. mil.  419>	 si quidem east. An dubium tibi est eam esse hanc? Ea videtur.
<pl. mil.  420>	 Adeamus, appellemus. heus, quid istuc est, Philocomasium?
<pl. mil.  421>	 quid tibi istic in istisce aedibus debetur, quid negotist?
<pl. mil.  422>	 quid nunc taces? tecum loquor. Immo edepol tute tecum;
<pl. mil.  423>	 nam haec nil respondet. Te adloquor, viti probrique plena,
<pl. mil.  424>	 quae circum vicinos vagas. Quicum tu fabulare?
<pl. mil.  425>	 Quicum nisi tecum? Quis tu homo es, aut mecum quid est negoti?
<pl. mil.  426>	 Me rogas homo qui sim? Quin ego hoc rogem quod nesciam?
<pl. mil.  427>	 Quis ego sum igitur, si hunc ignoras? Mihi odiosus, quisquis es,
<pl. mil.  428>	 et tu et hic. Non nos novisti? Neutrum. Metuo maxume,
<pl. mil.  429>	 Quid metuis? Enim ne nos nosmet perdiderimus uspiam;
<pl. mil.  430>	 nam nec te neque me novisse ait haec. Persectari hic volo,
<pl. mil.  431>	 Sceledre, nos nostri an alieni simus, ne dum quispiam
<pl. mil.  432>	 nos vicinorum imprudentis aliquis immutaverit.
<pl. mil.  433>	 Certe equidem noster sum. Et pol ego. quaeris tu, mulier, malum.
<pl. mil.  434>	 tibi ego dico, heus, Philocomasium. Quae te intemperiae tenent,
<pl. mil.  435>	 qui me perperam perplexo nomine appelles? Eho,
<pl. mil.  436>	 quis igitur vocare? Diceae nomen est. Iniuria es,
<pl. mil.  437>	 falsum nomen possidere, Philocomasium, postulas;
<pl. mil.  438>	 ἄδικος es tu, non δικαία, et meo ero facis iniuriam.
<pl. mil.  439>	 Egone? Tune. Quae heri Athenis Ephesum adveni vesperi
<pl. mil.  440>	 cum meo amatore, adulescente Atheniensi? Dic mihi,
<pl. mil.  441>	 quid hic tibi in Epheso est negoti? Geminam germanam meam
<pl. mil.  442>	 hic sororem esse indaudivi, eam veni quaesitum. Mala es.
<pl. mil.  443>	 Immo ecastor stulta multum, quae vobiscum fabuler.
<pl. mil.  444>	 abeo. Abire non sinam te. Mitte. Manifestaria es.
<pl. mil.  445>	 non omitto. At iam crepabunt mihi manus, malae tibi,
<pl. mil.  446>	 nisi me omittis. Quid, malum, astas? quin tenes altrinsecus?
<pl. mil.  447>	 Nil moror negotiosum mi esse tergum. qui scio
<pl. mil.  448>	 an ista non sit Philocomasium atque alia eius similis sit?
<pl. mil.  449>	 Mittis me an non mittis? Immo vi atque invitam ingratiis,
<pl. mil.  450>	 nisi voluntate ibis, rapiam te domum. Hosticum hoc mihi
<pl. mil.  451>	 domicilium est, Athenis domus est Atticis; ego istam domum
<pl. mil.  452>	 neque moror neque vos qui homines sitis novi neque scio.
<pl. mil.  453>	 Lege agito: te nusquam mittam, nisi das firmatam fidem,
<pl. mil.  454>	 te huc, si omisero, intro ituram. Vi me cogis, quisquis es.
<pl. mil.  455>	 do fidem, si omittis, isto me intro ituram quo iubes.
<pl. mil.  456>	 Ecce omitto. At ego abeo missa. --- Muliebri fecit fide.
<pl. mil.  457>	 Sceledre, manibus amisisti praedam. tam east quam potis
<pl. mil.  458>	 nostra erilis concubina. vin tu facere hoc strenue?
<pl. mil.  459>	 Quid faciam? Ecfer mihi machaeram huc intus. Quid facies ea?
<pl. mil.  460>	 Intro rumpam recta in aedis: quemque hic intus videro
<pl. mil.  461>	 cum Philocomasio osculantem, eum ego obtruncabo extempulo.
<pl. mil.  462>	 Visanest ea esse? Immo edepol plane east. Sed quo modo
<pl. mil.  463>	 dissimulabat. Abi, machaeram huc ecfer. Iam faxo hic erit. ---
<pl. mil.  464>	 Neque eques neque pedes profectost quisquam tanta audacia,
<pl. mil.  465>	 qui aeque faciat confidenter quicquam quam mulier facit.
<pl. mil.  466>	 ut utrubique orationem docte divisit suam,
<pl. mil.  467>	 ut sublinitur os custodi cauto, conservo meo.
<pl. mil.  468>	 nimis beat quod commeatus transtinet trans parietem.
<pl. mil.  469>	 Heus, Palaestrio, machaera nihil opust. Quid iam, aut quid est?
<pl. mil.  470>	 Domi eccam erilem concubinam. Quid, domi? In lecto cubat.
<pl. mil.  471>	 Edepol ne tu tibi malam rem repperisti, ut praedicas.
<pl. mil.  472>	 Quid iam? Quia hanc attingere mulierem hinc ex proxumo.
<pl. mil.  473>	 Magis hercle metuo. Sed numquam quisquam faciet quin soror
<pl. mil.  474>	 istaec sit gemina huius: eam pol tu osculantem hic videras.
<pl. mil.  475>	 Id quidem palam est eam esse, ut dicis; quid propius fuit,
<pl. mil.  476>	 quam ut perirem, si elocutus essem ero? Ergo, si sapis,
<pl. mil.  477>	 mussitabis: plus oportet scire servom quam loqui.
<pl. mil.  478>	 ego abeo a te, ne quid tecum consili commisceam,
<pl. mil.  479>	 atque apud hunc ero vicinum; tuae mihi turbae non placent.
<pl. mil.  480>	 erus si veniet, si me quaeret, hic ero: hinc me arcessito. ---
<pl. mil.  481>	 Satin abiit ille neque erile negotium
<pl. mil.  482>	 plus curat, quasi non servitutem serviat?
<pl. mil.  483>	 certo illa quidem hic nunc intus est in aedibus,
<pl. mil.  484>	 nam egomet cubantem eam modo offendi domi.
<pl. mil.  485>	 certum est nunc observationi operam dare.
<pl. mil.  486>	 non hercle hisce homines me marem, sed feminam
<pl. mil.  487>	 vicini rentur esse servi militis:
<pl. mil.  488>	 ita me ludificant. meamne hic invitam hospitam,
<pl. mil.  489>	 quae heri huc Athenis cum hospite advenit meo,
<pl. mil.  490>	 tractatam et ludificatam, ingenuam et liberam?
<pl. mil.  491>	 Perii hercle, hic ad me recta habet rectam viam.
<pl. mil.  492>	 metuo, illaec mihi res ne malo magno fuat,
<pl. mil.  493>	 quantum hunc audivi facere verborum senem.
<pl. mil.  494>	 Accedam ad hominem. tun, Sceledre, hic, scelerum caput,
<pl. mil.  495>	 meam ludificavisti hospitam ante aedis modo?
<pl. mil.  496>	 Vicine, ausculta quaeso. Ego auscultem tibi?
<pl. mil.  497>	 Expurigare volo me. Tun te expuriges,
<pl. mil.  498>	 qui facinus tantum tamque indignum feceris?
<pl. mil.  499>	 an quia latrocinamini, arbitramini
<pl. mil.  500>	 quidvis licere facere vobis, verbero?
<pl. mil.  501>	 Licetne? At ita me di deaeque omnis ament,
<pl. mil.  502>	 nisi mihi supplicium virgeum de te datur
<pl. mil.  503>	 longum diutinumque, a mane ad vesperum,
<pl. mil.  504>	 quod meas confregisti imbricis et tegulas,
<pl. mil.  505>	 ibi dum condignam te simiam,
<pl. mil.  506>	 quodque inde inspectavisti meum apud me hospitem
<pl. mil.  507>	 amplexum amicam, quom osculabatur, suam,
<pl. mil.  508>	 quodque concubinam erilem insimulare ausus es
<pl. mil.  509>	 probri pudicam meque summi flagiti,
<pl. mil.  510>	 tum quod tractavisti hospitam ante aedis meam:
<pl. mil.  511>	 nisi mihi supplicium stimuleum de te datur,
<pl. mil.  512>	 dedecoris pleniorem erum faciam tuom,
<pl. mil.  513>	 quam magno vento plenumst undarum mare.
<pl. mil.  514>	 Ita sum coactus, Periplectomene, ut nesciam
<pl. mil.  515>	 utrum me postulare prius * tecum aequom siet;
<pl. mil.  516>	 nisi si istaec non est haec neque haec istast, mihi
<pl. mil.  517>	 me expurigare tibi videtur aequius;
<pl. mil.  518>	 sicut etiam nunc nescio quid viderim:
<pl. mil.  519>	 itast ista huius similis nostrai tua,
<pl. mil.  520>	 siquidem non eadem est. Vise ad me intro, iam scies.
<pl. mil.  521>	 Licetne? Quin te iubeo; et placide noscita.
<pl. mil.  522>	 Ita facere certum est. --- Heus, Philocomasium, cito
<pl. mil.  523>	 transcurre curriculo ad nos, ita negotiumst.
<pl. mil.  524>	 post, quando exierit Sceledrus a nobis, cito
<pl. mil.  525>	 transcurrito ad vos rursum curriculo domum.
<pl. mil.  526>	 nunc pol ego metuo ne quid infuscaverit.
<pl. mil.  527>	 si hic non videbit mulierem --- aperitur foris.
<pl. mil.  528>	 Pro di immortales, similiorem mulierem
<pl. mil.  529-530>	 magisque eandem, ut pote quae non sit eadem, non reor
<pl. mil.  531>	 deos facere posse. Quid nunc? Commerui malum.
<pl. mil.  532>	 Quid igitur? eanest? Etsi east, non est ea.
<pl. mil.  533>	 Vidistin istam? Vidi, et illam et hospitem,
<pl. mil.  534>	 complexam atque osculantem. Eanest? Nescio.
<pl. mil.  535>	 Vin scire plane? Cupio. Abi intro ad vos domum
<pl. mil.  536>	 continuo, vide sitne istaec vostra intus. Licet,
<pl. mil.  537>	 pulchre admonuisti. iam ego ad te exibo foras. ---
<pl. mil.  538>	 Numquam edepol hominem quemquam ludificarier
<pl. mil.  539>	 magis facete vidi et magis miris modis.
<pl. mil.  540>	 sed eccum egreditur. Periplectomene, te opsecro
<pl. mil.  541>	 per deos atque homines perque stultitiam meam
<pl. mil.  542>	 perque tua genua --- Quid opsecras me? Inscitiae
<pl. mil.  543>	 meae et stultitiae ignoscas. nunc demum scio
<pl. mil.  544>	 me fuisse excordem, caecum, incogitabilem.
<pl. mil.  545>	 nam Philocomasium eccam intus. Quid nunc, furcifer?
<pl. mil.  546>	 vidistin ambas? Vidi. Erum exhibeas volo.
<pl. mil.  547>	 Meruisse equidem me maxumum fateor malum,
<pl. mil.  548>	 et tuae fecisse me hospitae aio iniuriam;
<pl. mil.  549>	 sed meam esse erilem concubinam censui,
<pl. mil.  550>	 cui me custodem erus addidit miles meus.
<pl. mil.  551>	 nam ex uno puteo similior numquam potis
<pl. mil.  552>	 aqua aquai sumi quam haec est atque ista hospita.
<pl. mil.  553>	 et me despexe ad te per impluvium tuom
<pl. mil.  554>	 fateor. Quid ni fateare, ego quod viderim?
<pl. mil.  555>	 et ibi osculantem meum hospitem cum ista hospita
<pl. mil.  556>	 vidisti? Vidi (cur negem quod viderim?),
<pl. mil.  557>	 sed Philocomasium me vidisse censui.
<pl. mil.  558>	 Ratun istic me hominem esse omnium minimi preti,
<pl. mil.  559>	 si ego me sciente paterer vicino meo
<pl. mil.  560>	 eam fieri apud me tam insignite iniuriam?
<pl. mil.  561>	 Nunc demum a me insipienter factum esse arbitror,
<pl. mil.  562>	 cum rem cognosco; at non malitiose tamen
<pl. mil.  563>	 feci. Immo indigne; nam hominem servom suos
<pl. mil.  564>	 domitos habere oportet oculos et manus
<pl. mil.  565>	 orationemque. Egone si post hunc diem
<pl. mil.  566>	 muttivero, etiam quod egomet certo sciam,
<pl. mil.  567>	 dato excruciandum me: egomet me dedam tibi;
<pl. mil.  568>	 nunc hoc mi ignosce quaeso. Vincam animum meum,
<pl. mil.  569>	 ne malitiose factum id esse aps te arbitrer.
<pl. mil.  570>	 ignoscam tibi istuc. At tibi di faciant bene.
<pl. mil.  571>	 Ne tu hercle, si te di ament, linguam comprimes
<pl. mil.  572>	 posthac, etiam illud quod scies nesciveris
<pl. mil.  573>	 nec videris quod videris. Bene me mones,
<pl. mil.  574>	 ita facere certum est. sed satine ? Abi.
<pl. mil.  575>	 Numquid nunc aliud me vis? Ne me noveris.
<pl. mil.  576>	 Dedit hic mihi verba. quam benigne gratiam
<pl. mil.  577>	 fecit, ne iratus esset. scio quam rem gerat:
<pl. mil.  578>	 ut miles cum extemplo a foro adveniat domum,
<pl. mil.  579>	 domi comprehendar. una hic et Palaestrio
<pl. mil.  580>	 me habent venalem: sensi et iam dudum scio.
<pl. mil.  581>	 numquam hercle ex ista nassa ego hodie escam petam;
<pl. mil.  582>	 nam iam aliquo aufugiam et me occultabo aliquot dies,
<pl. mil.  583>	 dum haec consilescunt turbae atque irae leniunt.
<pl. mil.  584>	 nam uni satis populo impio merui mali. ---
<pl. mil.  585>	 [verum tamen de me quidquid est, ibo hinc domum.]
<pl. mil.  586>	 Illic hinc abscessit. sat edepol certo scio,
<pl. mil.  587>	 occisam saepe sapere plus multo suem:
<pl. mil.  588>	 quoin id adimatur ne id quod vidit viderit.
<pl. mil.  589>	 nam illius oculi atque aures atque opinio
<pl. mil.  590>	 transfugere ad nos. usque adhuc actum est probe;
<pl. mil.  591>	 nimium festivam mulier operam praehibuit.
<pl. mil.  592>	 redeo in senatum rusum; nam Palaestrio
<pl. mil.  593>	 domi nunc apud me est, Sceledrus nunc autemst foris:
<pl. mil.  594>	 frequens senatus poterit nunc haberier.
<pl. mil.  595>	 ibo intro, ne, dum absum, alter sorti defuat. ---
<pl. mil.  596>	 Cohibete intra limen etiam vos parumper, Pleusicles,
<pl. mil.  597>	 sinite me prius perspectare, ne uspiam insidiae sient
<pl. mil.  598>	 concilium quod habere volumus. nam opus est nunc tuto loco,
<pl. mil.  599>	 unde inimicus ne quis nostri spolia capiat consili.
<pl. mil.  600>	 nam bene consultum inconsultum est, si id inimicis usuist,
<pl. mil.  601>	 neque potest quin, si id inimicis usuist, obsit tibi;
<pl. mil.  602>	 [nam bene consultum consilium surripitur saepissime,
<pl. mil.  603>	 si minus cum cura aut cautella locus loquendi lectus est.]
<pl. mil.  604>	 quippe qui, si rescivere inimici consilium tuom,
<pl. mil.  605>	 tuopte tibi consilio occludunt linguam et constringunt manus,
<pl. mil.  606>	 atque eadem quae illis voluisti facere, illi faciunt tibi.
<pl. mil.  607>	 sed speculabor, ne quis aut hinc aut ab laeva aut dextera
<pl. mil.  608>	 nostro consilio venator adsit cum auritis plagis.
<pl. mil.  609>	 sterilis hinc prospectus usque ad ultumam est plateam probe.
<pl. mil.  610>	 evocabo. heus Periplectomene et Pleusicles, progredimini.
<pl. mil.  611>	 Ecce nos tibi oboedientes. Facilest imperium in bonis.
<pl. mil.  612>	 sed volo scire: eodem consilio, quod intus meditati sumus,
<pl. mil.  613>	 gerimus rem? Magis non potest esse ad rem utibile. Immo *
<pl. mil.  614>	 quid tibi, Pleusicles? Quodne vobis placeat, displiceat mihi?
<pl. mil.  615>	 quis homo sit magis meus quam tu es? Loquere lepide et commode.
<pl. mil.  616>	 Pol ita decet hunc facere. At hoc me facinus miserum macerat
<pl. mil.  617>	 meumque cor corpusque cruciat. Quid id est quod cruciat? cedo.
<pl. mil.  618>	 Me tibi istuc aetatis homini facinora puerilia
<pl. mil.  619>	 obicere, neque te decora neque tuis virtutibus;
<pl. mil.  620>	 ea te expetere ex opibus summis mei honoris gratia
<pl. mil.  621>	 mihique amanti ire opitulatum atque ea te facere facinora,
<pl. mil.  622>	 quae istaec aetas fugere facta magis quam sectari solet:
<pl. mil.  623>	 eam pudet me tibi in senecta obicere sollicitudinem.
<pl. mil.  624>	 Novo modo tu homo amas, siquidem te quicquam quod faxis pudet;
<pl. mil.  625>	 nihil amas, umbra es amantis magis quam amator, Pleusicles.
<pl. mil.  626>	 Hancine aetatem exercere mei me amoris gratia?
<pl. mil.  627>	 Quid ais tu? itane tibi ego videor oppido Acherunticus?
<pl. mil.  628>	 tam capularis, tamine tibi diu videor vitam vivere?
<pl. mil.  629>	 nam equidem haud sum natus annos praeter quinquaginta et quattuor,
<pl. mil.  630>	 clare oculis video, pernix sum manibus, pedibus mobilis.
<pl. mil.  631>	 Si albicapillus hic, videtur neutiquam ab ingenio senex.
<pl. mil.  632>	 inest in hoc emussitata sua sibi ingenua indoles.
<pl. mil.  633>	 Pol id quidem experior ita esse ut praedicas, Palaestrio;
<pl. mil.  634>	 nam benignitas quidem huius oppido adulescentula est.
<pl. mil.  635>	 Immo, hospes, magis cum periclum facies, magis nosces meam
<pl. mil.  636>	 comitatem erga te amantem. Quid opus nota noscere?
<pl. mil.  637>	 Vt apud te exemplum experiundi habeas, ne quaeras foris;
<pl. mil.  638>	 nam nisi qui ipse amavit, aegre amantis ingenium inspicit:
<pl. mil.  639-640>	 et ego amoris aliquantum habeo umorisque etiam in corpore,
<pl. mil.  641>	 neque dum exarui ex amoenis rebus et voluptariis.
<pl. mil.  642>	 vel cavillator facetus vel conviva commodus
<pl. mil.  643>	 item ero, neque ego oblocutor sum alteri in convivio:
<pl. mil.  644>	 incommoditate abstinere me apud convivas commodo
<pl. mil.  645>	 commemini et meae orationis iustam partem persequi
<pl. mil.  646>	 et meam partem itidem tacere, quom aliena est oratio;
<pl. mil.  647>	 minime sputator, screator sum, itidem minime mucidus:
<pl. mil.  648>	 post Ephesi sum natus, non enim in Apulis; non sum Animulas.
<pl. mil.  649>	 O lepidum senem, in se si quas memorat virtutis habet,
<pl. mil.  650>	 atque equidem plane educatum in nutricatu Venerio.
<pl. mil.  651>	 Plus dabo quam praedicabo ex me venustatis tibi.
<pl. mil.  652>	 neque ego umquam alienum scortum subigito in convivio,
<pl. mil.  653>	 neque praeripio pulpamentum neque praevorto poculum,
<pl. mil.  654>	 neque per vinum umquam ex me exoritur discidium in convivio:
<pl. mil.  655>	 si quis ibi est odiosus, abeo domum, sermonem segrego;
<pl. mil.  656>	 Venerem, amorem amoenitatemque accubans exerceo.
<pl. mil.  657>	 Tu quidem edepol omnis moris ad venustatem vacet;
<pl. mil.  658>	 cedo tris mi hominis aurichalco contra cum istis moribus.
<pl. mil.  659>	 At quidem illuc aetatis qui sit non invenies alterum
<pl. mil.  660>	 lepidiorem ad omnis res nec qui amicus amico sit magis.
<pl. mil.  661>	 Tute me ut fateare faciam esse adulescentem moribus,
<pl. mil.  662>	 ita apud omnis comparebo tibi res bene factis frequens.
<pl. mil.  663>	 opusne erit tibi advocato tristi, iracundo? ecce me;
<pl. mil.  664>	 opusne leni? leniorem dices quam mutum est mare,
<pl. mil.  665>	 liquidiusculusque ero quam ventus est favonius.
<pl. mil.  666>	 vel hilarissimum convivam hinc indidem expromam tibi,
<pl. mil.  667>	 pel primarium parasitum atque obsonatorem optumum;
<pl. mil.  668>	 tum ad saltandum non cinaedus malacus aequest atque ego.
<pl. mil.  669>	 Quid ad illas artis optassis, si optio eveniat tibi?
<pl. mil.  670>	 Huius pro meritis ut referri pariter possit gratia,
<pl. mil.  671>	 tibique, quibus nunc me esse experior summae sollicitudini.
<pl. mil.  672>	 at tibi tanto sumptui esse mihi molestumst. Morus es.
<pl. mil.  673>	 nam in mala uxore atque inimico si quid sumas, sumptus est,
<pl. mil.  674>	 in bono hospite atque amico quaestus est quod sumitur
<pl. mil.  675>	 et quod in divinis rebus sumptumst, sapienti lucrumst.
<pl. mil.  676>	 deum virtute est te unde hospitio accipiam apud me comiter:
<pl. mil.  677>	 es, bibe, animo obsequere mecum atque onera te hilaritudine.
<pl. mil.  678>	 liberae sunt aedis, liber sum autem ego: mei volo vivere.
<pl. mil.  679>	 nam mihi, deum virtute dicam, propter divitias meas
<pl. mil.  680>	 licuit uxorem dotatam genere summo ducere;
<pl. mil.  681>	 sed nolo mi oblatratricem in aedis intro mittere.
<pl. mil.  682>	 Cur non vis? nam procreare liberos lepidumst onus.
<pl. mil.  683>	 Hercle vero liberum esse tete, id multo lepidiust.
<pl. mil.  684>	 Tu homo et alteri sapienter potis es consulere et tibi.
<pl. mil.  685>	 Nam bona uxor suave ductust, si sit usquam gentium
<pl. mil.  686>	 ubi ea possit inveniri; verum egone eam ducam domum,
<pl. mil.  687>	 quae mihi numquam hoc dicat eme, mi vir, lanam, unde tibi pallium
<pl. mil.  688>	 malacum et calidum conficiatur tunicaeque hibernae bonae,
<pl. mil.  689>	 ne algeas hac hieme (hoc numquam verbum ex uxore audias),
<pl. mil.  690>	 verum prius quam galli cantent quae me e somno suscitet,
<pl. mil.  691>	 dicat da, mi vir, kalendis meam qui matrem munerem,
<pl. mil.  692>	 da qui faciam condiat, da quod dem quinquatribus
<pl. mil.  693>	 praecantrici, coniectrici, hariolae atque haruspicae;
<pl. mil.  694>	 flagitiumst, si nil mittetur quae supercilio spicit;
<pl. mil.  695>	 tum plicatricem clementer non potest quin munerem;
<pl. mil.  696>	 iam pridem, quia nihil abstulerit, suscenset ceriaria;
<pl. mil.  697>	 tum opstetrix expostulavit mecum, parum missum sibi;
<pl. mil.  698>	 quid? nutrici non quicquam, quae vernas alit?
<pl. mil.  699>	 haec atque horum similia alia damna multa mulierum
<pl. mil.  700>	 me uxore prohibent, mihi quae huius similes sermones serat.
<pl. mil.  701>	 Di tibi propitii sunt, nam hercle si istam semel amiseris
<pl. mil.  702>	 libertatem, haud facile in eundem rusum restitues locum.
<pl. mil.  703>	 At illa laus est, magno in genere et in divitiis maxumis
<pl. mil.  704>	 liberos hominem educare, generi monumentum et sibi.
<pl. mil.  705>	 Quando habeo multos cognatos, quid opus est mihi liberis?
<pl. mil.  706>	 nunc bene vivo et fortunate atque ut volo atque animo ut lubet.
<pl. mil.  707>	 mea bona in morte cognatis didam, inter eos partiam.
<pl. mil.  708>	 [ei apud me aderunt, me curabunt, visent quid agam, ecquid velim.]
<pl. mil.  709>	 prius quam lucet adsunt, rogitant noctu ut somnum ceperim.
<pl. mil.  710>	 [eos pro liberis habebo, qui mihi mittunt munera.]
<pl. mil.  711>	 sacrificant: dant inde partem mihi maiorem quam sibi,
<pl. mil.  712>	 abducunt ad exta; me ad se ad prandium, ad cenam vocant;
<pl. mil.  713>	 ille miserrumum se retur, minimum qui misit mihi.
<pl. mil.  714>	 illi inter se certant donis, egomet mecum mussito:
<pl. mil.  715>	 bona mea inhiant, me certatim nutricant et munerant.
<pl. mil.  716>	 Nimis bona ratione nimiumque ad te te et tuam vitam habes:
<pl. mil.  717>	 et tibi sunt gemini et trigemini, si te bene habes, filii.
<pl. mil.  718>	 Pol si habuissem, satis cepissem miseriarum e liberis:
<pl. mil.  719-720>	 continuo excruciarer animi: si ei forte fuisset febris,
<pl. mil.  721>	 censerem emori; cecidissetve ebrius aut de equo uspiam,
<pl. mil.  722>	 metuerem ne ibi diffregisset crura aut cervices sibi.
<pl. mil.  723>	 Huic homini dignum est divitias esse et diu vitam dari,
<pl. mil.  724>	 qui et rem servat et se bene habet suisque amicis usui est.
<pl. mil.  725>	 O lepidum caput. ita me di deaeque ament, aequom fuit
<pl. mil.  726>	 deos paravisse, uno exemplo ne omnes vitam viverent;
<pl. mil.  727>	 sicut merci pretium statuit qui est probus agoranomus:
<pl. mil.  728>	 quae probast mers, pretium ei statuit, pro virtute ut veneat,
<pl. mil.  729>	 quae improbast, pro mercis vitio dominum pretio pauperat,
<pl. mil.  730>	 itidem divos dispertisse vitam humanam aequom fuit:
<pl. mil.  731>	 qui lepide ingeniatus esset, vitam ei longinquam darent,
<pl. mil.  732>	 qui improbi essent et scelesti, is adimerent animam cito.
<pl. mil.  733>	 si hoc paravissent, et homines essent minus multi mali
<pl. mil.  734>	 et minus audacter scelesta facerent facta, et postea,
<pl. mil.  735>	 qui homines probi essent, esset is annona vilior.
<pl. mil.  736>	 Qui deorum consilia culpet, stultus inscitusque sit,
<pl. mil.  737>	 quique eos vituperet. nunc istis rebus desisti decet.
<pl. mil.  738>	 nunc volo opsonare, ut, hospes, tua te ex virtute et mea
<pl. mil.  739>	 meae domi accipiam benigne, lepide et lepidis victibus.
<pl. mil.  740>	 Nihil me paenitet iam quanto sumptui fuerim tibi;
<pl. mil.  741>	 nam hospes nullus tam in amici hospitium devorti potest,
<pl. mil.  742>	 quin, ubi triduom continuom fuerit, iam odiosus siet;
<pl. mil.  743>	 verum ubi dies decem continuos sit, east odiorum Ilias:
<pl. mil.  744>	 tam etsi dominus non invitus patitur, servi murmurant.
<pl. mil.  745>	 Serviendae servituti ego servos instruxi mihi,
<pl. mil.  746>	 hospes, non qui mi imperarent quibusve ego essem obnoxius:
<pl. mil.  747>	 si illis aegrest mihi quod volup est, meo remigio rem gero,
<pl. mil.  748>	 tamen id quod odiost faciundumst cum malo atque ingratiis.
<pl. mil.  749>	 nunc, quod occepi, opsonatum pergam. Si certumst tibi,
<pl. mil.  750>	 commodulum obsona, ne magno sumptu: mihi quidvis sat est.
<pl. mil.  751>	 Quin tu istanc orationem hinc veterem atque antiquam amoves?
<pl. mil.  752>	 [nam] proletario sermone nunc quidem, hospes, utere;
<pl. mil.  753>	 nam ei solent, quando accubuere, ubi cena adpositast, dicere:
<pl. mil.  754>	 quid opus fuit hoc, hospes, sumptu tanto nostra gratia?
<pl. mil.  755>	 insanivisti hercle, nam idem hoc hominibus sat erat decem.
<pl. mil.  756>	 quod eorum causa obsonatumst culpant et comedunt tamen.
<pl. mil.  757>	 Fit pol illud ad illud exemplum. ut docte et perspecte sapit.
<pl. mil.  758>	 Sed eidem homines numquam dicunt, quamquam adpositumst ampliter:
<pl. mil.  759>	 iube illud demi; tolle hanc patinam; remove pernam, nil moror;
<pl. mil.  760>	 aufer illam offam porcinam, probus hic conger frigidus,
<pl. mil.  761>	 remove, abi aufer neminem eorum haec adseverare audias,
<pl. mil.  762>	 sed procellunt se et procumbunt dimidiati, dum appetunt.
<pl. mil.  763>	 Bonus bene ut malos descripsit mores. Haud centesimam
<pl. mil.  764>	 partem dixi atque, otium rei si sit, possum expromere.
<pl. mil.  765>	 Igitur id quod agitur, hic primum praeverti decet.
<pl. mil.  766>	 nunc hoc animum advortite ambo. mihi opus est opera tua,
<pl. mil.  767>	 Periplectomene; nam ego inveni lepidam sycophantiam,
<pl. mil.  768>	 qui admutiletur miles usque caesariatus atque uti
<pl. mil.  769>	 huic amanti ac Philocomasio hanc ecficiamus copiam,
<pl. mil.  770>	 ut hic eam abducat habeatque. Dari istanc rationem volo.
<pl. mil.  771>	 At ego mi anulum dari istunc tuom volo. Quam ad rem usui est?
<pl. mil.  772>	 Quando habebo, igitur rationem mearum fabricarum dabo.
<pl. mil.  773>	 Vtere, accipe. Accipe a me rusum rationem doli,
<pl. mil.  774>	 quam institui. Perpurigatis damus tibi ambo operam auribus.
<pl. mil.  775>	 Erus meus ita magnus moechus mulierum est, ut neminem
<pl. mil.  776>	 fuisse aeque neque futurum credo. Credo ego istuc idem.
<pl. mil.  777>	 Isque Alexandri praestare praedicat formae suam,
<pl. mil.  778>	 itaque omnis se ultro sectari in Epheso memorat mulieres.
<pl. mil.  779>	 Edepol qui te de isto multi cupiunt non mentirier,
<pl. mil.  780>	 sed ego ita esse ut dicis teneo pulchre. proin, Palaestrio,
<pl. mil.  781>	 quam potis tam verba confer maxime ad compendium.
<pl. mil.  782>	 Ecquam tu potes reperire forma lepida mulierem,
<pl. mil.  783>	 cui facetiarum cor pectusque sit plenum et doli?
<pl. mil.  784>	 Ingenuamne an libertinam? Aequi istuc facio, dum modo
<pl. mil.  785>	 eam des quae sit quaestuosa, quae alat corpus corpore,
<pl. mil.  786>	 cuique sapiat pectus; nam cor non potest, quod nulla habet.
<pl. mil.  787>	 Lautam vis an quae nondum sit lauta? Sic consucidam,
<pl. mil.  788>	 quam lepidissimam potis quamque adulescentem maxume.
<pl. mil.  789>	 Habeo eccillam meam clientam, meretricem adulescentulam.
<pl. mil.  790>	 sed quid ea usus est? Vt ad te eam iam deducas domum
<pl. mil.  791>	 itaque eam huc ornatam adducas, ex matronarum modo,
<pl. mil.  792>	 capite compto, crinis vittasque habeat, adsimuletque se
<pl. mil.  793>	 tuam esse uxorem: ita praecipiundum est. Erro quam insistas viam.
<pl. mil.  794>	 At scietis. sed ecquae ancillast illi? Est prime cata.
<pl. mil.  795>	 Ea quoque opus est. ita praecipito mulieri atque ancillulae,
<pl. mil.  796>	 ut simulet se tuam esse uxorem et deperire hunc militem,
<pl. mil.  797>	 quasique hunc anulum faveae suae dederit, ea porro mihi,
<pl. mil.  798>	 militi ut darem, quasique ego ei rei sim interpres. Audio;
<pl. mil.  799>	 ne me surdum esse arbitrare, si audes. ego recte meis
<pl. mil.  799a>	 auribus utor * *
<pl. mil.  800>	 ei dabo, aps tua mi uxore dicam delatum et datum,
<pl. mil.  801>	 ut sese ad eum conciliarem; ille eiusmodi est: cupiet miser,
<pl. mil.  802>	 qui nisi adulterio studiosus rei nulli aliaest improbus.
<pl. mil.  803>	 Non potuit reperire, si ipsi Soli quaerendas dares,
<pl. mil.  804>	 lepidiores duas ad hanc rem quam ego. habe animum bonum.
<pl. mil.  805>	 Ergo adcura, sed propere opus est. nunc tu ausculta, Pleusicles.
<pl. mil.  806>	 Tibi sum oboediens. Hoc facito, miles domum ubi advenerit,
<pl. mil.  807>	 memineris ne Philocomasium nomines. Quem nominem?
<pl. mil.  808>	 Diceam. Nempe eandem quae dudum constitutast. Pax, abi.
<pl. mil.  809>	 Meminero. sed quid meminisse id refert, rogo ego te tamen.
<pl. mil.  810>	 Ego enim dicam tum quando usus poscet; interea tace,
<pl. mil.  811>	 ut nunc etiam hic agat ac tu tum partis defendas tuas.
<pl. mil.  812>	 Ego eo intro igitur. --- Et praecepta sobrie ut cures face.
<pl. mil.  813>	 quantas res turbo, quantas moveo machinas.
<pl. mil.  814>	 eripiam ego hodie concubinam militi,
<pl. mil.  815>	 si centuriati bene sunt maniplares mei.
<pl. mil.  816>	 sed illum vocabo. heus Sceledre, nisi negotiumst,
<pl. mil.  817>	 progredere ante aedis, te vocat Palaestrio.
<pl. mil.  818>	 Non operaest Sceledro. Quid iam? Sorbet dormiens.
<pl. mil.  819>	 Quid, sorbet? Illud, stertit, volui dicere.
<pl. mil.  820>	 sed quia consimile est, quom stertas, quasi sorbeas ---
<pl. mil.  821>	 Eho an dormit Sceledrus intus? Non naso quidem,
<pl. mil.  822>	 nam eo magnum clamat. tetigit calicem clanculum,
<pl. mil.  823>	 dum misit nardum in amphoram, cellarius.
<pl. mil.  824-825>	 Eho tu sceleste, qui illi , eho ---
<pl. mil.  826>	 Quid vis? Qui lubitum est illi condormiscere?
<pl. mil.  827>	 Oculis opinor. Non te istuc rogito, scelus.
<pl. mil.  828>	 procede huc. periisti iam, nisi verum scio.
<pl. mil.  829>	 prompsisti tu illi vinum? Non prompsi. Negas?
<pl. mil.  830>	 Nego hercle vero, nam ille me vetuit dicere;
<pl. mil.  831>	 neque equidem heminas octo exprompsi in urceum
<pl. mil.  832>	 neque illic calidum exbibit in prandium.
<pl. mil.  833>	 Neque tu bibisti? Di me perdant, si bibi,
<pl. mil.  834>	 si bibere potui. Quid iam? Quia enim obsorbui;
<pl. mil.  835>	 nam nimis calebat, amburebat gutturem.
<pl. mil.  836>	 Alii ebrii sunt, alii poscam potitant.
<pl. mil.  837>	 bono subpromo et promo cellam creditam.
<pl. mil.  838>	 Tu hercle idem faceres, si tibi esset credita:
<pl. mil.  839-840>	 quoniam aemulari non licet, nunc invides.
<pl. mil.  841>	 Eho an umquam prompsit antehac? responde, scelus.
<pl. mil.  842>	 atque ut tu scire possis, ego dico tibi:
<pl. mil.  843>	 si falsa dices, Lucrio, excruciabere.
<pl. mil.  844>	 Ita vero? ut tu ipse me dixisse delices,
<pl. mil.  845>	 post e sagina ego eiciar cellaria,
<pl. mil.  846>	 ut tibi, si promptes, alium subpromum pares.
<pl. mil.  847>	 Non edepol faciam. age eloquere audacter mihi.
<pl. mil.  848>	 Numquam edepol vidi promere. verum hoc erat:
<pl. mil.  849>	 mihi imperabat, ego promebam postea.
<pl. mil.  850>	 Hoc illi crebro capite sistebant cadi.
<pl. mil.  851>	 Non hercle tam istoc valide cassabant cadi;
<pl. mil.  852>	 sed in cella erat paulum nimis loculi lubrici,
<pl. mil.  853>	 ibi erat bilibris aula sic propter cados,
<pl. mil.  854>	 ea saepe deciens complebatur: vidi eam
<pl. mil.  855>	 plenam atque inanem fieri, plenam maxume;
<pl. mil.  856>	 ubi bacchabatur aula, cassabant cadi.
<pl. mil.  857>	 Abi, abi intro iam. vos in cella vinaria
<pl. mil.  858>	 bacchanal facitis. iam hercle ego erum adducam a foro.
<pl. mil.  859>	 Perii, excruciabit me erus, domum si venerit,
<pl. mil.  860>	 quom haec facta scibit, quia sibi non dixerim.
<pl. mil.  861>	 fugiam hercle aliquo atque hoc in diem extollam malum.
<pl. mil.  862>	 ne dixeritis, obsecro, huic, vostram fidem.
<pl. mil.  863>	 Quo te agis? Missus sum aliquo: iam huc revenero.
<pl. mil.  864>	 Quis misit? Philocomasium. Abi, actutum redi.
<pl. mil.  865>	 Quaeso tamen tu meam partem, infortunium
<pl. mil.  866>	 si dividetur, me absente accipito tamen. ---
<pl. mil.  867>	 Modo intellexi quam rem mulier gesserit:
<pl. mil.  868>	 quia Sceledrus dormit, hunc subcustodem suom
<pl. mil.  869>	 foras ablegavit, dum ab se huc transiret. placet.
<pl. mil.  870>	 sed Periplectomenus quam ei mandavi mulierem
<pl. mil.  871>	 nimis lepida forma ducit. di hercle hanc rem adiuvant.
<pl. mil.  872>	 quam digne ornata incedit, haud meretricie.
<pl. mil.  873>	 lepide hoc succedit sub manus negotium.
<pl. mil.  874>	 Rem omnem tibi, Acroteleutium, tibique una, Milphidippa,
<pl. mil.  875>	 domi demonstravi in ordine. hanc fabricam fallaciasque
<pl. mil.  876>	 minus si tenetis, denuo volo percipiatis plane;
<pl. mil.  877>	 satis si intellegitis, aliud est quod potius fabulemur.
<pl. mil.  878>	 Stultitia atque insipientia mea istaec sit, mi patrone,
<pl. mil.  879>	 me ire in opus alienum aut ibi meam operam pollicitari,
<pl. mil.  880>	 si ea in opificina nesciam aut mala esse aut fraudulenta.
<pl. mil.  881>	 At melius est monerier. Meretricem commoneri,
<pl. mil.  882>	 quam sane magni referat, nihil clam est. quin egomet ultro,
<pl. mil.  883>	 postquam adbibere auris meae tuae oram orationis,
<pl. mil.  884>	 tibi dixi, miles quem ad modum potis sit deasciari.
<pl. mil.  885>	 At nemo solus satis sapit. nam ego multos saepe vidi
<pl. mil.  886>	 regionem fugere consili prius quam repertam haberent.
<pl. mil.  887>	 Si quid faciendum est mulieri male atque malitiose,
<pl. mil.  888>	 ea sibi immortalis memoriast meminisse et sempiterna;
<pl. mil.  889>	 sin bene quid aut fideliter faciundum eisdem veniat,
<pl. mil.  890>	 obliviosae extempulo fiunt, meminisse nequeunt.
<pl. mil.  891>	 Ergo istuc metuo, quom venit vobis faciundum utrumque:
<pl. mil.  892>	 nam id proderit mihi, militi male quod facietis ambae.
<pl. mil.  893>	 Dum nescientes quod bonum faciamus, ne formida.
<pl. mil.  894-895>	 Mala mulier mers est. Ne pave, peioribus conveniunt.
<pl. mil.  896>	 Ita vos decet. consequimini. Cesso ego illis obviam ire?
<pl. mil.  897>	 venire salvom gaudeo, lepide hercle ornatus incedis.
<pl. mil.  898>	 Bene opportuneque obviam es, Palaestrio. em tibi adsunt
<pl. mil.  899>	 quas me iussisti adducere et quo ornatu. eu, noster esto.
<pl. mil.  900>	 Palaestrio Acroteleutium salutat. Quis hic amabo est,
<pl. mil.  901>	 qui tam pro nota nominat me? Hic noster architectust.
<pl. mil.  902>	 Salve, architecte. Salva sis. sed dic mihi, ecquid hic te
<pl. mil.  903>	 oneravit praeceptis? Probe meditatam utramque duco.
<pl. mil.  904>	 Audire cupio, quem ad modum; ne quid peccetis paveo.
<pl. mil.  905>	 Ad tua praecepta de meo nihil his novom adposivi.
<pl. mil.  906>	 Nempe ludificari militem tuom erum vis? Exlocuta es.
<pl. mil.  907>	 Lepide et sapienter, commode et facete res paratast.
<pl. mil.  908>	 Atque huius uxorem volo te esse adsimulare. Fiet.
<pl. mil.  909>	 Quasi militi animum adieceris, simulare. Sic futurum est.
<pl. mil.  910>	 Quasique ea res per me interpretem et tuam ancillam ei curetur.
<pl. mil.  911>	 Bonus vates poteras esse, nam quae sunt futura dicis.
<pl. mil.  912>	 Quasique anulum hunc ancillula tua abs te detulerit ad me,
<pl. mil.  913>	 quem ego militi porro darem tuis verbis. Vera dicis.
<pl. mil.  914>	 Quid istis nunc memoratis opust quae commeminere? Meliust.
<pl. mil.  915>	 nam, mi patrone, hoc cogitato, ubi probus est architectus,
<pl. mil.  916>	 bene lineatam si semel carinam conlocavit,
<pl. mil.  917>	 facile esse navem facere, ubi fundata, constitutast.
<pl. mil.  918>	 nunc haec carina satis probe fundata, bene statutast,
<pl. mil.  919>	 atque architecto adsunt fabri ad eam rem haud imperiti.
<pl. mil.  920>	 si non nos materiarius remoratur, quod opus qui det
<pl. mil.  921>	 (novi indolem nostri ingeni), cito erit parata navis.
<pl. mil.  922>	 Nempe tu novisti militem meum erum? Rogare mirumst.
<pl. mil.  923>	 populi odium quidni noverim, magnidicum, cincinnatum,
<pl. mil.  924>	 moechum unguentatum. Num ille te nam novit? Numquam vidit:
<pl. mil.  925>	 qui noverit me quis ego sim? Nimis lepide fabulare;
<pl. mil.  926>	 eo potiuerim lepidius pol fieri. Potin ut hominem
<pl. mil.  927>	 mihi des, quiescas cetera? ni ludificata lepide
<pl. mil.  928>	 ero, culpam omnem in me imponito. Age igitur intro abite,
<pl. mil.  929>	 insistite hoc negotium sapienter. Alia cura.
<pl. mil.  930>	 Age, Periplectomene, has nunciam duc intro; ego ad forum illum
<pl. mil.  931>	 conveniam atque illi hunc anulum dabo, atque praedicabo
<pl. mil.  932>	 a tua uxore mihi datum esse eamque illum deperire.
<pl. mil.  933>	 hanc ad nos, quom extemplo a foro veniemus, mittitote,
<pl. mil.  934>	 quasi clanculum ad eum missa sit. Faciemus. alia cura.
<pl. mil.  935>	 Vos modo curate, ego illum probe iam oneratum huc acciebo. ---
<pl. mil.  936>	 Bene ambula, bene rem geras. egone hoc si efficiam plane,
<pl. mil.  937>	 ut concubinam militis meus hospes habeat hodie
<pl. mil.  938>	 atque hinc Athenas avehat, si hodie hunc dolum dolamus,
<pl. mil.  939-940>	 quid tibi ego mittam muneris! Datne ab se mulier operam?
<pl. mil.  941>	 Lepidissume et compsissume. Confido confuturum.
<pl. mil.  942>	 ubi facta erit conlatio nostrarum malitiarum,
<pl. mil.  943>	 haud vereor ne nos subdola perfidia pervincamur.
<pl. mil.  944>	 Abeamus ergo intro, haec uti meditemur cogitate,
<pl. mil.  945>	 ut accurate et commode hoc quod agendumst exsequamur,
<pl. mil.  946>	 ne quid, ubi miles venerit, titubetur. Tu morare. ---
<pl. mil.  947>	 Volup est, quod agas, si id procedit lepide atque ex sententia;
<pl. mil.  948>	 nam ego hodie ad Seleucum regem misi parasitum meum,
<pl. mil.  949>	 ut latrones quos conduxi hinc ad Seleucum duceret,
<pl. mil.  950>	 qui eius regnum tutarentur, mihi dum fieret otium
<pl. mil.  951>	 Quin tu tuam rem cura potius quam Seleuci, quae tibi
<pl. mil.  952>	 condicio nova et luculenta fertur per me interpretem.
<pl. mil.  953>	 Immo omnis res posteriores pono atque operam do tibi.
<pl. mil.  954>	 loquere: auris meas profecto dedo in dicionem tuam.
<pl. mil.  955>	 Circumspice dum, ne quis nostro hic auceps sermoni siet.
<pl. mil.  956>	 nam hoc negoti clandestino ut agerem mandatumst mihi.
<pl. mil.  957>	 Nemo adest. Hunc arrabonem amoris primum a me accipe.
<pl. mil.  958>	 Quid hic? unde est? A luculenta atque festiva femina,
<pl. mil.  959>	 quae te amat tuamque expetessit pulcram pulcritudinem;
<pl. mil.  960>	 eius nunc mi anulum ad te ancilla porro ut deferrem dedit.
<pl. mil.  961>	 Quid ea? ingenuan an festuca facta e serva liberast?
<pl. mil.  962>	 Vah, egone ut ad te ab libertina esse auderem internuntius,
<pl. mil.  963>	 qui ingenuis satis responsare nequeas quae cupiunt tui?
<pl. mil.  964-965>	 Nuptan est an vidua? Et nupta et vidua. Quo pacto potis
<pl. mil.  966>	 nupta et vidua esse eadem? Quia adulescens nuptast cum sene.
<pl. mil.  967>	 Euge. Lepida et liberali formast. Cave mendacium.
<pl. mil.  968>	 Ad tuam formam illa una dignast. Hercle pulchram praedicas.
<pl. mil.  969>	 sed quis east? Senis huius uxor Periplectomeni ex proxumo;
<pl. mil.  970>	 ea demoritur te atque ab illo cupit abire: odit senem.
<pl. mil.  971>	 nunc te orare atque obsecrare iussit, ut eam copiam
<pl. mil.  972>	 sibi potestatemque facias. Cupio hercle equidem, si illa volt.
<pl. mil.  973>	 Quae cupit? Quid illa faciemus concubina, quae domist?
<pl. mil.  974>	 Quin tu illam iube abs te abire quo lubet: sicut soror
<pl. mil.  975>	 eius huc gemina venit Ephesum et mater, accersuntque eam.
<pl. mil.  976>	 Eho tu, an venit Ephesum mater eius? Aiunt qui sciunt.
<pl. mil.  977>	 Hercle occasionem lepidam, ut mulierem excludam foras.
<pl. mil.  978>	 Immo vin tu lepide facere? Loquere et consilium cedo.
<pl. mil.  979>	 Vin tu illam actutum amovere, a te ut abeat per gratiam?
<pl. mil.  980>	 Cupio. Tum te hoc facere oportet. tibi divitiarum adfatimst:
<pl. mil.  981>	 iube sibi aurum atque ornamenta, quae illi instruxti mulieri,
<pl. mil.  982>	 dono habere, auferre * abs te quo lubeat sibi.
<pl. mil.  983>	 Placet ut dicis; sed ne et istam amittam et haec mutet fidem
<pl. mil.  984>	 vide modo. Vah , quae te tamquam oculos amet.
<pl. mil.  985>	 Venus me amat. St tace, aperitur foris, concede huc clanculum.
<pl. mil.  986>	 haec celox illiust, quae hinc egreditur, internuntia,
<pl. mil.  987>	 [ Quae haec celox? Ancillula illiust, quae hinc egreditur foras.]
<pl. mil.  988>	 quae anulum istunc attulit quem tibi dedi. Edepol haec quidem
<pl. mil.  989>	 bellulast. Pithecium haec est prae illa et spinturnicium.
<pl. mil.  990>	 viden tu illam oculis venaturam facere atque aucupium auribus?
<pl. mil.  991>	 Iam est ante aedis circus ubi sunt ludi faciundi mihi.
<pl. mil.  992>	 dissimulabo, hos quasi non videam neque esse hic etiamdum sciam.
<pl. mil.  993>	 Tace, subauscultemus ecquid de me fiat mentio.
<pl. mil.  994>	 Numquis nam hic prope adest qui rem alienam potius curet quam suam,
<pl. mil.  995>	 qui aucupet me quid agam, qui de vesperi vivat suo?
<pl. mil.  996>	 eos nunc homines metuo, mihi ne obsint neve opstent uspiam,
<pl. mil.  997>	 domo si bitat, dum huc transbitat, quae huius cupiens corporist,
<pl. mil.  998>	 quae amat hunc hominem nimium lepidum et nimia pulchritudine,
<pl. mil.  999>	 militem Pyrgopolynicem. Satin haec quoque me deperit?
<pl. mil.  1000>	 meam laudat speciem. edepol huius sermo haud cinerem quaeritat.
<pl. mil.  1001>	 Quo argumento? Quia enim loquitur laute et minime sordide.
<pl. mil.  1002>	 Quippini? istaec de te loquitur: nihil attrectat sordidi.
<pl. mil.  1003>	 Tum autem illa ipsa est nimium lepida nimisque nitida femina.
<pl. mil.  1004>	 hercle vero iam adlubescit primulum, Palaestrio.
<pl. mil.  1005>	 Priusne quam illam oculis tuis videas? Video id quod credo tibi.
<pl. mil.  1006>	 tum haec celocula autem absentem subigit me ut amem. Hercle hanc quidem
<pl. mil.  1007>	 nil tu amassis; mi haec desponsast: tibi si illa hodie nupserit,
<pl. mil.  1008>	 ego hanc continuo uxorem ducam. Quid ergo hanc dubitas conloqui?
<pl. mil.  1009>	 Sequere hac me ergo. Pedisequos tibi sum. Vtinam, cuius causa foras
<pl. mil.  1010>	 sum egressa, eius conveniundi mihi potestas evenat.
<pl. mil.  1011>	 Erit, et tibi exoptatum optinget, bonum habe animum, ne formida;
<pl. mil.  1012>	 homo quidamst qui scit, quod quaeris ubi sit. Quem ego hic audivi?
<pl. mil.  1013>	 Socium tuorum conciliorum et participem consiliorum.
<pl. mil.  1014>	 Tum pol ego id quod celo hau celo. Immo et celas et non celas.
<pl. mil.  1015>	 Quo argumento? Infidos celas: ego sum tibi firme fidus.
<pl. mil.  1016>	 Cedo signum, si harunc Baccharum es. Amat mulier quaedam quendam.
<pl. mil.  1017>	 Pol istuc quidem multae. At non multae de digito donum mittunt.
<pl. mil.  1018>	 Enim cognovi nunc, fecisti modo mi ex proclivo planum.
<pl. mil.  1019>	 sed hic numquis adest? Vel adest vel non. Cedo te mihi solae solum.
<pl. mil.  1020>	 Brevin an longinquo sermoni? Tribus verbis. Iam ad te redeo.
<pl. mil.  1021>	 Quid ego? hic astabo tantisper cum hac forma et factis frustra?
<pl. mil.  1022>	 Patere atque asta, tibi ego hanc do operam. Propera, expectando excrucior.
<pl. mil.  1023>	 Pedetemptim (tu hoc scis) tractari satiust hasce huius modi mercis.
<pl. mil.  1024>	 Age age ut tibi maxume concinnumst. Nullumst hoc stolidius saxum.
<pl. mil.  1025>	 redeo ad te. quid me voluisti? Quo pacto hoc Ilium accedi
<pl. mil.  1026>	 velis, ut ferrem abs te consilium. Quasi hunc depereat --- Teneo istuc.
<pl. mil.  1027>	 Conlaudato formam et faciem et virtutis commemorato.
<pl. mil.  1028>	 Ad eam rem habeo omnem aciem, tibi uti dudum iam demonstravi.
<pl. mil.  1029>	 Tu cetera cura et contempla et de meis venator verbis.
<pl. mil.  1030>	 Aliquam mihi partem hodie operae des denique, tandem ades, remeligo.
<pl. mil.  1031>	 Adsum, impera, si quid vis. Quid illaec narrat tibi? Lamentari
<pl. mil.  1032>	 ait illam, miseram cruciari et lacrimantem se adflictare,
<pl. mil.  1033>	 quia tis egeat, quia te careat. ob eam rem huc ad te missast.
<pl. mil.  1034>	 Iube adire. At scin quid tu facias? facito fastidi plenum,
<pl. mil.  1035>	 quasi non lubeat; me inclamato, quia sic te volgo volgem.
<pl. mil.  1036>	 Memini et praeceptis parebo. Vocon ergo hanc quae te quaerit?
<pl. mil.  1037>	 Adeat, si quid volt. Si quid vis, adi, mulier. Pulcher, salve.
<pl. mil.  1038>	 Meum cognomentum commemoravit. di tibi dent quaecumque optes.
<pl. mil.  1039>	 Tecum aetatem exigere ut liceat --- Nimium optas. Non me dico,
<pl. mil.  1040>	 sed eram meam, quae te demoritur. Multae aliae idem istuc cupiunt,
<pl. mil.  1041>	 quibus copia non est. Ecastor haud mirum, si te habes carum,
<pl. mil.  1042>	 hominem tam pulchrum et praeclarum virtute et forma et factis.
<pl. mil.  1043>	 deus dignior fuit quisquam homo qui esset? Non hercle humanust ergo ---
<pl. mil.  1044>	 nam volturio plus humani credo est. Magnum me faciam
<pl. mil.  1045>	 nunc quom illaec me sic conlaudat. Viden tu ignavum, ut sese infert?
<pl. mil.  1046>	 quin tu huic responde, haec illaec est ab illa quam dudum dixi.
<pl. mil.  1047>	 Qua ab illarum? nam ita me occursant multae: meminisse haud possum.
<pl. mil.  1048>	 Ab illa quae digitos despoliat suos et tuos digitos decorat.
<pl. mil.  1049>	 nam hunc anulum ab tui cupienti huic detuli, hic ad te porro.
<pl. mil.  1050>	 Quid nunc tibi vis, mulier? memora. Vt quae te cupit, eam ne spernas,
<pl. mil.  1051>	 quae per tuam nunc vitam vivit: sit necne sit, spes in te uno est.
<pl. mil.  1052>	 Quid nunc volt? Te compellare et complecti et contrectare.
<pl. mil.  1053>	 nam nisi tu illi fers suppetias, iam illa animum despondebit.
<pl. mil.  1054>	 age, mi Achilles, fiat quod te oro, serva illam pulchram pulchre,
<pl. mil.  1055>	 exprome benignum ex te ingenium, urbicape, occisor regum.
<pl. mil.  1056>	 Eu hercle odiosas res. quotiens hoc tibi, verbero, ego interdixi,
<pl. mil.  1057>	 meam ne sic volgo pollicitere operam? Audin tu, mulier?
<pl. mil.  1058>	 dixi hoc tibi dudum, et nunc dico: nisi huic verri adfertur merces,
<pl. mil.  1059-1060>	 non hic suo seminio quemquam porclenam impertiturust.
<pl. mil.  1061>	 Dabitur quantum ipsus preti poscet. Talentum Philippi huic opus auri est;
<pl. mil.  1062>	 minus ab nemine accipiet. Eu ecastor nimis vilest tandem.
<pl. mil.  1063>	 Non mihi avaritia umquam innatast: satis habeo divitiarum,
<pl. mil.  1064>	 plus mi auri mille est modiorum Philippi. Praeter thensauros.
<pl. mil.  1065>	 tum argenti montes, non massas habet, Aetna mons non aeque altos. 
<pl. mil.  1066>	 Eu ecastor hominem periurum. Vt ludo? Quid ego? ut sublecto?
<pl. mil.  1067>	 sed amabo, mitte me actutum. Quin tu huic respondes aliquid,
<pl. mil.  1068>	 aut facturum aut non facturum? Quid illam miseram animi excrucias,
<pl. mil.  1069>	 quae numquam male de te meritast? Iube eampse exire huc ad nos.
<pl. mil.  1070>	 dic me omnia quae volt facturum. Facis nunc ut te facere aequom,
<pl. mil.  1071>	 quom, quae te volt, eandem tu vis, Non insulsum huic ingenium.
<pl. mil.  1072>	 Quomque me oratricem haud sprevisti sistique exorare ex te.
<pl. mil.  1073>	 quid est? ut ludo? Nequeo hercle equidem risu meo moderari. *
<pl. mil.  1074>	 ob eam causam huc abs te avorti. Non edepol tu scis, mulier,
<pl. mil.  1075>	 quantum ego honorem nunc illi habeo. Scio, et istuc illi dicam.
<pl. mil.  1076>	 Contra auro alii hanc vendere potuit operam. Pol istuc tibi credo.
<pl. mil.  1077>	 Meri bellatores gignuntur, quas hic praegnatis fecit,
<pl. mil.  1078>	 et pueri annos octingentos vivont. Vae tibi, nugator.
<pl. mil.  1079>	 Quin mille annorum perpetuo vivont, ab saeclo ad saeclum.
<pl. mil.  1080>	 Eo minus dixi, ne haec censeret me advorsum se mentiri.
<pl. mil.  1081>	 Perii, quot hic ipse annos vivet, cuius filii tam diu vivont?
<pl. mil.  1082>	 Postriduo natus sum ego, mulier, quam Iuppiter ex Ope natust.
<pl. mil.  1083>	 Si hic pridie natus foret quam ille est, hic haberet regnum in caelo.
<pl. mil.  1084>	 Iam iam sat, amabo, est. sinite abeam, si possum, viva a vobis.
<pl. mil.  1085>	 Quin ergo abis, quando responsumst? Ibo atque illam huc adducam,
<pl. mil.  1086>	 propter quam opera est mihi. numquid vis? Ne magis sim pulcher quam sum,
<pl. mil.  1087>	 ita me mea forma habet sollicitum. Quid hic nunc stas? quin abis? Abeo.
<pl. mil.  1088>	 Atque adeo, audin [tu]? dicito docte et cordate, ut cor ei saliat ---
<pl. mil.  1089>	 Philocomasio dic, si est istic, domum ut transeat: hunc hic esse.
<pl. mil.  1090>	 Hic cum mea era est, hinc clam nostrum hunc sermonem sublegerunt.
<pl. mil.  1091>	 Lepide factumst: iam ex sermone hoc gubernabunt doctius porro.
<pl. mil.  1092>	 Remorare, abeo. --- Neque te remoror neque tango neque te --- taceo.
<pl. mil.  1093>	 Iube maturare illam exire huc. iam istic rei praevortemur.
<pl. mil.  1094>	 Quid nunc mi es auctor ut faciam, Palaestrio,
<pl. mil.  1095>	 de concubina? nam nullo pacto potest
<pl. mil.  1096>	 prius haec in aedis recipi quam illam amiserim.
<pl. mil.  1097>	 Quid me consultas quid agas? dixi equidem tibi
<pl. mil.  1098>	 quo id pacto fieri possit clementissime.
<pl. mil.  1099>	 aurum atque vestem muliebrem omnem habeat sibi,
<pl. mil.  1100>	 quae illi instruxisti: sumat, habeat, auferat;
<pl. mil.  1101>	 dicasque tempus maxume esse, ut eat domum:
<pl. mil.  1102>	 sororem geminam adesse et matrem dicito,
<pl. mil.  1103>	 quibus concomitata recte deveniat domum.
<pl. mil.  1104>	 Qui tu scis eas adesse? Quia oculis meis
<pl. mil.  1105>	 vidi hic sororem esse eius. Convenitne eam?
<pl. mil.  1106>	 Convenit. Ecquid fortis visast? Omnia
<pl. mil.  1107>	 vis optinere. Vbi matrem esse aiebat soror?
<pl. mil.  1108>	 Cubare in navi lippam atque oculis turgidis
<pl. mil.  1109>	 nauclerus dixit, qui illas advexit, mihi.
<pl. mil.  1110>	 is ad hos nauclerus hospitio devortitur.
<pl. mil.  1111>	 Quid is? ecquid fortis? Abi sis hinc, nam tu quidem
<pl. mil.  1112>	 ad equas fuisti scitus admissarius,
<pl. mil.  1113>	 qui consectare qua maris qua feminas.
<pl. mil.  1114>	 hoc age nunc. Istuc quod das consilium mihi,
<pl. mil.  1115>	 te cum illa verba facere de ista re volo;
<pl. mil.  1116>	 nam cum illa sane congruos sermo tibi.
<pl. mil.  1117>	 Qui potius quam tute adeas, tuam rem tute agas?
<pl. mil.  1118>	 dicas uxorem tibi necessum ducere;
<pl. mil.  1119>	 cognatos persuadere, amicos cogere.
<pl. mil.  1120>	 Itan tu censes? Quid ego ni ita censeam?
<pl. mil.  1121>	 Ibo igitur intro. tu hic ante aedis interim
<pl. mil.  1122>	 speculare, ut, ubi illaec prodeat, me provoces.
<pl. mil.  1123>	 Tu modo istuc cura quod agis. Curatum id quidemst.
<pl. mil.  1124>	 quin si voluntate nolet, vi extrudam foras.
<pl. mil.  1125>	 Istuc cave faxis; quin potius per gratiam
<pl. mil.  1126>	 bonam abeat abs te. atque illaec quae dixi dato,
<pl. mil.  1127>	 aurum, ornamenta quae illi instruxisti ferat.
<pl. mil.  1128>	 Cupio hercle. Credo te facile impetrassere.
<pl. mil.  1129>	 sed abi intro. noli stare. Tibi sum oboediens. ---
<pl. mil.  1130>	 Numquid videtur demutare alio atque uti
<pl. mil.  1131>	 dixi esse vobis dudum hunc moechum militem?
<pl. mil.  1132>	 nunc ad me ut veniat usust Acroteleutium aut
<pl. mil.  1133>	 ancillula eius aut Pleusicles. pro Iuppiter,
<pl. mil.  1134>	 satine ut Commoditas usquequaque me adiuvat?
<pl. mil.  1135>	 nam quos videre exoptabam me maxume,
<pl. mil.  1136>	 una exeuntis video hinc e proxumo.
<pl. mil.  1137>	 Sequimini, simul circumspicite, ne quis adsit arbiter.
<pl. mil.  1138>	 Neminem pol video, nisi hunc quem volumus conventum. Et ego vos.
<pl. mil.  1139>	 Quid agis, noster architecte? Egone architectus? vah. Quid est?
<pl. mil.  1140>	 Quia enim non sum dignus prae te, ut figam palum in parietem.
<pl. mil.  1141>	 Heia vero. Nimis facete nimisque facunde malast.
<pl. mil.  1142>	 ut lepide deruncinavit militem. At etiam parum.
<pl. mil.  1143>	 Bono animo es: negotium omne iam succedit sub manus;
<pl. mil.  1144>	 vos modo porro, ut occepistis, date operam adiutabilem.
<pl. mil.  1145>	 nam ipse miles concubinam intro abiit oratum suam,
<pl. mil.  1146>	 ab se ut abeat cum sorore et matre Athenas. Eu, probe.
<pl. mil.  1147>	 Quin etiam aurum atque ornamenta, quae ipse instruxit, mulieri
<pl. mil.  1148>	 omnia dat dono, a se ut abeat: ita ego consilium dedi.
<pl. mil.  1149>	 Facile istuc quidemst, si et illa volt et ille autem cupit.
<pl. mil.  1150>	 Non tu scis, quom ex alto puteo sursum ad summum escenderis,
<pl. mil.  1151>	 maxumum periclum inde esse ab summo ne rusum cadas?
<pl. mil.  1152>	 nunc haec res apud summum puteum geritur: si praesenserit
<pl. mil.  1153>	 miles, nihil ecferri poterit huius: nunc cum maxume
<pl. mil.  1154>	 opust dolis: domi esse ad eam rem video silvai satis,
<pl. mil.  1155>	 mulieres tres, quartus tute es, quintus ego, sextus senex;
<pl. mil.  1156>	 quod apud nos fallaciarum sex situmst, certo scio
<pl. mil.  1157>	 oppidum quodvis, si detur, posse expugnari dolis.
<pl. mil.  1158>	 date modo operam. Id nos ad te, si quid velles, venimus.
<pl. mil.  1159>	 Lepide facitis. nunc hanc tibi ego impero provinciam.
<pl. mil.  1160>	 Impetrabis, imperator, quod ego potero, quod voles.
<pl. mil.  1161>	 Militem lepide, et facete et laute ludificarier
<pl. mil.  1162>	 volo. Voluptatem mecastor mi imperas. Scin quem ad modum?
<pl. mil.  1163>	 Nempe ut adsimulem me amore istius differri. Tenes.
<pl. mil.  1164>	 Quasique istius causa amoris ex hoc matrimonio
<pl. mil.  1165>	 abierim, cupiens istius nuptiarum. Omne ordine.
<pl. mil.  1166>	 nisi modo unum hoc: hasce esse aedis dicas dotalis tuas,
<pl. mil.  1167>	 hinc senem aps te abiisse, postquam feceris divortium:
<pl. mil.  1168>	 ne ille mox vereatur intro ire in alienam domum.
<pl. mil.  1169>	 Bene mones. Sed ubi ille exierit intus, istinc te procul
<pl. mil.  1170>	 ita volo adsimulare, prae illius forma quasi spernas tuam
<pl. mil.  1171>	 quasique eius opulentitatem reverearis, et simul
<pl. mil.  1172>	 formam, amoenitatem illius, faciem, pulchritudinem
<pl. mil.  1173>	 conlaudato. satin praeceptumst? Teneo. satinest, si tibi
<pl. mil.  1174>	 meum opus ita dabo expolitum, ut improbare non queas?
<pl. mil.  1175>	 Sat habeo. nunc tibi vicissim quae imperabo ea discito.
<pl. mil.  1176>	 quom extemplo hoc erit factum, ubi intro haec abierit, ibi tu ilico
<pl. mil.  1177>	 facito uti venias ornatu huc ad nos nauclerico;
<pl. mil.  1178>	 causeam habeas ferrugineam, et scutulam ob oculos laneam,
<pl. mil.  1179>	 palliolum habeas ferrugineum (nam is colos thalassicust),
<pl. mil.  1180>	 id conexum in umero laevo, exfafillato bracchio,
<pl. mil.  1181>	 praecinctus aliqui: adsimulato quasi gubernator sies;
<pl. mil.  1182>	 atque apud hunc senem omnia haec sunt, nam is piscatores habet.
<pl. mil.  1183>	 Quid? ubi ero exornatus quin tu dicis quid facturus sim?
<pl. mil.  1184-1185>	 Huc venito et matris verbis Philocomasium arcessito,
<pl. mil.  1186>	 ut, si itura sit Athenas, eat tecum ad portum cito,
<pl. mil.  1187>	 atque ut iubeat ferri in navim si quid imponi velit.
<pl. mil.  1188>	 nisi eat, te soluturum esse navim: ventum operam dare.
<pl. mil.  1189>	 Satis placet pictura. perge. Ille extemplo illam hortabitur
<pl. mil.  1190>	 ut eat, ut properet, ne morae sit matri. Multimodis sapis.
<pl. mil.  1191>	 Ego illi dicam, ut me adiutorem, qui onus feram ad portum, roget.
<pl. mil.  1192>	 ille iubebit me ire cum illa ad portum. ego adeo, ut tu scias,
<pl. mil.  1193>	 prorsum Athenas protinus abibo tecum. Atque ubi illo veneris,
<pl. mil.  1194>	 triduom servire numquam te, quin liber sis, sinam.
<pl. mil.  1195>	 Abi cito atque orna te. Numquid aliud? Haec ut memineris.
<pl. mil.  1196>	 Abeo. --- Et vos abite hinc intro actutum; nam illum huc sat scio
<pl. mil.  1197>	 iam exiturum esse intus. Celebre apud nos imperium tuomst. ---
<pl. mil.  1198>	 Agite abscedite ergo. ecce autem commodum aperitur foris.
<pl. mil.  1199>	 hilarus exit: impetravit. inhiat quod nusquam est miser.
<pl. mil.  1200>	 Quod volui ut volui impetravi, per amicitiam et gratiam,
<pl. mil.  1201>	 a Philocomasio. Quid tam intus fuisse te dicam diu?
<pl. mil.  1202>	 Numquam ego me tam sensi amari quam nunc ab illa muliere.
<pl. mil.  1203>	 Quid iam? Vt multa verba feci, ut lenta materies fuit.
<pl. mil.  1204>	 verum postremo impetravi ut volui: donavi dedi
<pl. mil.  1205>	 quae voluit, quae postulavit; te quoque ei dono dedi.
<pl. mil.  1206>	 Etiam me? quo modo ego vivam sine te? Age, animo bono es,
<pl. mil.  1207>	 eidem ego te illim liberabo. nam si possem ullo modo
<pl. mil.  1208>	 impetrare ut abiret, ne te abduceret, operam dedi;
<pl. mil.  1209>	 verum oppressit. Deos sperabo teque. postremo tamen
<pl. mil.  1210>	 etsi istuc mi acerbumst, quia ero te carendum est optimo,
<pl. mil.  1211>	 saltem id volup est, quom ex virtute formae evenit tibi
<pl. mil.  1212>	 mea opera super hac vicina, quam ego nunc concilio tibi.
<pl. mil.  1213>	 Quid opust verbis? libertatem tibi ego et divitias dabo,
<pl. mil.  1214>	 si impetras. Reddam impetratum. At gestio. At modice decet:
<pl. mil.  1215>	 moderare animo, ne sis cupidus. sed eccam ipsam, egreditur foras.
<pl. mil.  1216>	 Era, eccum praesto militem. Vbi est? Ad laevam. Video.
<pl. mil.  1217>	 Aspicito limis [oculis], ne ille nos se sentiat videre.
<pl. mil.  1218>	 Video. edepol nunc nos tempus est malas peioris fieri.
<pl. mil.  1219>	 Tuomst principium. Obsecro, tute ipsum convenisti?
<pl. mil.  1220>	 ne parce vocem, ut audiat. Cum ipso pol sum locuta,
<pl. mil.  1221>	 placide, ipsi dum libitum est mihi, otiose, meo arbitratu [ut volui].
<pl. mil.  1222>	 Audin quae loquitur? Audio. quam laeta est, quia ted adiit.
<pl. mil.  1223>	 O, fortunata mulier es. Vt amari videor. .
<pl. mil.  1224>	 Permirum ecastor praedicas, te adiisse atque exorasse;
<pl. mil.  1225>	 per epistulam aut per nuntium, quasi regem, adiri eum aiunt.
<pl. mil.  1226>	 Namque edepol vix fuit copia adeundi atque impetrandi.
<pl. mil.  1227>	 Vt tu apud mulieres. Patiar, quando ita Venus volt.
<pl. mil.  1228>	 Veneri pol habeo gratiam, eandemque et oro et quaeso,
<pl. mil.  1229>	 ut eius mihi sit copia quem amo quemque expetesso
<pl. mil.  1230>	 benignusque erga me ut siet, quod cupiam ne gravetur.
<pl. mil.  1231>	 Spero ita futurum, quamquam illum multae sibi expetessunt:
<pl. mil.  1232>	 ille illas spernit segregat ab se omnis, extra te unam.
<pl. mil.  1233>	 Ergo iste metus me macerat, quod ille fastidiosust,
<pl. mil.  1234>	 ne oculi eius sententiam mutent, ubi viderit me,
<pl. mil.  1235>	 atque eius elegantia meam extemplo speciem spernat.
<pl. mil.  1236>	 Non faciet, bonum animum habe. Vt ipsa se contemnit.
<pl. mil.  1237>	 Metuo, ne praedicatio tua nunc meam formam exsuperet.
<pl. mil.  1238>	 Istuc curavi, ut opinione illius pulchrior sis.
<pl. mil.  1239>	 Si pol me nolet ducere uxorem, genua amplectar
<pl. mil.  1240>	 atque obsecrabo; alio modo, si non quibo impetrare,
<pl. mil.  1241>	 consciscam letum: vivere sine illo scio me non posse.
<pl. mil.  1242>	 Prohibendam mortem mulieri video. adibon? Minime;
<pl. mil.  1243>	 nam tu te vilem feceris, si te ultro largiere:
<pl. mil.  1244>	 sine ultro veniat; quaeritet, desideret, exspectet
<pl. mil.  1245>	 sine: perdere istam gloriam vis, quam habes? cave sis faxis.
<pl. mil.  1246>	 nam nulli mortali scio obtigisse hoc, nisi duobus,
<pl. mil.  1247>	 tibi et Phaoni Lesbio, tam mulier se ut amaret.
<pl. mil.  1248>	 Eo intro, aut tu illum huc evoca foras, mea Milphidippa.
<pl. mil.  1249>	 Immo opperiamur, dum exeat aliquis. Durare nequeo,
<pl. mil.  1250>	 quin eam intro. Occlusae sunt foris. Exfringam. Sana non es.
<pl. mil.  1251>	 Si amavit umquam aut si parem sapientiam habet ac formam,
<pl. mil.  1252>	 per amorem si quid fecero, clementi animo ignoscet.
<pl. mil.  1253>	 Vt, quaeso, amore perditast tuo misera. Mutuom fit.
<pl. mil.  1254>	 Tace, ne audiat. Quid astitisti obstupida? cur non pultas?
<pl. mil.  1255>	 Quia non est intus quem ego volo. Qui scis? Scio pol ego, olfacio;
<pl. mil.  1256>	 nam odore nasum sentiat, si intus sit. Hariolatur.
<pl. mil.  1257>	 Quia me amat, propterea Venus fecit eam ut divinaret.
<pl. mil.  1258>	 Nescio ubi hic prope adest quem expeto videre: olet profecto.
<pl. mil.  1259>	 Naso pol iam haec quidem plus videt quam oculis. Caeca amore est.
<pl. mil.  1260>	 Tene me obsecro. Quor? Ne cadam. Quid ita? Quia stare nequeo,
<pl. mil.  1261>	 ita animus per oculos meos meus defit. Militem pol
<pl. mil.  1262>	 tu aspexisti. Ita. Non video. ubi est? Videres pol, si amares.
<pl. mil.  1263>	 Non edepol tu illum magis amas, quam ego amem, si per te liceat.
<pl. mil.  1264>	 Omnes profecto mulieres te amant, ut quaeque aspexit.
<pl. mil.  1265>	 Nescio, tu ex me hoc audiveris an non: nepos sum Veneris.
<pl. mil.  1266>	 Mea Milphidippa, adi obsecro et congredere. Vt me veretur.
<pl. mil.  1267>	 Illa ad nos pergit. Vos volo. Et nos te. Vt iussisti,
<pl. mil.  1268>	 eram meam eduxi foras. Video. Iube ergo adire.
<pl. mil.  1269>	 Induxi in animum, ne oderim item ut alias, quando orasti.
<pl. mil.  1270>	 Verbum edepol facere non potis, si accesserit prope ad te.
<pl. mil.  1271>	 dum te obtuetur, interim linguam oculi praeciderunt.
<pl. mil.  1272>	 Levandum morbum mulieri video. Vt tremit atque extimuit,
<pl. mil.  1273>	 postquam te aspexit. Viri quoque armati idem istuc faciunt,
<pl. mil.  1274>	 ne tu mirere eius mulierem. sed quid illa volt me facere?
<pl. mil.  1275>	 Ad se ut eas: tecum vivere volt atque aetatem exigere.
<pl. mil.  1276>	 Egon ad illam eam, quae nupta sit? vir eius me deprehendat.
<pl. mil.  1277>	 Quin tua causa exegit virum ab se. Qui id facere potuit?
<pl. mil.  1278>	 Quia aedis dotalis huius sunt. Itane? Ita pol. Iube domum ire.
<pl. mil.  1279>	 iam ego illi ero. Vide ne sies in exspectatione,
<pl. mil.  1280>	 ne illam animi excrucies. Non ero profecto. abite. Abimus. ---
<pl. mil.  1281>	 Sed quid ego video? Quid vides? Nescio quis eccum incedit
<pl. mil.  1282>	 ornatu quidem thalassico. It ad nos, volt te profecto.
<pl. mil.  1283>	 nauclerus hic quidem est. Videlicet accersit hanc iam. Credo.
<pl. mil.  1284>	 Alium alio pacto propter amorem ni sciam
<pl. mil.  1285>	 fecisse multa nequiter, verear magis
<pl. mil.  1286>	 me amoris causa hoc ornatu incedere.
<pl. mil.  1287>	 verum quom multos multa admisse acceperim
<pl. mil.  1288>	 inhonesta propter amorem atque aliena a bonis:
<pl. mil.  1289>	 mitto iam, ut occidi Achilles civis passus est ---
<pl. mil.  1290>	 sed eccum Palaestrionem, stat cum milite:
<pl. mil.  1291>	 oratio alio mihi demutandast mea.
<pl. mil.  1292>	 mulier profecto natast ex ipsa Mora;
<pl. mil.  1293>	 nam quaevis alia quae morast aeque, mora
<pl. mil.  1294>	 minor ea videtur quam quae propter mulieremst.
<pl. mil.  1295>	 hoc adeo fieri credo consuetudine.
<pl. mil.  1296>	 nam ego hanc accerso Philocomasium. sed fores
<pl. mil.  1297>	 pultabo. heus, ecquis hic est? Adulescens, quid est?
<pl. mil.  1298>	 quid vis? quid pultas? Philocomasium quaerito.
<pl. mil.  1299>	 a matre illius venio. si iturast, eat.
<pl. mil.  1300>	 omnis moratur: navim cupimus solvere.
<pl. mil.  1301>	 Iam dudum res paratast. i, Palaestrio,
<pl. mil.  1302>	 aurum, ornamenta, vestem, pretiosa omnia
<pl. mil.  1303>	 duc adiutores tecum ad navim qui ferant.
<pl. mil.  1304>	 omnia conposita sunt quae donavi: auferat.
<pl. mil.  1305>	 Eo. --- Quaeso hercle propera. Non morabitur.
<pl. mil.  1306>	 quid istuc, quaeso? quid oculo factumst tuo?
<pl. mil.  1307>	 Habeo equidem hercle oculum. At laevom dico. Eloquar.
<pl. mil.  1308>	 maris causa hercle hoc ego oculo utor minus,
<pl. mil.  1309>	 nam si abstinuissem amare, tamquam hoc uterer.
<pl. mil.  1310>	 sed nimis morantur me diu. Eccos exeunt.
<pl. mil.  1311>	 Quid modi flendo quaeso hodie facies? Quid ego ni fleam?
<pl. mil.  1312>	 ubi pulcherrume egi aetatem, abeo. Em hominem tibi,
<pl. mil.  1313>	 qui a matre et sorore venit. Video. Audin, Palaestrio?
<pl. mil.  1314>	 Quid vis? Quin tu iubes ecferri omnia quae isti dedi?
<pl. mil.  1315>	 Philocomasium, salve. Et tu salve. Materque et soror
<pl. mil.  1316>	 tibi salutem me iusserunt dicere. Salvae sient.
<pl. mil.  1317>	 Orant te, ut eas, ventus operam dum dat, ut velum explicent;
<pl. mil.  1318>	 nam matri oculi si valerent, mecum venissent simul.
<pl. mil.  1319>	 Ibo; quamquam invita facio, impietas sit nisi eam. Sapis.
<pl. mil.  1320>	 Si non mecum aetatem egisset, hodie stulta viveret.
<pl. mil.  1321>	 Istuc crucior, a viro me tali abalienarier,
<pl. mil.  1322>	 nam tu quemvis potis es facere ut afluat facetiis;
<pl. mil.  1323>	 et quia tecum eram, propterea animo eram ferocior:
<pl. mil.  1324>	 eam nobilitatem amittendam video. Ne fle. Non queo,
<pl. mil.  1325>	 quom te video. Habe bonum animum. Scio ego quid doleat mihi.
<pl. mil.  1326>	 Nam nil miror, si libenter, Philocomasium, hic eras,
<pl. mil.  1327>	 si forma huius, mores, virtus, animum attinuere hic tuom,
<pl. mil.  1328>	 quom ego servos quando aspicio hunc, lacrumo quia diiungimur.
<pl. mil.  1329>	 Obsecro licet complecti prius quam proficisco? Licet.
<pl. mil.  1330>	 O mi ocule, o mi anime. Obsecro, tene mulierem,
<pl. mil.  1331>	 ne adfligatur. Quid istuc quaesost? Quia abs te abit, animo male
<pl. mil.  1332>	 factum est huic repente miserae. Curre intro atque ecferto aquam.
<pl. mil.  1333>	 Nihil aquam moror, quiescat malo. ne interveneris,
<pl. mil.  1334>	 quaeso, dum resipiscit. Capita inter se nimis nexa hisce habent.
<pl. mil.  1335>	 non placet. labra ab labellis aufer, nauta, cave malo.
<pl. mil.  1336>	 Temptabam spiraret an non. Aurem admotam oportuit.
<pl. mil.  1337>	 Si magis vis, eam omittam. Nolo, retine. At ultro misero.
<pl. mil.  1338>	 Exite atque ecferte huc intus omnia quae isti dedi.
<pl. mil.  1339>	 Etiam nunc saluto te, Lar familiaris, prius quam eo.
<pl. mil.  1340>	 conservi conservaeque omnis, bene valete et vivite,
<pl. mil.  1341>	 bene quaeso inter vos dicatis mi med absenti tamen.
<pl. mil.  1342>	 Age, Palaestrio, bono animo es. Eheu, nequeo quin fleam,
<pl. mil.  1343>	 quom abs te abeam. Fer aequo animo. Scio ego quid doleat mihi.
<pl. mil.  1344>	 Sed quid hoc? quae res? quid video? lux, salve *
<pl. mil.  1345>	 Iam resipisti? * Obsecro, quem amplexa sum
<pl. mil.  1345a>	 hominem? perii. sumne ego apud me? Ne time, voluptas mea.
<pl. mil.  1347>	 Quid istuc est negoti? Animus hanc modo hic reliquerat.
<pl. mil.  1348>	 metuoque ut timeo, ne hoc tandem propalam fiat nimis.
<pl. mil.  1349>	 Quid id est? Nos secundum ferri nunc per urbem haec omnia,
<pl. mil.  1350>	 ne quis tibi hoc vitio vortat. Mea, non illorum dedi:
<pl. mil.  1351>	 parvi ego illos facio. agite, ite cum dis benevolentibus.
<pl. mil.  1352>	 Tua ego hoc causa dico. Credo. Iam vale. Et tu bene vale.
<pl. mil.  1353>	 Ite cito, iam ego adsequar vos: cum ero pauca volo loqui. ---
<pl. mil.  1354>	 quamquam alios fideliores semper habuisti tibi
<pl. mil.  1355>	 quam me, tamen tibi habeo magnam gratiam rerum omnium;
<pl. mil.  1356>	 et, si ita sententia esset, tibi servire malui
<pl. mil.  1357>	 multo, quam alii libertus esse. Habe bonum animum.
<pl. mil.  1358>	 Eheu, quom venit mi in mentem, ut mores mutandi sient,
<pl. mil.  1359>	 muliebris mores discendi, obliscendi stratiotici.
<pl. mil.  1360>	 Fac sis frugi. Iam non possum, amisi omnem lubidinem.
<pl. mil.  1361>	 I, sequere illos, ne morere. Bene vale. Et tu bene vale.
<pl. mil.  1362>	 Quaeso memineris, si forte liber fieri occeperim
<pl. mil.  1363>	 (mittam nuntium ad te), ne me deseras. Non est meum.
<pl. mil.  1364>	 Cogitato identidem, tibi quam fidelis fuerim.
<pl. mil.  1365>	 si id facies, tum demum scibis, tibi qui bonus sit, qui malus.
<pl. mil.  1366>	 Scio et perspexi saepe. Verum cum antehac, hodie maxume
<pl. mil.  1367>	 scies: immo hodie me tuom factum faxo post dices magis.
<pl. mil.  1368>	 Vix reprimor quin te manere iubeam. Cave istuc feceris:
<pl. mil.  1369>	 dicent te mendacem nec verum esse, fide nulla esse te,
<pl. mil.  1370>	 dicent servorum praeter me esse hic fidelem neminem.
<pl. mil.  1371>	 nam si honeste censeam te facere posse, suadeam;
<pl. mil.  1372>	 verum non potest. cave faxis. Abi iam. Patiar quidquid est.
<pl. mil.  1373>	 Bene vale igitur. Ire meliust strenue. --- Etiam nunc vale.
<pl. mil.  1374>	 ante hoc factum hunc sum arbitratus semper servom pessumum:
<pl. mil.  1375>	 eum fidelem mi esse invenio. cum egomet mecum cogito,
<pl. mil.  1376>	 stulte feci qui hunc amisi. ibo hinc intro nunciam
<pl. mil.  1377>	 ad amores meos. sed, sensi, hinc sonitum fecerunt foris.
<pl. mil.  1378>	 Ne me moneatis, memini ego officium meum,
<pl. mil.  1379>	 ego nam conveniam illum, ubi ubi est gentium;
<pl. mil.  1380>	 investigabo, operae non parcam meae.
<pl. mil.  1381>	 Me quaerit illic. ibo huic puero obviam.
<pl. mil.  1382>	 Ehem, te quaero. salve, vir lepidissime,
<pl. mil.  1383>	 cumulate commoditate, praeter ceteros
<pl. mil.  1384>	 duo di quem curant. Qui duo? Mars et Venus.
<pl. mil.  1385>	 Facetum puerum. Intro te ut eas obsecrat,
<pl. mil.  1386>	 te volt, te quaerit, teque exspectans expetit.
<pl. mil.  1387>	 amanti fer opem. quid stas? quin intro is? Eo. ---
<pl. mil.  1388>	 Ipsus illic sese iam impedivit in plagas;
<pl. mil.  1389>	 paratae insidiae sunt: in statu stat senex,
<pl. mil.  1390>	 ut adoriatur moechum, qui formast ferox,
<pl. mil.  1391>	 qui omnis se amare credit, quaeque aspexerit
<pl. mil.  1392>	 mulier: eum oderunt qua viri qua mulieres.
<pl. mil.  1393>	 nunc in tumultum ibo: intus clamorem audio. ---
<pl. mil.  1394>	 Ducite istum; si non sequitur, rapite sublimen foras,
<pl. mil.  1395>	 facite inter terram atque caelum ut sit situs, discindite.
<pl. mil.  1396>	 Obsecro hercle, Periplectomene, te. Nequiquam hercle obsecras.
<pl. mil.  1397>	 vide ut istic tibi sit acutus, Cario, culter probe.
<pl. mil.  1398>	 Quin iamdudum gestit moecho hoc abdomen adimere,
<pl. mil.  1399>	 ut ea iam quasi puero in collo pendeant crepundia.
<pl. mil.  1400>	 Perii. Haud etiam, numero hoc dicis. Iamne in hominem involo?
<pl. mil.  1401>	 Immo etiam prius verberetur fustibus. Multum quidem.
<pl. mil.  1401a>	 * * *
<pl. mil.  1402>	 Cur es ausus subigitare alienam uxorem, impudens?
<pl. mil.  1403>	 Ita me di ament, ultro ventumst ad me. Mentitur, feri.
<pl. mil.  1404>	 Mane, dum narro. Quid cessatis? Non licet mihi dicere?
<pl. mil.  1405>	 Dic. Oratus sum, ad eam ut irem. Quor ire ? em tibi.
<pl. mil.  1406>	 Oiei, satis sum verberatus. obsecro. Quam mox seco?
<pl. mil.  1407>	 Vbi lubet: dispennite hominem divorsum et distendite.
<pl. mil.  1408>	 Obsecro hercle te, ut mea verba audias prius quam secat.
<pl. mil.  1409>	 Loquere. Non volui nec factum est: viduam hercle esse censui,
<pl. mil.  1410>	 itaque ancilla, conciliatrix quae erat, dicebat mihi.
<pl. mil.  1411>	 Iura te non nociturum esse homini de hac re nemini,
<pl. mil.  1412>	 quod tu hodie hic aut quod verberabere,
<pl. mil.  1413>	 si te salvom hinc amittemus Venerium nepotulum.
<pl. mil.  1414>	 Iuro per Iovem et Mavortem, me nociturum nemini,
<pl. mil.  1415>	 quod ego hic hodie vapularim, iureque id factum arbitror;
<pl. mil.  1416>	 et si intestatus non abeo hinc, bene agitur pro noxia.
<pl. mil.  1417>	 Quid si id non faxis? Vt vivam semper intestabilis.
<pl. mil.  1418>	 Verberetur etiam, postibi amittendum censeo.
<pl. mil.  1419>	 Di tibi bene faciant semper, quom advocatus mihi venis.
<pl. mil.  1420>	 Ergo des minam auri nobis. Quam ob rem? Salvis testibus
<pl. mil.  1421>	 ut te hodie hinc amittamus Venerium nepotulum;
<pl. mil.  1422>	 aliter hinc non ibis, ne sis frustra. Dabitur. Magis sapis.
<pl. mil.  1423>	 de tunica et chlamyde et machaera ne quid speres, non feres.
<pl. mil.  1424>	 Verberon etiam, an iam mittis? Mitis sum equidem fustibus.
<pl. mil.  1425>	 opsecro vos. Solvite istunc. Gratiam habeo tibi.
<pl. mil.  1426>	 Si posthac prehendero ego te hic, carebis testibus.
<pl. mil.  1427>	 Causam haud dico. Eamus intro, Cario. --- Servos meos
<pl. mil.  1428>	 eccos video. Philocomasium iam profecta est? dic mihi.
<pl. mil.  1429>	 Iam dudum. Ei mihi. Magis dicas, si scias quod ego scio.
<pl. mil.  1430>	 nam ille qui lanam ob oculum habebat laevom, nauta non erat.
<pl. mil.  1431>	 Quis erat igitur? Philocomasio amator. Qui tu scis? Scio.
<pl. mil.  1432>	 nam postquam porta exierunt, nil cessarunt ilico
<pl. mil.  1433>	 osculari atque amplexari inter se. Vae misero mihi,
<pl. mil.  1434>	 verba mihi data esse video. scelus viri Palaestrio,
<pl. mil.  1435>	 is me in hanc inlexit fraudem. iure factum iudico;
<pl. mil.  1436>	 si sic aliis moechis fiat, minus hic moechorum siet,
<pl. mil.  1437>	 magis metuant, minus has res studeant. eamus ad me. plaudite.
