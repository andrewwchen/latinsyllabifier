<ov. her. 16.1>	Hanc tibi Priamides mitto, Ledaea, salutem,
<ov. her. 16.2>	Quae tribui sola te mihi dante potest.
<ov. her. 16.3>	Eloquar, an flammae non est opus indice notae,
<ov. her. 16.4>	Et plus quam vellem iam meus extat amor?
<ov. her. 16.5>	Ille quidem lateat malim, dum tempora dentur
<ov. her. 16.6>	Laetitiae mixtos non habitura metus,
<ov. her. 16.7>	Sed male dissimulo; quis enim celaverit ignem,
<ov. her. 16.8>	Lumine qui semper proditur ipse suo?
<ov. her. 16.9>	Si tamen expectas, vocem quoque rebus ut addam --- 
<ov. her. 16.10>	Uror! habes animi nuntia verba mei. 
<ov. her. 16.11>	Parce, precor, fasso, nec vultu cetera duro
<ov. her. 16.12>	Perlege, sed formae conveniente tuae.
<ov. her. 16.13>	Iamdudum gratum est, quod epistula nostra recepta
<ov. her. 16.14>	Spem facit, hoc recipi me quoque posse modo.
<ov. her. 16.15>	Quae rata sit, nec te frustra promiserit, opto,
<ov. her. 16.16>	Hoc mihi quae suasit, mater Amoris, iter;
<ov. her. 16.17>	Namque ego divino monitu --- ne nescia pecces --- 
<ov. her. 16.18>	Advehor, et coepto non leve numen adest.
<ov. her. 16.19>	Praemia magna quidem, sed non indebita, posco;
<ov. her. 16.20>	Pollicita est thalamo te Cytherea meo.
<ov. her. 16.21>	Hac duce Sigeo dubias a litore feci
<ov. her. 16.22>	Longa Phereclea per freta puppe vias.
<ov. her. 16.23>	Illa dedit faciles auras ventosque secundos --- 
<ov. her. 16.24>	In mare nimirum ius habet orta mari.
<ov. her. 16.25>	Perstet et ut pelagi, sic pectoris adiuvet aestum;
<ov. her. 16.26>	Deferat in portus et mea vota suos.
<ov. her. 16.27>	Attulimus flammas, non hic invenimus, illas.
<ov. her. 16.28>	Hae mihi tam longae causa fuere viae,
<ov. her. 16.29>	Nam neque tristis hiemps neque nos huc appulit error;
<ov. her. 16.30>	Taenaris est classi terra petita meae.
<ov. her. 16.31>	Nec me crede fretum merces portante carina
<ov. her. 16.32>	Findere --- quas habeo, di tueantur opes!
<ov. her. 16.33>	Nec venio Graias veluti spectator ad urbes --- 
<ov. her. 16.34>	Oppida sunt regni divitiora mei.
<ov. her. 16.35>	Te peto, quam pepigit lecto Venus aurea nostro;
<ov. her. 16.36>	Te prius optavi, quam mihi nota fores. 
<ov. her. 16.37>	Ante tuos animo vidi quam lumine vultus;
<ov. her. 16.38>	Prima tulit vulnus nuntia fama tui.
<ov. her. 16.39>	Nec tamen est mirum, si sic cum polleat arcus,
<ov. her. 16.40>	Missilibus telis eminus ictus amo.
<ov. her. 16.41>	Sic placuit fatis; quae ne convellere temptes,
<ov. her. 16.42>	Accipe cum vera dicta relata fide.
<ov. her. 16.43>	Matris adhuc utero partu remorante tenebar;
<ov. her. 16.44>	Iam gravidus iusto pondere venter erat.
<ov. her. 16.45>	Illa sibi ingentem visa est sub imagine somni
<ov. her. 16.46>	Flammiferam pleno reddere ventre facem.
<ov. her. 16.47>	Territa consurgit metuendaque noctis opacae
<ov. her. 16.48>	Visa seni Priamo; vatibus ille refert.
<ov. her. 16.49>	Arsurum Paridis vates canit Ilion igni --- 
<ov. her. 16.50>	Pectoris, ut nunc est, fax fuit illa mei!
<ov. her. 16.51>	Forma vigorque animi, quamvis de plebe videbar,
<ov. her. 16.52>	Indicium tectae nobilitatis erat.
<ov. her. 16.53>	Est locus in mediis nemorosae vallibus Idae
<ov. her. 16.54>	Devius et piceis ilicibusque frequens,
<ov. her. 16.55>	Qui nec ovis placidae nec amantis saxa capellae
<ov. her. 16.56>	Nec patulo tardae carpitur ore bovis.
<ov. her. 16.57>	Hinc ego Dardaniae muros excelsaque tecta
<ov. her. 16.58>	Et freta prospiciens arbore nixus eram --- 
<ov. her. 16.59>	Ecce! pedum pulsu visa est mihi terra moveri --- 
<ov. her. 16.60>	Vera loquar veri vix habitura fidem ---  
<ov. her. 16.61>	Constitit ante oculos actus velocibus alis
<ov. her. 16.62>	Atlantis magni Pleionesque nepos --- 
<ov. her. 16.63>	Fas vidisse fuit, fas sit mihi visa referre! --- 
<ov. her. 16.64>	Inque dei digitis aurea virga fuit;
<ov. her. 16.65>	Tresque simul divae, Venus et cum Pallade Iuno,
<ov. her. 16.66>	Graminibus teneros inposuere pedes.
<ov. her. 16.67>	Obstipui, gelidusque comas erexerat horror,
<ov. her. 16.68>	Cum mihi 'pone metum!' nuntius ales ait,
<ov. her. 16.69>	'Arbiter es formae; certamina siste dearum;
<ov. her. 16.70>	Vincere quae forma digna sit una duas!'
<ov. her. 16.71>	Neve recusarem, verbis Iovis imperat et se
<ov. her. 16.72>	Protinus aetheria tollit in astra via.
<ov. her. 16.73>	Mens mea convaluit, subitoque audacia venit,
<ov. her. 16.74>	Nec timui vultu quamque notare meo.
<ov. her. 16.75>	Vincere erant omnes dignae iudexque querebar
<ov. her. 16.76>	Non omnes causam posse tenere suam.
<ov. her. 16.77>	Sed tamen ex illis iam tunc magis una placebat,
<ov. her. 16.78>	Hanc esse ut scires, unde movetur amor.
<ov. her. 16.79>	Tantaque vincendi cura est; ingentibus ardent
<ov. her. 16.80>	Iudicium donis sollicitare meum.
<ov. her. 16.81>	Regna Iovis coniunx, virtutem filia iactat;
<ov. her. 16.82>	Ipse potens dubito fortis an esse velim.
<ov. her. 16.83>	Dulce Venus risit; 'nec te, Pari, munera tangant
<ov. her. 16.84>	Utraque suspensi plena timoris!' ait;
<ov. her. 16.85>	'Nos dabimus, quod ames, et pulchrae filia Ledae
<ov. her. 16.86>	Ibit in amplexus pulchrior illa tuos!'
<ov. her. 16.87>	Dixit, et ex aequo donis formaque probatis
<ov. her. 16.88>	Victorem caelo rettulit illa pedem. 
<ov. her. 16.89>	Interea --- credo versis ad prospera fatis --- 
<ov. her. 16.90>	Regius adgnoscor per rata signa puer.
<ov. her. 16.91>	Laeta domus nato post tempora longa recepto est,
<ov. her. 16.92>	Addit et ad festos hunc quoque Troia diem.
<ov. her. 16.93>	Utque ego te cupio, sic me cupiere puellae;
<ov. her. 16.94>	Multarum votum sola tenere potes!
<ov. her. 16.95>	Nec tantum regum natae petiere ducumque,
<ov. her. 16.96>	Sed nymphis etiam curaque amorque fui.
<ov. her. 16.97>	Quam super Oenones faciem mirarer? in orbe
<ov. her. 16.98>	Nec Priamo est a te dignior ulla nurus.
<ov. her. 16.99>	Sed mihi cunctarum subeunt fastidia, postquam
<ov. her. 16.100>	Coniugii spes est, Tyndari, facta tui.
<ov. her. 16.101>	Te vigilans oculis, animo te nocte videbam,
<ov. her. 16.102>	Lumina cum placido victa sopore iacent.
<ov. her. 16.103>	Quid facies praesens, quae nondum visa placebas?
<ov. her. 16.104>	Ardebam, quamvis hic procul ignis erat,
<ov. her. 16.105>	Nec potui debere mihi spem longius istam,
<ov. her. 16.106>	Caerulea peterem quin mea vota via.
<ov. her. 16.107>	Troica caeduntur Phrygia pineta securi
<ov. her. 16.108>	Quaeque erat aequoreis utilis arbor aquis;
<ov. her. 16.109>	Ardua proceris spoliantur Gargara silvis,
<ov. her. 16.110>	Innumerasque mihi longa dat Ida trabes.
<ov. her. 16.111>	Fundatura citas flectuntur robora naves,
<ov. her. 16.112>	Texitur et costis panda carina suis.
<ov. her. 16.113>	Addimus antennas et vela sequentia malo;
<ov. her. 16.114>	Accipit et pictos puppis adunca deos;
<ov. her. 16.115>	Qua tamen ipse vehor, comitata Cupidine parvo
<ov. her. 16.116>	Sponsor coniugii stat dea picta tui. 
<ov. her. 16.117>	Inposita est factae postquam manus ultima classi,
<ov. her. 16.118>	Protinus Aegaeis ire lubebat aquis --- 
<ov. her. 16.119>	At pater et genetrix inhibent mea vota rogando
<ov. her. 16.120>	Propositumque pia voce morantur iter;
<ov. her. 16.121>	Et soror, effusis ut erat, Cassandra, capillis,
<ov. her. 16.122>	Cum vellent nostrae iam dare vela rates,
<ov. her. 16.123>	'Quo ruis?' exclamat, 'referes incendia tecum!
<ov. her. 16.124>	Quanta per has nescis flamma petatur aquas!'
<ov. her. 16.125>	Vera fuit vates; dictos invenimus ignes,
<ov. her. 16.126>	Et ferus in molli pectore flagrat amor!
<ov. her. 16.127>	Portubus egredior, ventisque ferentibus usus
<ov. her. 16.128>	Applicor in terras, Oebali nympha, tuas.
<ov. her. 16.129>	Excipit hospitio vir me tuus --- hoc quoque factum
<ov. her. 16.130>	Non sine consilio numinibusque deum!
<ov. her. 16.131>	Ille quidem ostendit, quidquid Lacedaemone tota
<ov. her. 16.132>	Ostendi dignum conspicuumque fuit;
<ov. her. 16.133>	Sed mihi laudatam cupienti cernere formam
<ov. her. 16.134>	Lumina nil aliud quo caperentur erat.
<ov. her. 16.135>	Ut vidi, obstipui praecordiaque intima sensi
<ov. her. 16.136>	Attonitus curis intumuisse novis.
<ov. her. 16.137>	His similes vultus, quantum reminiscor, habebat
<ov. her. 16.138>	Venit in arbitrium cum Cytherea meum.
<ov. her. 16.139>	Si tu venisses pariter certamen in illud,
<ov. her. 16.140>	In dubio Veneris palma futura fuit!
<ov. her. 16.141>	Magna quidem de te rumor praeconia fecit,
<ov. her. 16.142>	Nullaque de facie nescia terra tua est;
<ov. her. 16.143>	Nec tibi par usquam Phrygia nec solis ab ortu
<ov. her. 16.144>	Inter formosas altera nomen habet!
<ov. her. 16.145>	Crede sed hoc nobis! --- minor est tua gloria vero,
<ov. her. 16.146>	Famaque de forma paene maligna tua est; 
<ov. her. 16.147>	Plus hic invenio, quam quod promiserat illa,
<ov. her. 16.148>	Et tua materia gloria victa sua est.
<ov. her. 16.149>	Ergo arsit merito, qui noverat omnia, Theseus,
<ov. her. 16.150>	Et visa es tanto digna rapina viro,
<ov. her. 16.151>	More tuae gentis nitida dum nuda palaestra
<ov. her. 16.152>	Ludis et es nudis femina mixta viris.
<ov. her. 16.153>	Quod rapuit, laudo; miror, quod reddidit umquam.
<ov. her. 16.154>	Tam bona constanter praeda tenenda fuit.
<ov. her. 16.155>	Ante recessisset caput hoc cervice cruenta,
<ov. her. 16.156>	Quam tu de thalamis abstraherere meis.
<ov. her. 16.157>	Tene manus umquam nostrae dimittere vellent?
<ov. her. 16.158>	Tene meo paterer vivus abire sinu?
<ov. her. 16.159>	Si reddenda fores, aliquid tamen ante tulissem,
<ov. her. 16.160>	Nec Venus ex toto nostra fuisset iners.
<ov. her. 16.161>	Vel mihi virginitas esset libata, vel illud
<ov. her. 16.162>	Quod poterat salva virginitate rapi.
<ov. her. 16.163>	Da modo te, quae sit Paridis constantia, nosces;
<ov. her. 16.164>	Flamma rogi flammas finiet una meas.
<ov. her. 16.165>	Praeposui regnis ego te, quae maxima quondam
<ov. her. 16.166>	Pollicita est nobis nupta sororque Iovis;
<ov. her. 16.167>	Dumque tuo possem circumdare bracchia collo,
<ov. her. 16.168>	Contempta est virtus Pallade dante mihi.
<ov. her. 16.169>	Nec piget, aut umquam stulte legisse videbor;
<ov. her. 16.170>	Permanet in voto mens mea firma suo.
<ov. her. 16.171>	Spem modo ne nostram fieri patiare caducam,
<ov. her. 16.172>	Deprecor, o tanto digna labore peti! 
<ov. her. 16.173>	Non ego coniugium generosae degener opto,
<ov. her. 16.174>	Nec mea, crede mihi, turpiter uxor eris.
<ov. her. 16.175>	Pliada, si quaeres, in nostra gente Iovemque
<ov. her. 16.176>	Invenies, medios ut taceamus avos;
<ov. her. 16.177>	Regna parens Asiae, qua nulla beatior ora est,
<ov. her. 16.178>	Finibus inmensis vix obeunda, tenet.
<ov. her. 16.179>	Innumeras urbes atque aurea tecta videbis,
<ov. her. 16.180>	Quaeque suos dicas templa decere deos.
<ov. her. 16.181>	Ilion adspicies firmataque turribus altis
<ov. her. 16.182>	Moenia, Phoebeae structa canore lyrae.
<ov. her. 16.183>	Quid tibi de turba narrem numeroque virorum?
<ov. her. 16.184>	Vix populum tellus sustinet illa suum.
<ov. her. 16.185>	Occurrent denso tibi Troades agmine matres,
<ov. her. 16.186>	Nec capient Phrygias atria nostra nurus.
<ov. her. 16.187>	O quotiens dices: 'quam pauper Achaia nostra est!'
<ov. her. 16.188>	Una domus quaevis urbis habebit opes.
<ov. her. 16.189>	Nec mihi fas fuerit Sparten contemnere vestram;
<ov. her. 16.190>	In qua tu nata es, terra beata mihi est.
<ov. her. 16.191>	Parca sed est Sparte, tu cultu divite digna;
<ov. her. 16.192>	Ad talem formam non facit iste locus.
<ov. her. 16.193>	Hanc faciem largis sine fine paratibus uti
<ov. her. 16.194>	Deliciisque decet luxuriare novis.
<ov. her. 16.195>	Cum videas cultus nostra de gente virorum,
<ov. her. 16.196>	Qualem Dardanias credis habere nurus?
<ov. her. 16.197>	Da modo te facilem, nec dedignare maritum,
<ov. her. 16.198>	Rure Therapnaeo nata puella, Phrygem.
<ov. her. 16.199>	Phryx erat et nostro genitus de sanguine, qui nunc
<ov. her. 16.200>	Cum dis potando nectare miscet aquas. 
<ov. her. 16.201>	Phryx erat Aurorae coniunx, tamen abstulit illum
<ov. her. 16.202>	Extremum noctis quae dea finit iter.
<ov. her. 16.203>	Phryx etiam Anchises, volucrum cui mater Amorum
<ov. her. 16.204>	Gaudet in Idaeis concubuisse iugis.
<ov. her. 16.205>	Nec, puto, conlatis forma Menelaus et annis
<ov. her. 16.206>	Iudice te nobis anteferendus erit.
<ov. her. 16.207>	Non dabimus certe socerum tibi clara fugantem
<ov. her. 16.208>	Lumina, qui trepidos a dape vertat equos;
<ov. her. 16.209>	Nec Priamo pater est soceri de caede cruentus
<ov. her. 16.210>	Et qui Myrtoas crimine signat aquas;
<ov. her. 16.211>	Nec proavo Stygia nostro captantur in unda
<ov. her. 16.212>	Poma, nec in mediis quaeritur umor aquis.
<ov. her. 16.213>	Quid tamen hoc refert, si te tenet ortus ab illis,
<ov. her. 16.214>	Cogitur huic domui Iuppiter esse socer?
<ov. her. 16.215>	Heu facinus! totis indignus noctibus ille
<ov. her. 16.216>	Te tenet, amplexu perfruiturque tuo;
<ov. her. 16.217>	At mihi conspiceris posita vix denique mensa,
<ov. her. 16.218>	Multaque quae laedant hoc quoque tempus habet.
<ov. her. 16.219>	Hostibus eveniant convivia talia nostris,
<ov. her. 16.220>	Experior posito qualia saepe mero!
<ov. her. 16.221>	Paenitet hospitii, cum me spectante lacertos
<ov. her. 16.222>	Inponit collo rusticus iste tuo.
<ov. her. 16.223>	Rumpor et invidia --- quid enim non omnia narrem? --- 
<ov. her. 16.224>	Membra superiecta cum tua veste fovet.
<ov. her. 16.225>	Oscula cum vero coram non dura daretis,
<ov. her. 16.226>	Ante oculos posui pocula sumpta meos;
<ov. her. 16.227>	Lumina demitto cum te tenet artius ille,
<ov. her. 16.228>	Crescit et invito lentus in ore cibus. 
<ov. her. 16.229>	Saepe dedi gemitus; et te --- lasciva! --- notavi
<ov. her. 16.230>	In gemitu risum non tenuisse meo.
<ov. her. 16.231>	Saepe mero volui flammam compescere, at illa
<ov. her. 16.232>	Crevit, et ebrietas ignis in igne fuit,
<ov. her. 16.233>	Multaque ne videam, versa cervice recumbo;
<ov. her. 16.234>	Sed revocas oculos protinus ipsa meos.
<ov. her. 16.235>	Quid faciam, dubito; dolor est meus illa videre,
<ov. her. 16.236>	Sed dolor a facie maior abesse tua.
<ov. her. 16.237>	Qua licet et possum, luctor celare furorem;
<ov. her. 16.238>	Sed tamen apparet dissimulatus amor.
<ov. her. 16.239>	Nec tibi verba damus; sentis mea vulnera, sentis!
<ov. her. 16.240>	Atque utinam soli sint ea nota tibi!
<ov. her. 16.241>	A, quotiens lacrimis venientibus ora reflexi,
<ov. her. 16.242>	Ne causam fletus quaereret ille mei!
<ov. her. 16.243>	A, quotiens aliquem narravi potus amorem,
<ov. her. 16.244>	Ad vulnus referens singula verba meum,
<ov. her. 16.245>	Indiciumque mei ficto sub nomine feci!
<ov. her. 16.246>	Ille ego, si nescis, verus amator eram.
<ov. her. 16.247>	Quin etiam, ut possem verbis petulantius uti,
<ov. her. 16.248>	Non semel ebrietas est simulata mihi.
<ov. her. 16.249>	Prodita sunt, memini, tunica tua pectora laxa
<ov. her. 16.250>	Atque oculis aditum nuda dedere meis --- 
<ov. her. 16.251>	Pectora vel puris nivibus vel lacte tuamve
<ov. her. 16.252>	Complexo matrem candidiora Iove.
<ov. her. 16.253>	Dum stupeo visis --- nam pocula forte tenebam --- 
<ov. her. 16.254>	Tortilis a digitis excidit ansa meis.
<ov. her. 16.255>	Oscula si natae dederas, ego protinus illa
<ov. her. 16.256>	Hermiones tenero laetus ab ore tuli. 
<ov. her. 16.257>	Et modo cantabam veteres resupinus amores,
<ov. her. 16.258>	Et modo per nutum signa tegenda dabam.
<ov. her. 16.259>	Et comitum primas, Clymenen Aethramque, tuarum
<ov. her. 16.260>	Ausus sum blandis nuper adire sonis,
<ov. her. 16.261>	Quae mihi non aliud, quam formidare, locutae
<ov. her. 16.262>	Orantis medias deseruere preces.
<ov. her. 16.263>	Di facerent, pretium magni certaminis esses,
<ov. her. 16.264>	Teque suo posset victor habere toro! --- 
<ov. her. 16.265>	Ut tulit Hippomenes Schoeneida praemia cursus,
<ov. her. 16.266>	Venit ut in Phrygios Hippodamia sinus,
<ov. her. 16.267>	Ut ferus Alcides Acheloia cornua fregit,
<ov. her. 16.268>	Dum petit amplexus, Deianira, tuos.
<ov. her. 16.269>	Nostra per has leges audacia fortiter isset,
<ov. her. 16.270>	Teque mei scires esse laboris opus.
<ov. her. 16.271>	Nunc mihi nil superest nisi te, formosa, precari,
<ov. her. 16.272>	Amplectique tuos, si patiare, pedes.
<ov. her. 16.273>	O decus, o praesens geminorum gloria fratrum,
<ov. her. 16.274>	O Iove digna viro, ni Iove nata fores,
<ov. her. 16.275>	Aut ego Sigeos repetam te coniuge portus,
<ov. her. 16.276>	Aut hic Taenaria contegar exul humo!
<ov. her. 16.277>	Non mea sunt summa leviter destricta sagitta
<ov. her. 16.278>	Pectora; descendit vulnus ad ossa meum!
<ov. her. 16.279>	Hoc mihi --- nam repeto --- fore, ut a caeleste sagitta
<ov. her. 16.280>	Figar, erat verax vaticinata soror.
<ov. her. 16.281>	Parce datum fatis, Helene, contemnere amorem --- 
<ov. her. 16.282>	Sic habeas faciles in tua vota deos!
<ov. her. 16.283>	Multa quidem subeunt; sed coram ut plura loquamur,
<ov. her. 16.284>	Excipe me lecto nocte silente tuo. 
<ov. her. 16.285>	An pudet et metuis Venerem temerare maritam
<ov. her. 16.286>	Castaque legitimi fallere iura tori?
<ov. her. 16.287>	A, nimium simplex Helene, ne rustica dicam,
<ov. her. 16.288>	Hanc faciem culpa posse carere putas?
<ov. her. 16.289>	Aut faciem mutes aut sis non dura, necesse est;
<ov. her. 16.290>	Lis est cum forma magna pudicitiae.
<ov. her. 16.291>	Iuppiter his gaudet, gaudet Venus aurea furtis;
<ov. her. 16.292>	Haec tibi nempe patrem furta dedere Iovem.
<ov. her. 16.293>	Vix fieri, si sunt vires in semine morum,
<ov. her. 16.294>	Et Iovis et Ledae filia casta potest.
<ov. her. 16.295>	Casta tamen tum sis, cum te mea Troia tenebit,
<ov. her. 16.296>	Et tua sim, quaeso, crimina solus ego.
<ov. her. 16.297>	Nunc ea peccemus quae corriget hora iugalis,
<ov. her. 16.298>	Si modo promisit non mihi vana Venus!
<ov. her. 16.299>	Ipse tibi hoc suadet rebus, non voce, maritus,
<ov. her. 16.300>	Neve sui furtis hospitis obstet, abest.
<ov. her. 16.301>	Non habuit tempus, quo Cresia regna videret,
<ov. her. 16.302>	Aptius --- o mira calliditate virum!
<ov. her. 16.303>	'Res, et ut Idaei mando tibi,' dixit iturus,
<ov. her. 16.304>	'Curam pro nobis hospitis, uxor, agas.'
<ov. her. 16.305>	Neclegis absentis, testor, mandata mariti!
<ov. her. 16.306>	Cura tibi non est hospitis ulla tui.
<ov. her. 16.307>	Huncine tu speras, hominem sine pectore, dotes
<ov. her. 16.308>	Posse satis formae, Tyndari, nosse tuae?
<ov. her. 16.309>	Falleris --- ignorat; nec, si bona magna putaret,
<ov. her. 16.310>	Quae tenet, externo crederet illa viro.
<ov. her. 16.311>	Ut te nec mea vox nec te meus incitet ardor,
<ov. her. 16.312>	Cogimur ipsius commoditate frui --- 
<ov. her. 16.313>	Aut erimus stulti, sic ut superemus et ipsum,
<ov. her. 16.314>	Si tam securum tempus abibit iners. 
<ov. her. 16.315>	Paene suis ad te manibus deducit amantem;
<ov. her. 16.316>	Utere mandantis simplicitate viri!
<ov. her. 16.317>	Sola iaces viduo tam longa nocte cubili;
<ov. her. 16.318>	In viduo iaceo solus et ipse toro.
<ov. her. 16.319>	Te mihi meque tibi communia gaudia iungant;
<ov. her. 16.320>	Candidior medio nox erit illa die.
<ov. her. 16.321>	Tunc ego iurabo quaevis tibi numina meque
<ov. her. 16.322>	Adstringam verbis in sacra vestra meis;
<ov. her. 16.323>	Tunc ego, si non est fallax fiducia nostri,
<ov. her. 16.324>	Efficiam praesens, ut mea regna petas.
<ov. her. 16.325>	Si pudet et metuis ne me videare secuta,
<ov. her. 16.326>	Ipse reus sine te criminis huius ero;
<ov. her. 16.327>	Nam sequar Aegidae factum fratrumque tuorum.
<ov. her. 16.328>	Exemplo tangi non propiore potes.
<ov. her. 16.329>	Te rapuit Theseus, geminas Leucippidas illi;
<ov. her. 16.330>	Quartus in exemplis adnumerabor ego.
<ov. her. 16.331>	Troica classis adest armis instructa virisque;
<ov. her. 16.332>	Iam facient celeres remus et aura vias.
<ov. her. 16.333>	Ibis Dardanias ingens regina per urbes,
<ov. her. 16.334>	Teque novam credet vulgus adesse deam,
<ov. her. 16.335>	Quaque feres gressus, adolebunt cinnama flammae,
<ov. her. 16.336>	Caesaque sanguineam victima planget humum.
<ov. her. 16.337>	Dona pater fratresque et cum genetrice sorores
<ov. her. 16.338>	Iliadesque omnes totaque Troia dabit.
<ov. her. 16.339>	Ei mihi! pars a me vix dicitur ulla futuri.
<ov. her. 16.340>	Plura feres, quam quae littera nostra refert.
<ov. her. 16.341>	Nec tu rapta time, ne nos fera bella sequantur,
<ov. her. 16.342>	Concitet et vires Graecia magna suas. 
<ov. her. 16.343>	Tot prius abductis ecqua est repetita per arma?
<ov. her. 16.344>	Crede mihi, vanos res habet ista metus.
<ov. her. 16.345>	Nomine ceperunt Aquilonis Erechthida Thraces,
<ov. her. 16.346>	Et tuta a bello Bistonis ora fuit;
<ov. her. 16.347>	Phasida puppe nova vexit Pagasaeus Iason,
<ov. her. 16.348>	Laesa neque est Colcha Thessala terra manu.
<ov. her. 16.349>	Te quoque qui rapuit, rapuit Minoida Theseus;
<ov. her. 16.350>	Nulla tamen Minos Cretas ad arma vocat.
<ov. her. 16.351>	Terror in his ipso maior solet esse periclo,
<ov. her. 16.352>	Quaeque timere licet, pertimuisse pudet.
<ov. her. 16.353>	Finge tamen, si vis, ingens consurgere bellum --- 
<ov. her. 16.354>	Et mihi sunt vires, et mea tela nocent.
<ov. her. 16.355>	Nec minor est Asiae quam vestrae copia terrae;
<ov. her. 16.356>	Illa viris dives, dives abundat equis.
<ov. her. 16.357>	Nec plus Atrides animi Menelaus habebit
<ov. her. 16.358>	Quam Paris aut armis anteferendus erit.
<ov. her. 16.359>	Paene puer caesis abducta armenta recepi,
<ov. her. 16.360>	Hostibus et causam nominis inde tuli;
<ov. her. 16.361>	Paene puer iuvenes vario certamine vici,
<ov. her. 16.362>	In quibus Ilioneus Deiphobusque fuit;
<ov. her. 16.363>	Neve putes, non me nisi comminus esse timendum,
<ov. her. 16.364>	Figitur in iusso nostra sagitta loco.
<ov. her. 16.365>	Num potes haec illi primae dare facta iuventae?
<ov. her. 16.366>	Instruere Atriden num potes arte mea?
<ov. her. 16.367>	Omnia si dederis, numquid dabis Hectora fratrem?
<ov. her. 16.368>	Unus is innumeri militis instar erit!
<ov. her. 16.369>	Quid valeam nescis, et te mea robora fallunt;
<ov. her. 16.370>	Ignoras, cui sis nupta futura viro. 
<ov. her. 16.371>	Aut igitur nullo belli repetere tumultu,
<ov. her. 16.372>	Aut cedent Marti Dorica castra meo.
<ov. her. 16.373>	Nec tamen indigner pro tanta sumere ferrum
<ov. her. 16.374>	Coniuge. certamen praemia magna movent.
<ov. her. 16.375>	Tu quoque, si de te totus contenderit orbis,
<ov. her. 16.376>	Nomen ab aeterna posteritate feres
<ov. her. 16.377>	Spe modo non timida dis hinc egressa secundis;
<ov. her. 16.378>	Exige cum plena munera pacta fide.

<ov. her. 17.1>	Nunc oculos tua cum violarit epistula nostros,
<ov. her. 17.2>	Non rescribendi gloria visa levis.
<ov. her. 17.3>	Ausus es hospitii temeratis advena sacris
<ov. her. 17.4>	Legitimam nuptae sollicitare fidem!
<ov. her. 17.5>	Scilicet idcirco ventosa per aequora vectum
<ov. her. 17.6>	Excepit portu Taenaris ora suo,
<ov. her. 17.7>	Nec tibi, diversa quamvis e gente venires,
<ov. her. 17.8>	Oppositas habuit regia nostra fores,
<ov. her. 17.9>	Esset ut officii merces iniuria tanti!
<ov. her. 17.10>	Qui sic intrabas, hospes an hostis eras?
<ov. her. 17.11>	Nec dubito, quin haec, cum sit tam iusta, vocetur
<ov. her. 17.12>	Rustica iudicio nostra querela tuo.
<ov. her. 17.13>	Rustica sim sane, dum non oblita pudoris,
<ov. her. 17.14>	Dumque tenor vitae sit sine labe meae.
<ov. her. 17.15>	Si non est ficto tristis mihi vultus in ore,
<ov. her. 17.16>	Nec sedeo duris torva superciliis,
<ov. her. 17.17>	Fama tamen clara est, et adhuc sine crimine vixi,
<ov. her. 17.18>	Et laudem de me nullus adulter habet. 
<ov. her. 17.19>	Quo magis admiror, quae sit fiducia coepti,
<ov. her. 17.20>	Spemque tori dederit quae tibi causa mei.
<ov. her. 17.21>	An, quia vim nobis Neptunius attulit heros,
<ov. her. 17.22>	Rapta semel videor bis quoque digna rapi?
<ov. her. 17.23>	Crimen erat nostrum, si delenita fuissem;
<ov. her. 17.24>	Cum sim rapta, meum quid nisi nolle fuit?
<ov. her. 17.25>	Non tamen e facto fructum tulit ille petitum;
<ov. her. 17.26>	Excepto redii passa timore nihil.
<ov. her. 17.27>	Oscula luctanti tantummodo pauca protervus
<ov. her. 17.28>	Abstulit; ulterius nil habet ille mei.
<ov. her. 17.29>	Quae tua nequitia est, non his contenta fuisset --- 
<ov. her. 17.30>	Di melius! similis non fuit ille tui.
<ov. her. 17.31>	Reddidit intactam, minuitque modestia crimen,
<ov. her. 17.32>	Et iuvenem facti paenituisse patet;
<ov. her. 17.33>	Thesea paenituit, Paris ut succederet illi,
<ov. her. 17.34>	Ne quando nomen non sit in ore meum?
<ov. her. 17.35>	Nec tamen irascor --- quis enim succenset amanti? --- 
<ov. her. 17.36>	Si modo, quem praefers, non simulatur amor.
<ov. her. 17.37>	Hoc quoque enim dubito --- non quod fiducia desit,
<ov. her. 17.38>	Aut mea sit facies non bene nota mihi;
<ov. her. 17.39>	Sed quia credulitas damno solet esse puellis,
<ov. her. 17.40>	Verbaque dicuntur vestra carere fide.
<ov. her. 17.41>	At peccant aliae, matronaque rara pudica est.
<ov. her. 17.42>	Quis prohibet raris nomen inesse meum?
<ov. her. 17.43>	Nam mea quod visa est tibi mater idonea, cuius
<ov. her. 17.44>	Exemplo flecti me quoque posse putes,
<ov. her. 17.45>	Matris in admisso falsa sub imagine lusae
<ov. her. 17.46>	Error inest; pluma tectus adulter erat.
<ov. her. 17.47>	Nil ego, si peccem, possum nescisse, nec ullus
<ov. her. 17.48>	Error qui facti crimen obumbret erit. 
<ov. her. 17.49>	Illa bene erravit vitiumque auctore redemit.
<ov. her. 17.50>	Felix in culpa quo Iove dicar ego?
<ov. her. 17.51>	Sed genus et proavos et regia nomina iactas.
<ov. her. 17.52>	Clara satis domus haec nobilitate sua est.
<ov. her. 17.53>	Iuppiter ut soceri proavus taceatur et omne
<ov. her. 17.54>	Tantalidae Pelopis Tyndareique decus,
<ov. her. 17.55>	Dat mihi Leda Iovem cygno decepta parentem,
<ov. her. 17.56>	Quae falsam gremio credula fovit avem.
<ov. her. 17.57>	I nunc et Phrygiae late primordia gentis
<ov. her. 17.58>	Cumque suo Priamum Laumedonte refer!
<ov. her. 17.59>	Quos ego suspicio; sed qui tibi gloria magna est
<ov. her. 17.60>	Quintus, is a nostro nomine primus erit.
<ov. her. 17.61>	Sceptra tuae quamvis rear esse potentia terrae,
<ov. her. 17.62>	Non tamen haec illis esse minora puto.
<ov. her. 17.63>	Si iam divitiis locus hic numeroque virorum
<ov. her. 17.64>	Vincitur, at certe barbara terra tua est.
<ov. her. 17.65>	Munera tanta quidem promittit epistula dives
<ov. her. 17.66>	Ut possint ipsas illa movere deas;
<ov. her. 17.67>	Sed si iam vellem fines transire pudoris,
<ov. her. 17.68>	Tu melior culpae causa futurus eras.
<ov. her. 17.69>	Aut ego perpetuo famam sine labe tenebo,
<ov. her. 17.70>	Aut ego te potius quam tua dona sequar;
<ov. her. 17.71>	Utque ea non sperno, sic acceptissima semper
<ov. her. 17.72>	Munera sunt, auctor quae pretiosa facit.
<ov. her. 17.73>	Plus multo est, quod amas, quod sum tibi causa laboris,
<ov. her. 17.74>	Quod per tam longas spes tua venit aquas. 
<ov. her. 17.75>	Illa quoque, adposita quae nunc facis, inprobe, mensa,
<ov. her. 17.76>	Quamvis experiar dissimulare, noto --- 
<ov. her. 17.77>	Cum modo me spectas oculis, lascive, protervis,
<ov. her. 17.78>	Quos vix instantes lumina nostra ferunt,
<ov. her. 17.79>	Et modo suspiras, modo pocula proxima nobis
<ov. her. 17.80>	Sumis, quaque bibi, tu quoque parte bibis.
<ov. her. 17.81>	A, quotiens digitis, quotiens ego tecta notavi
<ov. her. 17.82>	Signa supercilio paene loquente dari!
<ov. her. 17.83>	Et saepe extimui ne vir meus illa videret,
<ov. her. 17.84>	Non satis occultis erubuique notis!
<ov. her. 17.85>	Saepe vel exiguo vel nullo murmure dixi:
<ov. her. 17.86>	'Nil pudet hunc.' nec vox haec mea falsa fuit.
<ov. her. 17.87>	Orbe quoque in mensae legi sub nomine nostro,
<ov. her. 17.88>	Quod deducta mero littera fecit, amo.
<ov. her. 17.89>	Credere me tamen hoc oculo renuente negavi --- 
<ov. her. 17.90>	Ei mihi, iam didici sic ego posse loqui!
<ov. her. 17.91>	His ego blanditiis, si peccatura fuissem,
<ov. her. 17.92>	Flecterer; his poterant pectora nostra capi.
<ov. her. 17.93>	Est quoque, confiteor, facies tibi rara, potestque
<ov. her. 17.94>	Velle sub amplexus ire puella tuos;
<ov. her. 17.95>	Altera vel potius felix sine crimine fiat,
<ov. her. 17.96>	Quam cadat externo noster amore pudor.
<ov. her. 17.97>	Disce modo exemplo formosis posse carere;
<ov. her. 17.98>	Est virtus placitis abstinuisse bonis.
<ov. her. 17.99>	Quam multos credis iuvenes optare quod optas,
<ov. her. 17.100>	Qui sapiant? oculos an Paris unus habes?
<ov. her. 17.101>	Non tu plus cernis, sed plus temerarius audes:
<ov. her. 17.102>	Nec tibi plus cordis, sed nimis oris, adest. 
<ov. her. 17.103>	Tunc ego te vellem celeri venisse carina,
<ov. her. 17.104>	Cum mea virginitas mille petita procis;
<ov. her. 17.105>	Si te vidissem, primus de mille fuisses.
<ov. her. 17.106>	Iudicio veniam vir dabit ipse meo.
<ov. her. 17.107>	Ad possessa venis praeceptaque gaudia, serus;
<ov. her. 17.108>	Spes tua lenta fuit; quod petis, alter habet.
<ov. her. 17.109>	Ut tamen optarim fieri tua Troica coniunx,
<ov. her. 17.110>	Invitam sic me nec Menelaus habet.
<ov. her. 17.111>	Desine molle, precor, verbis convellere pectus,
<ov. her. 17.112>	Neve mihi, quam te dicis amare, noce;
<ov. her. 17.113>	Sed sine quam tribuit sortem fortuna tueri,
<ov. her. 17.114>	Nec spolium nostri turpe pudoris ave!
<ov. her. 17.115>	At Venus hoc pacta est, et in altae vallibus Idae
<ov. her. 17.116>	Tres tibi se nudas exhibuere deae,
<ov. her. 17.117>	Unaque cum regnum, belli daret altera laudem,
<ov. her. 17.118>	'Tyndaridis coniunx,' tertia dixit, 'eris!'
<ov. her. 17.119>	Credere vix equidem caelestia corpora possum
<ov. her. 17.120>	Arbitrio formam supposuisse tuo,
<ov. her. 17.121>	Utque sit hoc verum, certe pars altera ficta est,
<ov. her. 17.122>	Iudicii pretium qua data dicor ego.
<ov. her. 17.123>	Non est tanta mihi fiducia corporis, ut me
<ov. her. 17.124>	Maxima teste dea dona fuisse putem.
<ov. her. 17.125>	Contenta est oculis hominum mea forma probari;
<ov. her. 17.126>	Laudatrix Venus est invidiosa mihi.
<ov. her. 17.127>	Sed nihil infirmo; faveo quoque laudibus istis --- 
<ov. her. 17.128>	Nam, mens, vox quare, quod cupit esse, neget?
<ov. her. 17.129>	Nec tu succense, nimium mihi creditus aegre;
<ov. her. 17.130>	Tarda solet magnis rebus inesse fides. 
<ov. her. 17.131>	Prima mea est igitur Veneri placuisse voluptas;
<ov. her. 17.132>	Proxima, me visam praemia summa tibi,
<ov. her. 17.133>	Nec te Palladios nec te Iunonis honores
<ov. her. 17.134>	Auditis Helenae praeposuisse bonis.
<ov. her. 17.135>	Ergo ego sum virtus, ego sum tibi nobile regnum!
<ov. her. 17.136>	Ferrea sim, si non hoc ego pectus amem.
<ov. her. 17.137>	Ferrea, crede mihi, non sum; sed amare repugno
<ov. her. 17.138>	Illum, quem fieri vix puto posse meum.
<ov. her. 17.139>	Quid bibulum curvo proscindere litus aratro,
<ov. her. 17.140>	Spemque sequi coner quam locus ipse negat?
<ov. her. 17.141>	Sum rudis ad Veneris furtum, nullaque fidelem --- 
<ov. her. 17.142>	Di mihi sunt testes --- lusimus arte virum.
<ov. her. 17.143>	Nunc quoque, quod tacito mando mea verba libello,
<ov. her. 17.144>	Fungitur officio littera nostra novo.
<ov. her. 17.145>	Felices, quibus usus adest! ego nescia rerum
<ov. her. 17.146>	Difficilem culpae suspicor esse viam.
<ov. her. 17.147>	Ipse malo metus est; iam nunc confundor, et omnes
<ov. her. 17.148>	In nostris oculos vultibus esse reor.
<ov. her. 17.149>	Nec reor hoc falso; sensi mala murmura vulgi,
<ov. her. 17.150>	Et quasdam voces rettulit Aethra mihi.
<ov. her. 17.151>	At tu dissimula, nisi si desistere mavis!
<ov. her. 17.152>	Sed cur desistas? dissimulare potes.
<ov. her. 17.153>	Lude, sed occulte! maior, non maxima, nobis
<ov. her. 17.154>	Est data libertas, quod Menelaus abest.
<ov. her. 17.155>	Ille quidem procul est, ita re cogente, profectus;
<ov. her. 17.156>	Magna fuit subitae iustaque causa viae --- 
<ov. her. 17.157>	Aut mihi sic visum est. ego, cum dubitaret an iret,
<ov. her. 17.158>	'Quam primum,' dixi, 'fac rediturus eas!'
<ov. her. 17.159>	Omine laetatus dedit oscula, 'res' que 'domusque
<ov. her. 17.160>	Et tibi sit curae Troicus hospes,' ait. 
<ov. her. 17.161>	Vix tenui risum, quem dum conpescere luctor,
<ov. her. 17.162>	Nil illi potui dicere praeter 'erit.'
<ov. her. 17.163>	Vela quidem Creten ventis dedit ille secundis;
<ov. her. 17.164>	Sed tu non ideo cuncta licere puta!
<ov. her. 17.165>	Sic meus hinc vir abest ut me custodiat absens --- 
<ov. her. 17.166>	An nescis longas regibus esse manus?
<ov. her. 17.167>	Forma quoque est oneri; nam quo constantius ore
<ov. her. 17.168>	Laudamur vestro, iustius ille timet.
<ov. her. 17.169>	Quae iuvat, ut nunc est, eadem mihi gloria damno est,
<ov. her. 17.170>	Et melius famae verba dedisse fuit.
<ov. her. 17.171>	Nec, quod abest hic me tecum, mirare, relicta;
<ov. her. 17.172>	Moribus et vitae credidit ille meae.
<ov. her. 17.173>	De facie metuit, vitae confidit, et illum
<ov. her. 17.174>	Securum probitas, forma timere facit.
<ov. her. 17.175>	Tempora ne pereant ultro data praecipis, utque
<ov. her. 17.176>	Simplicis utamur commoditate viri.
<ov. her. 17.177>	Et libet et timeo, nec adhuc exacta voluntas
<ov. her. 17.178>	Est satis; in dubio pectora nostra labant.
<ov. her. 17.179>	Et vir abest nobis, et tu sine coniuge dormis,
<ov. her. 17.180>	Inque vicem tua me, te mea forma capit;
<ov. her. 17.181>	Et longae noctes, et iam sermone coimus,
<ov. her. 17.182>	Et tu, me miseram! blandus, et una domus.
<ov. her. 17.183>	Et peream, si non invitant omnia culpam;
<ov. her. 17.184>	Nescio quo tardor sed tamen ipsa metu!
<ov. her. 17.185>	Quod male persuades, utinam bene cogere posses!
<ov. her. 17.186>	Vi mea rusticitas excutienda fuit. 
<ov. her. 17.187>	Utilis interdum est ipsis iniuria passis.
<ov. her. 17.188>	Sic certe felix esse coacta forem.
<ov. her. 17.189>	Dum novus est, potius coepto pugnemus amori!
<ov. her. 17.190>	Flamma recens parva sparsa residit aqua.
<ov. her. 17.191>	Certus in hospitibus non est amor; errat, ut ipsi,
<ov. her. 17.192>	Cumque nihil speres firmius esse, fugit.
<ov. her. 17.193>	Hypsipyle testis, testis Minoia virgo est,
<ov. her. 17.194>	In non exhibitis utraque lusa toris.
<ov. her. 17.195>	Tu quoque dilectam multos, infide, per annos
<ov. her. 17.196>	Diceris Oenonen destituisse tuam.
<ov. her. 17.197>	Nec tamen ipse negas; et nobis omnia de te
<ov. her. 17.198>	Quaerere, si nescis, maxima cura fuit.
<ov. her. 17.199>	Adde, quod, ut cupias constans in amore manere,
<ov. her. 17.200>	Non potes. expediunt iam tua vela Phryges;
<ov. her. 17.201>	Dum loqueris mecum, dum nox sperata paratur,
<ov. her. 17.202>	Qui ferat in patriam, iam tibi ventus erit.
<ov. her. 17.203>	Cursibus in mediis novitatis plena relinques
<ov. her. 17.204>	Gaudia; cum ventis noster abibit amor.
<ov. her. 17.205>	An sequar, ut suades, laudataque Pergama visam
<ov. her. 17.206>	Pronurus et magni Laumedontis ero?
<ov. her. 17.207>	Non ita contemno volucris praeconia famae,
<ov. her. 17.208>	Ut probris terras inpleat illa meis.
<ov. her. 17.209>	Quid de me poterit Sparte, quid Achaia tota,
<ov. her. 17.210>	Quid gentes Asiae, quid tua Troia loqui?
<ov. her. 17.211>	Quid Priamus de me, Priami quid sentiet uxor,
<ov. her. 17.212>	Totque tui fratres Dardanidesque nurus?
<ov. her. 17.213>	Tu quoque, qui poteris fore me sperare fidelem,
<ov. her. 17.214>	Et non exemplis anxius esse tuis? 
<ov. her. 17.215>	Quicumque Iliacos intraverit advena portus,
<ov. her. 17.216>	Is tibi solliciti causa timoris erit.
<ov. her. 17.217>	Ipse mihi quotiens iratus 'adultera!' dices,
<ov. her. 17.218>	Oblitus nostro crimen inesse tuum!
<ov. her. 17.219>	Delicti fies idem reprehensor et auctor.
<ov. her. 17.220>	Terra, precor, vultus obruat ante meos!
<ov. her. 17.221>	At fruar Iliacis opibus cultuque beato,
<ov. her. 17.222>	Donaque promissis uberiora feram;
<ov. her. 17.223>	Purpura nempe mihi pretiosaque texta dabuntur,
<ov. her. 17.224>	Congestoque auri pondere dives ero!
<ov. her. 17.225>	Da veniam fassae --- non sunt tua munera tanti;
<ov. her. 17.226>	Nescio quo tellus me tenet ista modo.
<ov. her. 17.227>	Quis mihi, si laedar, Phrygiis succurret in oris?
<ov. her. 17.228>	Unde petam fratres, unde parentis opem?
<ov. her. 17.229>	Omnia Medeae fallax promisit Iason --- 
<ov. her. 17.230>	Pulsa est Aesonia num minus illa domo?
<ov. her. 17.231>	Non erat Aeetes, ad quem despecta rediret,
<ov. her. 17.232>	Non Idyia parens Chalciopeve soror.
<ov. her. 17.233>	Tale nihil timeo --- sed nec Medea timebat!
<ov. her. 17.234>	Fallitur augurio spes bona saepe suo.
<ov. her. 17.235>	Omnibus invenies, quae nunc iactantur in alto,
<ov. her. 17.236>	Navibus a portu lene fuisse fretum.
<ov. her. 17.237>	Fax quoque me terret, quam se peperisse cruentam
<ov. her. 17.238>	Ante diem partus est tua visa parens;
<ov. her. 17.239>	Et vatum timeo monitus, quos igne Pelasgo
<ov. her. 17.240>	Ilion arsurum praemonuisse ferunt.
<ov. her. 17.241>	Utque favet Cytherea tibi, quia vicit habetque
<ov. her. 17.242>	Parta per arbitrium bina tropaea tuum,
<ov. her. 17.243>	Sic illas vereor, quae, si tua gloria vera est,
<ov. her. 17.244>	Iudice te causam non tenuere duae; 
<ov. her. 17.245>	Nec dubito, quin, te si prosequar, arma parentur.
<ov. her. 17.246>	Ibit per gladios, ei mihi! noster amor.
<ov. her. 17.247>	An fera Centauris indicere bella coegit
<ov. her. 17.248>	Atracis Haemonios Hippodamia viros --- 
<ov. her. 17.249>	Tu fore tam iusta lentum Menelaon in ira
<ov. her. 17.250>	Et geminos fratres Tyndareumque putas?
<ov. her. 17.251>	Quod bene te iactes et fortia facta loquaris,
<ov. her. 17.252>	A verbis facies dissidet ista tuis.
<ov. her. 17.253>	Apta magis Veneri, quam sunt tua corpora Marti.
<ov. her. 17.254>	Bella gerant fortes, tu, Pari, semper ama!
<ov. her. 17.255>	Hectora, quem laudas, pro te pugnare iubeto;
<ov. her. 17.256>	Militia est operis altera digna tuis.
<ov. her. 17.257>	His ego, si saperem pauloque audacior essem,
<ov. her. 17.258>	Uterer; utetur, siqua puella sapit --- 
<ov. her. 17.259>	Aut ego deposito sapiam fortasse pudore
<ov. her. 17.260>	Et dabo cunctatas tempore victa manus.
<ov. her. 17.261>	Quod petis, ut furtim praesentes ista loquamur,
<ov. her. 17.262>	Scimus, quid captes conloquiumque voces;
<ov. her. 17.263>	Sed nimium properas, et adhuc tua messis in herba est.
<ov. her. 17.264>	Et mora sit voto forsan amica tuo.
<ov. her. 17.265>	Hactenus; arcanum furtivae conscia mentis
<ov. her. 17.266>	Littera iam lasso pollice sistat opus.
<ov. her. 17.267>	Cetera per socias Clymenen Aethramque loquamur,
<ov. her. 17.268>	Quae mihi sunt comites consiliumque duae. 

<ov. her. 18.1>	Mittit Abydenus, quam mallet ferre, salutem,
<ov. her. 18.2>	Si cadat unda maris, Sesti puella, tibi.
<ov. her. 18.3>	Si mihi di faciles, si sunt in amore secundi,
<ov. her. 18.4>	Invitis oculis haec mea verba leges.
<ov. her. 18.5>	Sed non sunt faciles; nam cur mea vota morantur
<ov. her. 18.6>	Currere me nota nec patiuntur aqua?
<ov. her. 18.7>	Ipsa vides caelum pice nigrius et freta ventis
<ov. her. 18.8>	Turbida perque cavas vix adeunda rates.
<ov. her. 18.9>	Unus, et hic audax, a quo tibi littera nostra
<ov. her. 18.10>	Redditur, e portu navita movit iter;
<ov. her. 18.11>	Adscensurus eram, nisi quod, cum vincula prorae
<ov. her. 18.12>	Solveret, in speculis omnis Abydos erat.
<ov. her. 18.13>	Non poteram celare meos, velut ante, parentes,
<ov. her. 18.14>	Quemque tegi volumus, non latuisset amor.
<ov. her. 18.15>	Protinus haec scribens, 'felix, i, littera!' dixi,
<ov. her. 18.16>	'Iam tibi formosam porriget illa manum.
<ov. her. 18.17>	Forsitan admotis etiam tangere labellis,
<ov. her. 18.18>	Rumpere dum niveo vincula dente volet.'
<ov. her. 18.19>	Talibus exiguo dictis mihi murmure verbis,
<ov. her. 18.20>	Cetera cum charta dextra locuta mea est.
<ov. her. 18.21>	At quanto mallem, quam scriberet, illa nataret,
<ov. her. 18.22>	Meque per adsuetas sedula ferret aquas!
<ov. her. 18.23>	Aptior illa quidem placido dare verbera ponto;
<ov. her. 18.24>	Est tamen et sensus apta ministra mei. 
<ov. her. 18.25>	Septima nox agitur, spatium mihi longius anno,
<ov. her. 18.26>	Sollicitum raucis ut mare fervet aquis.
<ov. her. 18.27>	His ego si vidi mulcentem pectora somnum
<ov. her. 18.28>	Noctibus, insani sit mora longa freti!
<ov. her. 18.29>	Rupe sedens aliqua specto tua litora tristis
<ov. her. 18.30>	Et, quo non possum corpore, mente feror.
<ov. her. 18.31>	Lumina quin etiam summa vigilantia turre
<ov. her. 18.32>	Aut videt aut acies nostra videre putat.
<ov. her. 18.33>	Ter mihi deposita est in sicca vestis harena;
<ov. her. 18.34>	Ter grave temptavi carpere nudus iter --- 
<ov. her. 18.35>	Obstitit inceptis tumidum iuvenalibus aequor,
<ov. her. 18.36>	Mersit et adversis ora natantis aquis.
<ov. her. 18.37>	At tu, de rapidis inmansuetissime ventis,
<ov. her. 18.38>	Quid mecum certa proelia mente geris?
<ov. her. 18.39>	In me, si nescis, Borea, non aequora, saevis!
<ov. her. 18.40>	Quid faceres, esset ni tibi notus amor?
<ov. her. 18.41>	Tam gelidus quod sis, num te tamen, inprobe, quondam
<ov. her. 18.42>	Ignibus Actaeis incaluisse negas?
<ov. her. 18.43>	Gaudia rapturo siquis tibi claudere vellet
<ov. her. 18.44>	Aerios aditus, quo paterere modo?
<ov. her. 18.45>	Parce, precor, facilemque move moderatius auram --- 
<ov. her. 18.46>	Imperet Hippotades sic tibi triste nihil!
<ov. her. 18.47>	Vana peto; precibusque meis obmurmurat ipse
<ov. her. 18.48>	Quasque quatit, nulla parte coercet aquas.
<ov. her. 18.49>	Nunc daret audaces utinam mihi Daedalus alas --- 
<ov. her. 18.50>	Icarium quamvis hinc prope litus abest!
<ov. her. 18.51>	Quidquid erit, patiar, liceat modo corpus in auras
<ov. her. 18.52>	Tollere, quod dubia saepe pependit aqua. 
<ov. her. 18.53>	Interea, dum cuncta negant ventique fretumque,
<ov. her. 18.54>	Mente agito furti tempora prima mei.
<ov. her. 18.55>	Nox erat incipiens --- namque est meminisse voluptas --- 
<ov. her. 18.56>	Cum foribus patriis egrediebar amans.
<ov. her. 18.57>	Nec mora, deposito pariter cum veste timore
<ov. her. 18.58>	Iactabam liquido bracchia lenta mari.
<ov. her. 18.59>	Luna fere tremulum praebebat lumen eunti
<ov. her. 18.60>	Ut comes in nostras officiosa vias.
<ov. her. 18.61>	Hanc ego suspiciens, 'faveas, dea candida,' dixi,
<ov. her. 18.62>	'Et subeant animo Latmia saxa tuo!
<ov. her. 18.63>	Non sinit Endymion te pectoris esse severi.
<ov. her. 18.64>	Flecte, precor, vultus ad mea furta tuos!
<ov. her. 18.65>	Tu dea mortalem caelo delapsa petebas;
<ov. her. 18.66>	Vera loqui liceat! --- quam sequor ipsa dea est.
<ov. her. 18.67>	Neu referam mores caelesti pectore dignos,
<ov. her. 18.68>	Forma nisi in veras non cadit illa deas.
<ov. her. 18.69>	A Veneris facie non est prior ulla tuaque;
<ov. her. 18.70>	Neve meis credas vocibus, ipsa vide!
<ov. her. 18.71>	Quantum, cum fulges radiis argentea puris,
<ov. her. 18.72>	Concedunt flammis sidera cuncta tuis,
<ov. her. 18.73>	Tanto formosis formosior omnibus illa est.
<ov. her. 18.74>	Si dubitas, caecum, Cynthia, lumen habes.'
<ov. her. 18.75>	Haec ego, vel certe non his diversa, locutus
<ov. her. 18.76>	Per mihi cedentes sponte ferebar aquas.
<ov. her. 18.77>	Unda repercussae radiabat imagine lunae,
<ov. her. 18.78>	Et nitor in tacita nocte diurnus erat;
<ov. her. 18.79>	Nullaque vox usquam, nullum veniebat ad aures
<ov. her. 18.80>	Praeter dimotae corpore murmur aquae.
<ov. her. 18.81>	Alcyones solae, memores Ceycis amati,
<ov. her. 18.82>	Nescio quid visae sunt mihi dulce queri. 
<ov. her. 18.83>	Iamque fatigatis umero sub utroque lacertis
<ov. her. 18.84>	Fortiter in summas erigor altus aquas.
<ov. her. 18.85>	Ut procul aspexi lumen, 'meus ignis in illo est:
<ov. her. 18.86>	Illa meum,' dixi, 'litora lumen habent!'
<ov. her. 18.87>	Et subito lassis vires rediere lacertis,
<ov. her. 18.88>	Visaque, quam fuerat, mollior unda mihi.
<ov. her. 18.89>	Frigora ne possim gelidi sentire profundi,
<ov. her. 18.90>	Qui calet in cupido pectore, praestat amor.
<ov. her. 18.91>	Quo magis accedo propioraque litora fiunt,
<ov. her. 18.92>	Quoque minus restat, plus libet ire mihi.
<ov. her. 18.93>	Cum vero possum cerni quoque, protinus addis
<ov. her. 18.94>	Spectatrix animos, ut valeamque facis.
<ov. her. 18.95>	Nunc etiam nando dominae placuisse laboro,
<ov. her. 18.96>	Atque oculis iacto bracchia nostra tuis.
<ov. her. 18.97>	Te tua vix prohibet nutrix descendere in altum --- 
<ov. her. 18.98>	Hoc quoque enim vidi, nec mihi verba dabam.
<ov. her. 18.99>	Nec tamen effecit, quamvis retinebat euntem,
<ov. her. 18.100>	Ne fieret prima pes tuus udus aqua.
<ov. her. 18.101>	Excipis amplexu feliciaque oscula iungis --- 
<ov. her. 18.102>	Oscula, di magni, trans mare digna peti! --- 
<ov. her. 18.103>	Eque tuis demptos umeris mihi tradis amictus,
<ov. her. 18.104>	Et madidam siccas aequoris imbre comam.
<ov. her. 18.105>	Cetera nox et nos et turris conscia novit,
<ov. her. 18.106>	Quodque mihi lumen per vada monstrat iter.
<ov. her. 18.107>	Non magis illius numerari gaudia noctis
<ov. her. 18.108>	Hellespontiaci quam maris alga potest;
<ov. her. 18.109>	Quo brevius spatium nobis ad furta dabatur,
<ov. her. 18.110>	Hoc magis est cautum, ne foret illud iners.
<ov. her. 18.111>	Iamque fugatura Tithoni coniuge noctem
<ov. her. 18.112>	Praevius Aurorae Lucifer ortus erat; 
<ov. her. 18.113>	Oscula congerimus properata sine ordine raptim
<ov. her. 18.114>	Et querimur parvas noctibus esse moras.
<ov. her. 18.115>	Atque ita cunctatus monitu nutricis amaro
<ov. her. 18.116>	Frigida deserta litora turre peto.
<ov. her. 18.117>	Digredimur flentes, repetoque ego virginis aequor
<ov. her. 18.118>	Respiciens dominam, dum licet, usque meam.
<ov. her. 18.119>	Siqua fides vero est, veniens hinc esse natator,
<ov. her. 18.120>	Cum redeo, videor naufragus esse mihi.
<ov. her. 18.121>	Hoc quoque, si credes: ad te via prona videtur;
<ov. her. 18.122>	A te cum redeo, clivus inertis aquae.
<ov. her. 18.123>	Invitus repeto patriam --- quis credere possit?
<ov. her. 18.124>	Invitus certe nunc moror urbe mea.
<ov. her. 18.125>	Ei mihi! cur animis iuncti secernimur undis,
<ov. her. 18.126>	Unaque mens, tellus non habet una duos?
<ov. her. 18.127>	Vel tua me Sestos, vel te mea sumat Abydos;
<ov. her. 18.128>	Tam tua terra mihi, quam tibi nostra placet.
<ov. her. 18.129>	Cur ego confundor, quotiens confunditur aequor?
<ov. her. 18.130>	Cur mihi, causa levis, ventus obesse potest?
<ov. her. 18.131>	Iam nostros curvi norunt delphines amores,
<ov. her. 18.132>	Ignotum nec me piscibus esse reor.
<ov. her. 18.133>	Iam patet attritus solitarum limes aquarum,
<ov. her. 18.134>	Non aliter multa quam via pressa rota.
<ov. her. 18.135>	Quod mihi non esset nisi sic iter, ante querebar;
<ov. her. 18.136>	At nunc per ventos hoc quoque deesse queror.
<ov. her. 18.137>	Fluctibus inmodicis Athamantidos aequora canent,
<ov. her. 18.138>	Vixque manet portu tuta carina suo;
<ov. her. 18.139>	Hoc mare, cum primum de virgine nomina mersa,
<ov. her. 18.140>	Quae tenet, est nanctum, tale fuisse puto.
<ov. her. 18.141>	Est satis amissa locus hic infamis ab Helle,
<ov. her. 18.142>	Utque mihi parcat, nomine crimen habet. 
<ov. her. 18.143>	Invideo Phrixo, quem per freta tristia tutum
<ov. her. 18.144>	Aurea lanigero vellere vexit ovis;
<ov. her. 18.145>	Nec tamen officium pecoris navisve requiro,
<ov. her. 18.146>	Dummodo, quas findam corpore, dentur aquae.
<ov. her. 18.147>	Parte egeo nulla; fiat modo copia nandi,
<ov. her. 18.148>	Idem navigium, navita, vector ero!
<ov. her. 18.149>	Nec sequor aut Helicen, aut, qua Tyros utitur, Arcton;
<ov. her. 18.150>	Publica non curat sidera noster amor.
<ov. her. 18.151>	Andromedan alius spectet claramque Coronam,
<ov. her. 18.152>	Quaeque micat gelido Parrhasis Ursa polo;
<ov. her. 18.153>	At mihi, quod Perseus et cum Iove Liber amarunt,
<ov. her. 18.154>	Indicium dubiae non placet esse viae.
<ov. her. 18.155>	Est aliud lumen, multo mihi certius istis,
<ov. her. 18.156>	Non errat tenebris quo duce noster amor;
<ov. her. 18.157>	Hoc ego dum spectem, Colchos et in ultima Ponti,
<ov. her. 18.158>	Quaque viam fecit Thessala pinus, eam,
<ov. her. 18.159>	Et iuvenem possim superare Palaemona nando
<ov. her. 18.160>	Morsaque quem subito reddidit herba deum.
<ov. her. 18.161>	Saepe per adsiduos languent mea bracchia motus,
<ov. her. 18.162>	Vixque per inmensas fessa trahuntur aquas.
<ov. her. 18.163>	His ego cum dixi: 'pretium non vile laboris,
<ov. her. 18.164>	Iam dominae vobis colla tenenda dabo,'
<ov. her. 18.165>	Protinus illa valent, atque ad sua praemia tendunt,
<ov. her. 18.166>	Ut celer Eleo carcere missus equus.
<ov. her. 18.167>	Ipse meos igitur servo, quibus uror, amores
<ov. her. 18.168>	Teque, magis caelo digna puella, sequor.
<ov. her. 18.169>	Digna quidem caelo es --- sed adhuc tellure morare,
<ov. her. 18.170>	Aut dic, ad superos et mihi qua sit iter! 
<ov. her. 18.171>	Hic es, et exigue misero contingis amanti,
<ov. her. 18.172>	Cumque mea fiunt turbida mente freta.
<ov. her. 18.173>	Quid mihi, quod lato non separor aequore, prodest?
<ov. her. 18.174>	Num minus haec nobis tam brevis obstat aqua?
<ov. her. 18.175>	An malim, dubito, toto procul orbe remotus
<ov. her. 18.176>	Cum domina longe spem quoque habere meam.
<ov. her. 18.177>	Quo propius nunc es, flamma propiore calesco,
<ov. her. 18.178>	Et res non semper, spes mihi semper adest.
<ov. her. 18.179>	Paene manu quod amo, tanta est vicinia, tango;
<ov. her. 18.180>	Saepe sed, heu, lacrimas hoc mihi 'paene' movet!
<ov. her. 18.181>	Velle quid est aliud fugientia prendere poma
<ov. her. 18.182>	Spemque suo refugi fluminis ore sequi?
<ov. her. 18.183>	Ergo ego te numquam, nisi cum volet unda, tenebo,
<ov. her. 18.184>	Et me felicem nulla videbit hiemps,
<ov. her. 18.185>	Cumque minus firmum nil sit quam ventus et unda,
<ov. her. 18.186>	In ventis et aqua spes mea semper erit?
<ov. her. 18.187>	Aestus adhuc tamen est. quid, cum mihi laeserit aequor
<ov. her. 18.188>	Plias et Arctophylax Oleniumque pecus?
<ov. her. 18.189>	Aut ego non novi, quam sim temerarius, aut me
<ov. her. 18.190>	In freta non cautus tum quoque mittet amor;
<ov. her. 18.191>	Neve putes id me, quod abest, promittere, tempus,
<ov. her. 18.192>	Pignora polliciti non tibi tarda dabo.
<ov. her. 18.193>	Sit tumidum paucis etiamnunc noctibus aequor,
<ov. her. 18.194>	Ire per invitas experiemur aquas;
<ov. her. 18.195>	Aut mihi continget felix audacia salvo,
<ov. her. 18.196>	Aut mors solliciti finis amoris erit!
<ov. her. 18.197>	Optabo tamen ut partis expellar in illas,
<ov. her. 18.198>	Et teneant portus naufraga membra tuos;
<ov. her. 18.199>	Flebis enim tactuque meum dignabere corpus
<ov. her. 18.200>	Et 'mortis,' dices, 'huic ego causa fui!' 
<ov. her. 18.201>	Scilicet interitus offenderis omine nostri,
<ov. her. 18.202>	Litteraque invisa est hac mea parte tibi.
<ov. her. 18.203>	Desino --- parce queri! sed uti mare finiat iram,
<ov. her. 18.204>	Accedant, quaeso, fac tua vota meis.
<ov. her. 18.205>	Pace brevi nobis opus est, dum transferor isto;
<ov. her. 18.206>	Cum tua contigero litora, perstet hiemps!
<ov. her. 18.207>	Istic est aptum nostrae navale carinae,
<ov. her. 18.208>	Et melius nulla stat mea puppis aqua.
<ov. her. 18.209>	Illic me claudat Boreas, ubi dulce morari est!
<ov. her. 18.210>	Tunc piger ad nandum, tunc ego cautus ero,
<ov. her. 18.211>	Nec faciam surdis convicia fluctibus ulla,
<ov. her. 18.212>	Triste nataturo nec querar esse fretum.
<ov. her. 18.213>	Me pariter venti teneant tenerique lacerti,
<ov. her. 18.214>	Per causas istic inpediarque duas!
<ov. her. 18.215>	Cum patietur hiemps, remis ego corporis utar;
<ov. her. 18.216>	Lumen in adspectu tu modo semper habe!
<ov. her. 18.217>	Interea pro me pernoctet epistula tecum,
<ov. her. 18.218>	Quam precor ut minima prosequar ipse mora!

<ov. her. 19.1>	Quam mihi misisti verbis, Leandre, salutem
<ov. her. 19.2>	Ut possim missam rebus habere, veni!
<ov. her. 19.3>	Longa mora est nobis omnis, quae gaudia differt.
<ov. her. 19.4>	Da veniam fassae; non patienter amo!
<ov. her. 19.5>	Urimur igne pari, sed sum tibi viribus inpar:
<ov. her. 19.6>	Fortius ingenium suspicor esse viris.
<ov. her. 19.7>	Ut corpus, teneris ita mens infirma puellis --- 
<ov. her. 19.8>	Deficiam, parvi temporis adde moram! 
<ov. her. 19.9>	Vos modo venando, modo rus geniale colendo
<ov. her. 19.10>	Ponitis in varia tempora longa mora.
<ov. her. 19.11>	Aut fora vos retinent aut unctae dona palaestrae,
<ov. her. 19.12>	Flectitis aut freno colla sequacis equi;
<ov. her. 19.13>	Nunc volucrem laqueo, nunc piscem ducitis hamo;
<ov. her. 19.14>	Diluitur posito serior hora mero.
<ov. her. 19.15>	His mihi summotae, vel si minus acriter urar,
<ov. her. 19.16>	Quod faciam, superest praeter amare nihil.
<ov. her. 19.17>	Quod superest facio, teque, o mea sola voluptas,
<ov. her. 19.18>	Plus quoque, quam reddi quod mihi possit, amo!
<ov. her. 19.19>	Aut ego cum cana de te nutrice susurro,
<ov. her. 19.20>	Quaeque tuum, miror, causa moretur iter;
<ov. her. 19.21>	Aut mare prospiciens odioso concita vento
<ov. her. 19.22>	Corripio verbis aequora paene tuis;
<ov. her. 19.23>	Aut, ubi saevitiae paulum gravis unda remisit,
<ov. her. 19.24>	Posse quidem, sed te nolle venire, queror;
<ov. her. 19.25>	Dumque queror lacrimae per amantia lumina manant,
<ov. her. 19.26>	Pollice quas tremulo conscia siccat anus.
<ov. her. 19.27>	Saepe tui specto si sint in litore passus,
<ov. her. 19.28>	Inpositas tamquam servet harena notas;
<ov. her. 19.29>	Utque rogem de te et scribam tibi, siquis Abydo
<ov. her. 19.30>	Venerit, aut, quaero, siquis Abydon eat.
<ov. her. 19.31>	Quid referam, quotiens dem vestibus oscula, quas tu
<ov. her. 19.32>	Hellespontiaca ponis iturus aqua?
<ov. her. 19.33>	Sic ubi lux acta est et noctis amicior hora
<ov. her. 19.34>	Exhibuit pulso sidera clara die,
<ov. her. 19.35>	Protinus in summo vigilantia lumina tecto
<ov. her. 19.36>	Ponimus, adsuetae signa notamque viae, 
<ov. her. 19.37>	Tortaque versato ducentes stamina fuso
<ov. her. 19.38>	Feminea tardas fallimus arte moras.
<ov. her. 19.39>	Quid loquar interea tam longo tempore, quaeris?
<ov. her. 19.40>	Nil nisi Leandri nomen in ore meo est.
<ov. her. 19.41>	'Iamne putas exisse domo mea gaudia, nutrix,
<ov. her. 19.42>	An vigilant omnes, et timet ille suos?
<ov. her. 19.43>	Iamne suas umeris illum deponere vestes,
<ov. her. 19.44>	Pallade iam pingui tinguere membra putas?'
<ov. her. 19.45>	Adnuit illa fere; non nostra quod oscula curet,
<ov. her. 19.46>	Sed movet obrepens somnus anile caput.
<ov. her. 19.47>	Postque morae minimum 'iam certe navigat,' inquam,
<ov. her. 19.48>	'Lentaque dimotis bracchia iactat aquis.'
<ov. her. 19.49>	Paucaque cum tacta perfeci stamina terra,
<ov. her. 19.50>	An medio possis, quaerimus, esse freto.
<ov. her. 19.51>	Et modo prospicimus, timida modo voce precamur,
<ov. her. 19.52>	Ut tibi det faciles utilis aura vias;
<ov. her. 19.53>	Auribus incertas voces captamus, et omnem
<ov. her. 19.54>	Adventus strepitum credimus esse tui.
<ov. her. 19.55>	Sic ubi deceptae pars est mihi maxima noctis
<ov. her. 19.56>	Acta, subit furtim lumina fessa sopor.
<ov. her. 19.57>	Forsitan invitus mecum tamen, inprobe, dormis,
<ov. her. 19.58>	Et, quamquam non vis ipse venire, venis.
<ov. her. 19.59>	Nam modo te videor prope iam spectare natantem,
<ov. her. 19.60>	Bracchia nunc umeris umida ferre meis,
<ov. her. 19.61>	Nunc dare, quae soleo, madidis velamina membris,
<ov. her. 19.62>	Pectora nunc nostro iuncta fovere sinu
<ov. her. 19.63>	Multaque praeterea linguae reticenda modestae,
<ov. her. 19.64>	Quae fecisse iuvat, facta referre pudet.
<ov. her. 19.65>	Me miseram! brevis est haec et non vera voluptas;
<ov. her. 19.66>	Nam tu cum somno semper abire soles. 
<ov. her. 19.67>	Firmius, o, cupidi tandem coeamus amantes,
<ov. her. 19.68>	Nec careant vera gaudia nostra fide!
<ov. her. 19.69>	Cur ego tot viduas exegi frigida noctes?
<ov. her. 19.70>	Cur totiens a me, lente morator, abes?
<ov. her. 19.71>	Est mare, confiteor, non nunc tractabile nanti;
<ov. her. 19.72>	Nocte sed hesterna lenior aura fuit.
<ov. her. 19.73>	Cur ea praeterita est? cur non ventura timebas?
<ov. her. 19.74>	Tam bona cur periit, nec tibi rapta via est?
<ov. her. 19.75>	Protinus ut similis detur tibi copia cursus,
<ov. her. 19.76>	Hoc melior certe, quo prior, illa fuit.
<ov. her. 19.77>	At cito mutata est pacati forma profundi.
<ov. her. 19.78>	Tempore, cum properas, saepe minore venis.
<ov. her. 19.79>	Hic, puto, deprensus nil, quod querereris, haberes,
<ov. her. 19.80>	Meque tibi amplexo nulla noceret hiemps.
<ov. her. 19.81>	Certe ego tum ventos audirem laeta sonantis,
<ov. her. 19.82>	Et numquam placidas esse precarer aquas.
<ov. her. 19.83>	Quid tamen evenit, cur sis metuentior undae
<ov. her. 19.84>	Contemptumque prius nunc vereare fretum?
<ov. her. 19.85>	Nam memini, cum te saevum veniente minaxque
<ov. her. 19.86>	Non minus, aut multo non minus, aequor erat;
<ov. her. 19.87>	Cum tibi clamabam: 'sic tu temerarius esto,
<ov. her. 19.88>	Ne miserae virtus sit tua flenda mihi!'
<ov. her. 19.89>	Unde novus timor hic, quoque illa audacia fugit?
<ov. her. 19.90>	Magnus ubi est spretis ille natator aquis?
<ov. her. 19.91>	Sis tamen hoc potius, quam quod prius esse solebas,
<ov. her. 19.92>	Et facias placidum per mare tutus iter --- 
<ov. her. 19.93>	Dummodo sis idem, dum sic, ut scribis, amemur,
<ov. her. 19.94>	Flammaque non fiat frigidus illa cinis. 
<ov. her. 19.95>	Non ego tam ventos timeo mea vota morantes,
<ov. her. 19.96>	Quam similis vento ne tuus erret amor,
<ov. her. 19.97>	Ne non sim tanti, superentque pericula causam,
<ov. her. 19.98>	Et videar merces esse labore minor.
<ov. her. 19.99>	Interdum metuo, patria ne laedar et inpar
<ov. her. 19.100>	Dicar Abydeno Thressa puella toro.
<ov. her. 19.101>	Ferre tamen possum patientius omnia, quam si
<ov. her. 19.102>	Otia nescio qua paelice captus agis,
<ov. her. 19.103>	In tua si veniunt alieni colla lacerti,
<ov. her. 19.104>	Fitque novus nostri finis amoris amor.
<ov. her. 19.105>	A, potius peream, quam crimine vulnerer isto,
<ov. her. 19.106>	Fataque sint culpa nostra priora tua!
<ov. her. 19.107>	Nec, quia venturi dederis mihi signa doloris,
<ov. her. 19.108>	Haec loquor aut fama sollicitata nova.
<ov. her. 19.109>	Omnia sed vereor --- quis enim securus amavit?
<ov. her. 19.110>	Cogit et absentes plura timere locus.
<ov. her. 19.111>	Felices illas, sua quas praesentia nosse
<ov. her. 19.112>	Crimina vera iubet, falsa timere vetat!
<ov. her. 19.113>	Nos tam vana movet, quam facta iniuria fallit,
<ov. her. 19.114>	Incitat et morsus error uterque pares.
<ov. her. 19.115>	O utinam venias, aut ut ventusve paterve
<ov. her. 19.116>	Causaque sit certe femina nulla morae!
<ov. her. 19.117>	Quodsi quam sciero, moriar, mihi crede, dolendo;
<ov. her. 19.118>	Iamdudum pecca, si mea fata petis!
<ov. her. 19.119>	Sed neque peccabis, frustraque ego terreor istis,
<ov. her. 19.120>	Quoque minus venias, invida pugnat hiemps.
<ov. her. 19.121>	Me miseram! quanto planguntur litora fluctu,
<ov. her. 19.122>	Et latet obscura condita nube dies! 
<ov. her. 19.123>	Forsitan ad pontum mater pia venerit Helles,
<ov. her. 19.124>	Mersaque roratis nata fleatur aquis --- 
<ov. her. 19.125>	An mare ab inviso privignae nomine dictum
<ov. her. 19.126>	Vexat in aequoream versa noverca deam?
<ov. her. 19.127>	Non favet, ut nunc est, teneris locus iste puellis;
<ov. her. 19.128>	Hac Helle periit, hac ego laedor aqua.
<ov. her. 19.129>	At tibi flammarum memori, Neptune, tuarum
<ov. her. 19.130>	Nullus erat ventis inpediendus amor --- 
<ov. her. 19.131>	Si neque Amymone nec, laudatissima forma,
<ov. her. 19.132>	Criminis est Tyro fabula vana tui,
<ov. her. 19.133>	Lucidaque Alcyone Calyceque Hecataeone nata,
<ov. her. 19.134>	Et nondum nexis angue Medusa comis,
<ov. her. 19.135>	Flavaque Laudice caeloque recepta Celaeno,
<ov. her. 19.136>	Et quarum memini nomina lecta mihi.
<ov. her. 19.137>	Has certe pluresque canunt, Neptune, poetae
<ov. her. 19.138>	Molle latus lateri conposuisse tuo.
<ov. her. 19.139>	Cur igitur, totiens vires expertus amoris,
<ov. her. 19.140>	Adsuetum nobis turbine claudis iter?
<ov. her. 19.141>	Parce, ferox, latoque mari tua proelia misce!
<ov. her. 19.142>	Seducit terras haec brevis unda duas.
<ov. her. 19.143>	Te decet aut magnas magnum iactare carinas,
<ov. her. 19.144>	Aut etiam totis classibus esse trucem;
<ov. her. 19.145>	Turpe deo pelagi iuvenem terrere natantem,
<ov. her. 19.146>	Gloriaque est stagno quolibet ista minor.
<ov. her. 19.147>	Nobilis ille quidem est et clarus origine, sed non
<ov. her. 19.148>	A tibi suspecto ducit Ulixe genus.
<ov. her. 19.149>	Da veniam servaque duos! natat ille, sed isdem
<ov. her. 19.150>	Corpus Leandri, spes mea pendet aquis. 
<ov. her. 19.151>	Sternuit en lumen! --- posito nam scribimus illo --- 
<ov. her. 19.152>	Sternuit et nobis prospera signa dedit.
<ov. her. 19.153>	Ecce, merum nutrix faustos instillat in ignes,
<ov. her. 19.154>	'Cras' que 'erimus plures,' inquit, et ipsa bibit.
<ov. her. 19.155>	Effice nos plures, evicta per aequora lapsus,
<ov. her. 19.156>	O penitus toto corde recepte mihi!
<ov. her. 19.157>	In tua castra redi, socii desertor amoris;
<ov. her. 19.158>	Ponuntur medio cur mea membra toro?
<ov. her. 19.159>	Quod timeas, non est! auso Venus ipsa favebit,
<ov. her. 19.160>	Sternet et aequoreas aequore nata vias.
<ov. her. 19.161>	Ire libet medias ipsi mihi saepe per undas,
<ov. her. 19.162>	Sed solet hoc maribus tutius esse fretum.
<ov. her. 19.163>	Nam cur hac vectis Phrixo Phrixique sorore
<ov. her. 19.164>	Sola dedit vastis femina nomen aquis?
<ov. her. 19.165>	Forsitan ad reditum metuas ne tempora desint,
<ov. her. 19.166>	Aut gemini nequeas ferre laboris onus.
<ov. her. 19.167>	At nos diversi medium coeamus in aequor
<ov. her. 19.168>	Obviaque in summis oscula demus aquis,
<ov. her. 19.169>	Atque ita quisque suas iterum redeamus ad urbes;
<ov. her. 19.170>	Exiguum, sed plus quam nihil illud erit!
<ov. her. 19.171>	Vel pudor hic utinam, qui nos clam cogit amare,
<ov. her. 19.172>	Vel timidus famae cedere vellet amor!
<ov. her. 19.173>	Nunc, male res iunctae, calor et reverentia pugnant.
<ov. her. 19.174>	Quid sequar, in dubio est; haec decet, ille iuvat.
<ov. her. 19.175>	Ut semel intravit Colchos Pagasaeus Iason,
<ov. her. 19.176>	Inpositam celeri Phasida puppe tulit;
<ov. her. 19.177>	Ut semel Idaeus Lacedaemona venit adulter,
<ov. her. 19.178>	Cum praeda rediit protinus ille sua. 
<ov. her. 19.179>	Tu quam saepe petis, quod amas, tam saepe relinquis,
<ov. her. 19.180>	Et quotiens grave sit puppibus ire, natas.
<ov. her. 19.181>	Sic tamen, o iuvenis tumidarum victor aquarum,
<ov. her. 19.182>	Sic facito spernas, ut vereare, fretum!
<ov. her. 19.183>	Arte laboratae merguntur ab aequore naves;
<ov. her. 19.184>	Tu tua plus remis bracchia posse putas?
<ov. her. 19.185>	Quod cupis, hoc nautae metuunt, Leandre, natare;
<ov. her. 19.186>	Exitus hic fractis puppibus esse solet.
<ov. her. 19.187>	Me miseram! cupio non persuadere, quod hortor,
<ov. her. 19.188>	Sisque, precor, monitis fortior ipse meis --- 
<ov. her. 19.189>	Dummodo pervenias excussaque saepe per undas
<ov. her. 19.190>	Inicias umeris bracchia lassa meis!
<ov. her. 19.191>	Sed mihi, caeruleas quotiens obvertor ad undas,
<ov. her. 19.192>	Nescio quo pavidum frigore pectus hebet.
<ov. her. 19.193>	Nec minus hesternae confundor imagine noctis,
<ov. her. 19.194>	Quamvis est sacris illa piata meis.
<ov. her. 19.195>	Namque sub aurora, iam dormitante lucerna,
<ov. her. 19.196>	Somnia quo cerni tempore vera solent,
<ov. her. 19.197>	Stamina de digitis cecidere sopore remissis,
<ov. her. 19.198>	Collaque pulvino nostra ferenda dedi.
<ov. her. 19.199>	Hic ego ventosas nantem delphina per undas
<ov. her. 19.200>	Cernere non dubia sum mihi visa fide,
<ov. her. 19.201>	Quem postquam bibulis inlisit fluctus harenis,
<ov. her. 19.202>	Unda simul miserum vitaque deseruit.
<ov. her. 19.203>	Quidquid id est, timeo; nec tu mea somnia ride
<ov. her. 19.204>	Nec nisi tranquillo bracchia crede mari!
<ov. her. 19.205>	Si tibi non parcis, dilectae parce puellae,
<ov. her. 19.206>	Quae numquam nisi te sospite sospes ero! 
<ov. her. 19.207>	Spes tamen est fractis vicinae pacis in undis;
<ov. her. 19.208>	Tu placidas toto pectore finde vias!
<ov. her. 19.209>	Interea nanti, quoniam freta pervia non sunt,
<ov. her. 19.210>	Leniat invisas littera missa moras.

<ov. her. 20.1>	 Accipe, Cydippe, despecti nomen Aconti,
<ov. her. 20.2>	Illius, in pomo qui tibi verba dedit. 
<ov. her. 20.3>	Pone metum! nihil hic iterum iurabis amanti;
<ov. her. 20.4>	Promissam satis est te semel esse mihi.
<ov. her. 20.5>	Perlege! discedat sic corpore languor ab isto,
<ov. her. 20.6>	Quod meus est ulla parte dolere dolor!
<ov. her. 20.5>	Quid pudor ante subit? nam, sicut in aede Dianae,
<ov. her. 20.6>	Suspicor ingenuas erubuisse genas.
<ov. her. 20.7>	Coniugium pactamque fidem, non crimina posco;
<ov. her. 20.8>	Debitus ut coniunx, non ut adulter amo.
<ov. her. 20.9>	Verba licet repetas, quae demptus ab arbore fetus
<ov. her. 20.10>	Pertulit ad castas me iaciente manus;
<ov. her. 20.11>	Invenies illic, id te spondere, quod opto
<ov. her. 20.12>	Te potius, virgo, quam meminisse deam.
<ov. her. 20.13>	Nunc quoque avemus idem, sed idem tamen acrius illud;
<ov. her. 20.14>	Adsumpsit vires auctaque flamma mora est,
<ov. her. 20.15>	Quique fuit numquam parvus, nunc tempore longo
<ov. her. 20.16>	Et spe, quam dederas tu mihi, crevit amor. 
<ov. her. 20.17>	Spem mihi tu dederas, meus hic tibi credidit ardor.
<ov. her. 20.18>	Non potes hoc factum teste negare dea.
<ov. her. 20.19>	Adfuit et, praesens ut erat, tua verba notavit
<ov. her. 20.20>	Et visa est mota dicta tulisse coma.
<ov. her. 20.21>	Deceptam dicas nostra te fraude licebit,
<ov. her. 20.22>	Dum fraudis nostrae causa feratur amor.
<ov. her. 20.23>	Fraus mea quid petiit, nisi uti tibi iungerer, unum?
<ov. her. 20.24>	Id te, quod quereris, conciliare potest.
<ov. her. 20.25>	Non ego natura nec sum tam callidus usu;
<ov. her. 20.26>	Sollertem tu me, crede, puella, facis.
<ov. her. 20.27>	Te mihi conpositis --- siquid tamen egimus --- a me
<ov. her. 20.28>	Adstrinxit verbis ingeniosus Amor.
<ov. her. 20.29>	Dictatis ab eo feci sponsalia verbis,
<ov. her. 20.30>	Consultoque fui iuris Amore vafer.
<ov. her. 20.31>	Sit fraus huic facto nomen, dicarque dolosus,
<ov. her. 20.32>	Si tamen est, quod ames, velle tenere dolus!
<ov. her. 20.33>	En, iterum scribo mittoque rogantia verba!
<ov. her. 20.34>	Altera fraus haec est, quodque queraris habes.
<ov. her. 20.35>	Si noceo, quod amo, fateor, sine fine nocebo,
<ov. her. 20.36>	Teque, peti caveas tu licet, usque petam.
<ov. her. 20.37>	Per gladios alii placitas rapuere puellas;
<ov. her. 20.38>	Scripta mihi caute littera crimen erit?
<ov. her. 20.39>	Di faciant, possim plures inponere nodos,
<ov. her. 20.40>	Ut tua sit nulla libera parte fides!
<ov. her. 20.41>	Mille doli restant --- clivo sudamus in imo;
<ov. her. 20.42>	Ardor inexpertum nil sinet esse meus.
<ov. her. 20.43>	Sit dubium, possisne capi; captabere certe.
<ov. her. 20.44>	Exitus in dis est, sed capiere tamen. 
<ov. her. 20.45>	Ut partem effugias, non omnia retia falles,
<ov. her. 20.46>	Quae tibi, quam credis, plura tetendit Amor.
<ov. her. 20.47>	Si non proficient artes, veniemus ad arma,
<ov. her. 20.48>	Inque tui cupido rapta ferere sinu.
<ov. her. 20.49>	Non sum, qui soleam Paridis reprehendere factum,
<ov. her. 20.50>	Nec quemquam, qui vir, posset ut esse, fuit.
<ov. her. 20.51>	Nos quoque --- sed taceo! mors huius poena rapinae
<ov. her. 20.52>	Ut sit, erit, quam te non habuisse, minor.
<ov. her. 20.53>	Aut esses formosa minus, peterere modeste;
<ov. her. 20.54>	Audaces facie cogimur esse tua.
<ov. her. 20.55>	Tu facis hoc oculique tui, quibus ignea cedunt
<ov. her. 20.56>	Sidera, qui flammae causa fuere meae;
<ov. her. 20.57>	Hoc faciunt flavi crines et eburnea cervix,
<ov. her. 20.58>	Quaeque, precor, veniant in mea colla manus,
<ov. her. 20.59>	Et decor et vultus sine rusticitate pudentes,
<ov. her. 20.60>	Et, Thetidis qualis vix rear esse, pedes.
<ov. her. 20.61>	Cetera si possem laudare, beatior essem,
<ov. her. 20.62>	Nec dubito, totum quin sibi par sit opus.
<ov. her. 20.63>	Hac ego conpulsus, non est mirabile, forma
<ov. her. 20.64>	Si pignus volui vocis habere tuae.
<ov. her. 20.65>	Denique, dum captam tu te cogare fateri,
<ov. her. 20.66>	Insidiis esto capta puella meis.
<ov. her. 20.67>	Invidiam patiar; passo sua praemia dentur.
<ov. her. 20.68>	Cur suus a tanto crimine fructus abest?
<ov. her. 20.69>	Hesionen Telamon, Briseida cepit Achilles;
<ov. her. 20.70>	Utraque victorem nempe secuta virum.
<ov. her. 20.71>	Quamlibet accuses et sis irata licebit,
<ov. her. 20.72>	Irata liceat dum mihi posse frui. 
<ov. her. 20.73>	Idem, qui facimus, factam tenuabimus iram,
<ov. her. 20.74>	Copia placandi sit modo parva tui.
<ov. her. 20.75>	Ante tuos liceat flentem consistere vultus
<ov. her. 20.76>	Et liceat lacrimis addere verba suis,
<ov. her. 20.77>	Utque solent famuli, cum verbera saeva verentur,
<ov. her. 20.78>	Tendere submissas ad tua crura manus!
<ov. her. 20.79>	Ignoras tua iura; voca! cur arguor absens?
<ov. her. 20.80>	Iamdudum dominae more venire iube.
<ov. her. 20.81>	Ipsa meos scindas licet imperiosa capillos,
<ov. her. 20.82>	Oraque sint digitis livida nostra tuis.
<ov. her. 20.83>	Omnia perpetiar; tantum fortasse timebo,
<ov. her. 20.84>	Corpore laedatur ne manus ista meo.
<ov. her. 20.85>	Sed neque conpedibus nec me conpesce catenis --- 
<ov. her. 20.86>	Servabor firmo vinctus amore tui!
<ov. her. 20.87>	Cum bene se quantumque voles satiaverit ira,
<ov. her. 20.88>	Ipsa tibi dices: 'quam patienter amat!'
<ov. her. 20.89>	Ipsa tibi dices, ubi videris omnia ferri:
<ov. her. 20.90>	'Tam bene qui servit, serviat iste mihi!'
<ov. her. 20.91>	Nunc reus infelix absens agor, et mea, cum sit
<ov. her. 20.92>	Optima, non ullo causa tuente perit.
<ov. her. 20.93>	Hoc quoque --- quantumvis sit scriptum iniuria nostrum,
<ov. her. 20.94>	Quod de me solo, nempe, queraris, habes.
<ov. her. 20.95>	Non meruit falli mecum quoque Delia; si non
<ov. her. 20.96>	Vis mihi promissum reddere, redde deae.
<ov. her. 20.97>	Adfuit et vidit, cum tu decepta rubebas,
<ov. her. 20.98>	Et vocem memori condidit aure tuam.
<ov. her. 20.99>	Omina re careant! nihil est violentius illa,
<ov. her. 20.100>	Cum sua, quod nolim, numina laesa videt. 
<ov. her. 20.101>	Testis erit Calydonis aper, sic saevus, ut illo
<ov. her. 20.102>	Sit magis in natum saeva reperta parens.
<ov. her. 20.103>	Testis et Actaeon, quondam fera creditus illis,
<ov. her. 20.104>	Ipse dedit leto cum quibus ante feras;
<ov. her. 20.105>	Quaeque superba parens saxo per corpus oborto
<ov. her. 20.106>	Nunc quoque Mygdonia flebilis adstat humo.
<ov. her. 20.107>	Ei mihi! Cydippe, timeo tibi dicere verum,
<ov. her. 20.108>	Ne videar causa falsa monere mea;
<ov. her. 20.109>	Dicendum tamen est. hoc est, mihi crede, quod aegra
<ov. her. 20.110>	Ipso nubendi tempore saepe iaces.
<ov. her. 20.111>	Consulit ipsa tibi, neu sis periura, laborat,
<ov. her. 20.112>	Et salvam salva te cupit esse fide.
<ov. her. 20.113>	Inde fit ut, quotiens existere perfida temptas,
<ov. her. 20.114>	Peccatum totiens corrigat illa tuum.
<ov. her. 20.115>	Parce movere feros animosae virginis arcus;
<ov. her. 20.116>	Mitis adhuc fieri, si patiare, potest.
<ov. her. 20.117>	Parce, precor, teneros corrumpere febribus artus;
<ov. her. 20.118>	Servetur facies ista fruenda mihi.
<ov. her. 20.119>	Serventur vultus ad nostra incendia nati,
<ov. her. 20.120>	Quique subest niveo lenis in ore rubor.
<ov. her. 20.121>	Hostibus et siquis, ne fias nostra, repugnat,
<ov. her. 20.122>	Sic sit ut invalida te solet esse mihi!
<ov. her. 20.123>	Torqueor ex aequo vel te nubente vel aegra
<ov. her. 20.124>	Dicere nec possum, quid minus ipse velim;
<ov. her. 20.125>	Maceror interdum, quod sim tibi causa dolendi
<ov. her. 20.126>	Teque mea laedi calliditate puto.
<ov. her. 20.127>	In caput ut nostrum dominae periuria quaeso
<ov. her. 20.128>	Eveniant; poena tuta sit illa mea! 
<ov. her. 20.129>	Ne tamen ignorem, quid agas, ad limina crebro
<ov. her. 20.130>	Anxius huc illuc dissimulanter eo;
<ov. her. 20.131>	Subsequor ancillam furtim famulumque, requirens
<ov. her. 20.132>	Profuerint somni quid tibi quidve cibi.
<ov. her. 20.133>	Me miserum, quod non medicorum iussa ministro,
<ov. her. 20.134>	Effingoque manus, adsideoque toro!
<ov. her. 20.135>	Et rursus miserum, quod me procul inde remoto,
<ov. her. 20.136>	Quem minime vellem, forsitan alter adest!
<ov. her. 20.137>	Ille manus istas effingit, et adsidet aegrae
<ov. her. 20.138>	Invisus superis cum superisque mihi,
<ov. her. 20.139>	Dumque suo temptat salientem pollice venam,
<ov. her. 20.140>	Candida per causam bracchia saepe tenet,
<ov. her. 20.141>	Contrectatque sinus, et forsitan oscula iungit.
<ov. her. 20.142>	Officio merces plenior ista suo est!
<ov. her. 20.143>	Quis tibi permisit nostras praecerpere messes?
<ov. her. 20.144>	Ad saepem alterius quis tibi fecit iter?
<ov. her. 20.145>	Iste sinus meus est! mea turpiter oscula sumis!
<ov. her. 20.146>	A mihi promisso corpore tolle manus!
<ov. her. 20.147>	Inprobe, tolle manus! quam tangis, nostra futura est;
<ov. her. 20.148>	Postmodo si facies istud, adulter eris.
<ov. her. 20.149>	Elige de vacuis quam non sibi vindicet alter;
<ov. her. 20.150>	Si nescis, dominum res habet ista suum.
<ov. her. 20.151>	Nec mihi credideris --- recitetur formula pacti;
<ov. her. 20.152>	Neu falsam dicas esse, fac ipsa legat!
<ov. her. 20.153>	Alterius thalamo, tibi nos, tibi dicimus, exi!
<ov. her. 20.154>	Quid facis hic? exi! non vacat iste torus! 
<ov. her. 20.155>	Nam quod habes et tu gemini verba altera pacti,
<ov. her. 20.156>	Non erit idcirco par tua causa meae.
<ov. her. 20.157>	Haec mihi se pepigit, pater hanc tibi, primus ab illa;
<ov. her. 20.158>	Sed propior certe quam pater ipsa sibi est.
<ov. her. 20.159>	Promisit pater hanc, haec se iuravit amanti;
<ov. her. 20.160>	Ille homines, haec est testificata deam.
<ov. her. 20.161>	Hic metuit mendax, haec et periura vocari;
<ov. her. 20.162>	An dubitas, hic sit maior an ille metus?
<ov. her. 20.163>	Denique, ut amborum conferre pericula possis,
<ov. her. 20.164>	Respice ad eventus --- haec cubat, ille valet.
<ov. her. 20.165>	Nos quoque dissimili certamina mente subimus;
<ov. her. 20.166>	Nec spes par nobis nec timor aequus adest.
<ov. her. 20.167>	Tu petis ex tuto; gravior mihi morte repulsa est,
<ov. her. 20.168>	Idque ego iam, quod tu forsan amabis, amo.
<ov. her. 20.169>	Si tibi iustitiae, si recti cura fuisset,
<ov. her. 20.170>	Cedere debueras ignibus ipse meis.
<ov. her. 20.171>	Nunc, quoniam ferus hic pro causa pugnat iniqua,
<ov. her. 20.172>	Ad quid, Cydippe, littera nostra redit?
<ov. her. 20.173>	Hic facit ut iaceas et sis suspecta Dianae;
<ov. her. 20.174>	Hunc tu, si sapias, limen adire vetes.
<ov. her. 20.175>	Hoc faciente subis tam saeva pericula vitae --- 
<ov. her. 20.176>	Atque utinam pro te, qui movet illa, cadat!
<ov. her. 20.177>	Quem si reppuleris, nec, quem dea damnat, amaris,
<ov. her. 20.178>	Tu tunc continuo, certe ego salvus ero.
<ov. her. 20.179>	Siste metum, virgo! stabili potiere salute,
<ov. her. 20.180>	Fac modo polliciti conscia templa colas;
<ov. her. 20.181>	Non bove mactato caelestia numina gaudent,
<ov. her. 20.182>	Sed, quae praestanda est et sine teste, fide. 
<ov. her. 20.183>	Ut valeant aliae, ferrum patiuntur et ignes,
<ov. her. 20.184>	Fert aliis tristem sucus amarus opem.
<ov. her. 20.185>	Nil opus est istis; tantum periuria vita
<ov. her. 20.186>	Teque simul serva meque datamque fidem!
<ov. her. 20.187>	Praeteritae veniam dabit ignorantia culpae --- 
<ov. her. 20.188>	Exciderant animo foedera lecta tuo.
<ov. her. 20.189>	Admonita es modo voce mea cum casibus istis,
<ov. her. 20.190>	Quos, quotiens temptas fallere, ferre soles.
<ov. her. 20.191>	His quoque vitatis in partu nempe rogabis,
<ov. her. 20.192>	Ut tibi luciferas adferat illa manus?
<ov. her. 20.193>	Audiet et repetens quae sunt audita requiret,
<ov. her. 20.194>	Iste tibi de quo coniuge partus eat.
<ov. her. 20.195>	Promittes votum --- scit te promittere falso;
<ov. her. 20.196>	Iurabis --- scit te fallere posse deos!
<ov. her. 20.197>	Non agitur de me; cura maiore laboro.
<ov. her. 20.198>	Anxia sunt causa pectora nostra tua.
<ov. her. 20.199>	Cur modo te dubiam pavidi flevere parentes,
<ov. her. 20.200>	Ignaros culpae quos facis esse tuae?
<ov. her. 20.201>	Et cur ignorent? matri licet omnia narres.
<ov. her. 20.202>	Nil tua, Cydippe, facta ruboris habent.
<ov. her. 20.203>	Ordine fac referas ut sis mihi cognita primum
<ov. her. 20.204>	Sacra pharetratae dum facit ipsa deae;
<ov. her. 20.205>	Ut te conspecta subito, si forte notasti,
<ov. her. 20.206>	Restiterim fixis in tua membra genis;
<ov. her. 20.207>	Et, te dum nimium miror, nota certa furoris,
<ov. her. 20.208>	Deciderint umero pallia lapsa meo;
<ov. her. 20.209>	Postmodo nescio qua venisse volubile malum,
<ov. her. 20.210>	Verba ferens doctis insidiosa notis, 
<ov. her. 20.211>	Quod quia sit lectum sancta praesente Diana,
<ov. her. 20.212>	Esse tuam vinctam numine teste fidem
<ov. her. 20.213>	Ne tamen ignoret, scripti sententia quae sit,
<ov. her. 20.214>	Lecta tibi quondam nunc quoque verba refer.
<ov. her. 20.215>	'Nube, precor,' dicet, 'cui te bona numina iungunt;
<ov. her. 20.216>	Quem fore iurasti, sit gener ille mihi.
<ov. her. 20.217>	Quisquis is est, placeat, quoniam placet ante Dianae!'
<ov. her. 20.218>	Talis erit mater, si modo mater erit.
<ov. her. 20.219>	Sed tamen ut quaerat quis sim qualisque, videto.
<ov. her. 20.220>	Inveniet vobis consuluisse deam.
<ov. her. 20.221>	Insula, Coryciis quondam celeberrima nymphis,
<ov. her. 20.222>	Cingitur Aegaeo, nomine Cea, mari.
<ov. her. 20.223>	Illa mihi patria est; nec, si generosa probatis
<ov. her. 20.224>	Nomina, despectis arguor ortus avis.
<ov. her. 20.225>	Sunt et opes nobis, sunt et sine crimine mores;
<ov. her. 20.226>	Amplius utque nihil, me tibi iungit Amor.
<ov. her. 20.227>	Appeteres talem vel non iurata maritum;
<ov. her. 20.228>	Iuratae vel non talis habendus eram.
<ov. her. 20.229>	Haec tibi me in somnis iaculatrix scribere Phoebe;
<ov. her. 20.230>	Haec tibi me vigilem scribere iussit Amor;
<ov. her. 20.231>	E quibus alterius mihi iam nocuere sagittae,
<ov. her. 20.232>	Alterius noceant ne tibi tela, cave!
<ov. her. 20.233>	Iuncta salus nostra est --- miserere meique tuique;
<ov. her. 20.234>	Quid dubitas unam ferre duobus opem?
<ov. her. 20.235>	Quod si contigerit, cum iam data signa sonabunt,
<ov. her. 20.236>	Tinctaque votivo sanguine Delos erit, 
<ov. her. 20.237>	Aurea ponetur mali felicis imago,
<ov. her. 20.238>	Causaque versiculis scripta duobus erit:
<ov. her. 20.239>	Effigie pomi testatur Acontius huius
<ov. her. 20.240>	Quae fuerint in eo scripta fuisse rata.
<ov. her. 20.241>	Longior infirmum ne lasset epistula corpus
<ov. her. 20.242>	Clausaque consueto sit sibi fine: vale!

<ov. her. 21.1>	 Littera pervenit tua, quo consuevit, Aconti,
<ov. her. 21.2>	Et paene est oculis insidiate meis. 
<ov. her. 21.3>	Pertimui, scriptumque tuum sine murmure legi,
<ov. her. 21.4>	Iuraret ne quos inscia lingua deos.
<ov. her. 21.5>	Et, puto, captasses iterum, nisi, ut ipse fateris,
<ov. her. 21.6>	Promissam scires me satis esse semel.
<ov. her. 21.5>	Nec lectura fui, sed, si tibi dura fuissem,
<ov. her. 21.6>	Aucta foret saevae forsitan ira deae.
<ov. her. 21.7>	Omnia cum faciam, cum dem pia tura Dianae,
<ov. her. 21.8>	Illa tamen iusta plus tibi parte favet,
<ov. her. 21.9>	Utque cupis credi, memori te vindicat ira;
<ov. her. 21.10>	Talis in Hippolyto vix fuit illa suo.
<ov. her. 21.11>	At melius virgo favisset virginis annis,
<ov. her. 21.12>	Quos vereor paucos ne velit esse mihi.
<ov. her. 21.13>	Languor enim causis non apparentibus haeret;
<ov. her. 21.14>	Adiuvor et nulla fessa medentis ope.
<ov. her. 21.15>	Quam tibi nunc gracilem vix haec rescribere quamque
<ov. her. 21.16>	Pallida vix cubito membra levare putas? 
<ov. her. 21.17>	Nunc timor accedit, ne quis nisi conscia nutrix
<ov. her. 21.18>	Colloquii nobis sentiat esse vices.
<ov. her. 21.19>	Ante fores sedet haec quid agamque rogantibus intus,
<ov. her. 21.20>	Ut possim tuto scribere, 'dormit,' ait.
<ov. her. 21.21>	Mox, ubi, secreti longi causa optima, somnus
<ov. her. 21.22>	Credibilis tarda desinit esse mora,
<ov. her. 21.23>	Iamque venire videt quos non admittere durum est,
<ov. her. 21.24>	Excreat et dicta dat mihi signa nota.
<ov. her. 21.25>	Sicut erant, properans verba inperfecta relinquo,
<ov. her. 21.26>	Et tegitur trepido littera coepta sinu.
<ov. her. 21.27>	Inde meos digitos iterum repetita fatigat;
<ov. her. 21.28>	Quantus sis nobis adspicis ipse labor.
<ov. her. 21.29>	Quo peream si dignus eras, ut vera loquamur;
<ov. her. 21.30>	Sed melior iusto quamque mereris ego.
<ov. her. 21.31>	Ergo te propter totiens incerta salutis
<ov. her. 21.32>	Commentis poenas doque dedique tuis?
<ov. her. 21.33>	Haec nobis formae te laudatore superbae
<ov. her. 21.34>	Contingit merces? et placuisse nocet?
<ov. her. 21.35>	Si tibi deformis, quod mallem, visa fuissem,
<ov. her. 21.36>	Culpatum nulla corpus egeret ope;
<ov. her. 21.37>	Nunc laudata gemo, nunc me certamine vestro
<ov. her. 21.38>	Perditis, et proprio vulneror ipsa bono.
<ov. her. 21.39>	Dum neque tu cedis, nec se putat ille secundum,
<ov. her. 21.40>	Tu votis obstas illius, ille tuis.
<ov. her. 21.41>	Ipsa velut navis iactor quam certus in altum
<ov. her. 21.42>	Propellit Boreas, aestus et unda refert, 
<ov. her. 21.43>	Cumque dies caris optata parentibus instat,
<ov. her. 21.44>	Inmodicus pariter corporis ardor adest --- 
<ov. her. 21.45>	Ei mihi, coniugii tempus crudelis ad ipsum
<ov. her. 21.46>	Persephone nostras pulsat acerba fores!
<ov. her. 21.47>	Iam pudet, et timeo, quamvis mihi conscia non sim,
<ov. her. 21.48>	Offensos videar ne meruisse deos.
<ov. her. 21.49>	Accidere haec aliquis casu contendit, at alter
<ov. her. 21.50>	Acceptum superis hunc negat esse virum;
<ov. her. 21.51>	Neve nihil credas in te quoque dicere famam,
<ov. her. 21.52>	Facta veneficiis pars putat ista tuis.
<ov. her. 21.53>	Causa latet, mala nostra patent; vos pace movetis
<ov. her. 21.54>	Aspera submota proelia, plector ego!
<ov. her. 21.55>	Dic age nunc, solitoque tibi ne decipe more:
<ov. her. 21.56>	Quid facies odio, sic ubi amore noces?
<ov. her. 21.57>	Si laedis, quod amas, hostem sapienter amabis --- 
<ov. her. 21.58>	Me, precor, ut serves, perdere, dire, velis!
<ov. her. 21.59>	Aut tibi iam nulla est speratae cura puellae,
<ov. her. 21.60>	Quam ferus indigna tabe perire sinis,
<ov. her. 21.61>	Aut, dea si frustra pro me tibi saeva rogatur,
<ov. her. 21.62>	Qua mihi te iactes, gratia nulla tua est.
<ov. her. 21.63>	Elige, quid fingas: non vis placare Dianam --- 
<ov. her. 21.64>	Inmemor es nostri; non potes --- illa tui est!
<ov. her. 21.65>	Vel numquam mallem vel non mihi tempore in illo
<ov. her. 21.66>	Esset in Aegaeis cognita Delos aquis!
<ov. her. 21.67>	Tunc mea difficili deducta est aequore navis,
<ov. her. 21.68>	Et fuit ad coeptas hora sinistra vias.
<ov. her. 21.69>	Quo pede processi! quo me pede limine movi!
<ov. her. 21.70>	Picta citae tetigi quo pede texta ratis! 
<ov. her. 21.71>	Bis tamen adverso redierunt carbasa vento --- 
<ov. her. 21.72>	Mentior, a demens! ille secundus erat!
<ov. her. 21.73>	Ille secundus erat qui me referebat euntem,
<ov. her. 21.74>	Quique parum felix inpediebat iter.
<ov. her. 21.75>	Atque utinam constans contra mea vela fuisset --- 
<ov. her. 21.76>	Sed stultum est venti de levitate queri.
<ov. her. 21.77>	Mota loci fama properabam visere Delon
<ov. her. 21.78>	Et facere ignava puppe videbar iter.
<ov. her. 21.79>	Quam saepe ut tardis feci convicia remis,
<ov. her. 21.80>	Questaque sum vento lintea parca dari!
<ov. her. 21.81>	Et iam transieram Myconon, iam Tenon et Andron,
<ov. her. 21.82>	Inque meis oculis candida Delos erat;
<ov. her. 21.83>	Quam procul ut vidi, 'quid me fugis, insula,' dixi,
<ov. her. 21.84>	'Laberis in magno numquid, ut ante, mari?'
<ov. her. 21.85>	Institeram terrae, cum iam prope luce peracta
<ov. her. 21.86>	Demere purpureis sol iuga vellet equis.
<ov. her. 21.87>	Quos idem solitos postquam revocavit ad ortus,
<ov. her. 21.88>	Comuntur nostrae matre iubente comae.
<ov. her. 21.89>	Ipsa dedit gemmas digitis et crinibus aurum,
<ov. her. 21.90>	Et vestes umeris induit ipsa meis.
<ov. her. 21.91>	Protinus egressae superis, quibus insula sacra est,
<ov. her. 21.92>	Flava salutatis tura merumque damus;
<ov. her. 21.93>	Dumque parens aras votivo sanguine tingit,
<ov. her. 21.94>	Sectaque fumosis ingerit exta focis,
<ov. her. 21.95>	Sedula me nutrix altas quoque ducit in aedes,
<ov. her. 21.96>	Erramusque vago per loca sacra pede.
<ov. her. 21.97>	Et modo porticibus spatior modo munera regum
<ov. her. 21.98>	Miror et in cunctis stantia signa locis; 
<ov. her. 21.99>	Miror et innumeris structam de cornibus aram,
<ov. her. 21.100>	Et de qua pariens arbore nixa dea est,
<ov. her. 21.101>	Et quae praeterea --- neque enim meminive libetve
<ov. her. 21.102>	Quidquid ibi vidi dicere --- Delos habet.
<ov. her. 21.103>	Forsitan haec spectans a te spectabar, Aconti,
<ov. her. 21.104>	Visaque simplicitas est mea posse capi.
<ov. her. 21.105>	In templum redeo gradibus sublime Dianae --- 
<ov. her. 21.106>	Tutior hoc ecquis debuit esse locus?
<ov. her. 21.107>	Mittitur ante pedes malum cum carmine tali --- 
<ov. her. 21.108>	Ei mihi, iuravi nunc quoque paene tibi!
<ov. her. 21.109>	Sustulit hoc nutrix mirataque 'perlege!' dixit.
<ov. her. 21.110>	Insidias legi, magne poeta, tuas!
<ov. her. 21.111>	Nomine coniugii dicto confusa pudore,
<ov. her. 21.112>	Sensi me totis erubuisse genis,
<ov. her. 21.113>	Luminaque in gremio veluti defixa tenebam --- 
<ov. her. 21.114>	Lumina propositi facta ministra tui.
<ov. her. 21.115>	Inprobe, quid gaudes? aut quae tibi gloria parta est?
<ov. her. 21.116>	Quidve vir elusa virgine laudis habes?
<ov. her. 21.117>	Non ego constiteram sumpta peltata securi,
<ov. her. 21.118>	Qualis in Iliaco Penthesilea solo;
<ov. her. 21.119>	Nullus Amazonio caelatus balteus auro,
<ov. her. 21.120>	Sicut ab Hippolyte, praeda relata tibi est.
<ov. her. 21.121>	Verba quid exultas tua si mihi verba dederunt,
<ov. her. 21.122>	Sumque parum prudens capta puella dolis?
<ov. her. 21.123>	Cydippen pomum, pomum Schoeneida cepit;
<ov. her. 21.124>	Tu nunc Hippomenes scilicet alter eris! 
<ov. her. 21.125>	At fuerat melius, si te puer iste tenebat,
<ov. her. 21.126>	Quem tu nescio quas dicis habere faces,
<ov. her. 21.127>	More bonis solito spem non corrumpere fraude;
<ov. her. 21.128>	Exoranda tibi, non capienda fui!
<ov. her. 21.129>	Cur, me cum peteres, ea non profitenda putabas,
<ov. her. 21.130>	Propter quae nobis ipse petendus eras?
<ov. her. 21.131>	Cogere cur potius quam persuadere volebas,
<ov. her. 21.132>	Si poteram audita condicione capi?
<ov. her. 21.133>	Quid tibi nunc prodest iurandi formula iuris
<ov. her. 21.134>	Linguaque praesentem testificata deam?
<ov. her. 21.135>	Quae iurat, mens est. sed nil iuravimus illa;
<ov. her. 21.136>	Illa fidem dictis addere sola potest.
<ov. her. 21.137>	Consilium prudensque animi sententia iurat,
<ov. her. 21.138>	Et nisi iudicii vincula nulla valent.
<ov. her. 21.139>	Si tibi coniugium volui promittere nostrum,
<ov. her. 21.140>	Exige polliciti debita iura tori;
<ov. her. 21.141>	Sed si nil dedimus praeter sine pectore vocem,
<ov. her. 21.142>	Verba suis frustra viribus orba tenes.
<ov. her. 21.143>	Non ego iuravi --- legi iurantia verba;
<ov. her. 21.144>	Vir mihi non isto more legendus eras.
<ov. her. 21.145>	Decipe sic alias --- succedat epistula pomo!
<ov. her. 21.146>	Si valet hoc, magnas ditibus aufer opes;
<ov. her. 21.147>	Fac iurent reges sua se tibi regna daturos,
<ov. her. 21.148>	Sitque tuum toto quidquid in orbe placet!
<ov. her. 21.149>	Maior es hoc ipsa multum, mihi crede, Diana,
<ov. her. 21.150>	Si tua tam praesens littera numen habet.
<ov. her. 21.151>	Cum tamen haec dixi, cum me tibi firma negavi,
<ov. her. 21.152>	Cum bene promissi causa peracta mei est,
<ov. her. 21.153>	Confiteor, timeo saevae Latoidos iram
<ov. her. 21.154>	Et corpus laedi suspicor inde meum. 
<ov. her. 21.155>	Nam quare, quotiens socialia sacra parantur,
<ov. her. 21.156>	Nupturae totiens languida membra cadunt?
<ov. her. 21.157>	Ter mihi iam veniens positas Hymenaeus ad aras
<ov. her. 21.158>	Fugit, et a thalami limine terga dedit,
<ov. her. 21.159>	Vixque manu pigra totiens infusa resurgunt
<ov. her. 21.160>	Lumina, vix moto corripit igne faces.
<ov. her. 21.161>	Saepe coronatis stillant unguenta capillis
<ov. her. 21.162>	Et trahitur multo splendida palla croco.
<ov. her. 21.163>	Cum tetigit limen, lacrimas mortisque timorem
<ov. her. 21.164>	Cernit et a cultu multa remota suo,
<ov. her. 21.167>	Et pudet in tristi laetum consurgere turba,
<ov. her. 21.168>	Quique erat in palla, transit in ora rubor.
<ov. her. 21.165>	Proicit ipse sua deductas fronte coronas,
<ov. her. 21.166>	Spissaque de nitidis tergit amoma comis;
<ov. her. 21.167>	At mihi, vae miserae! torrentur febribus artus
<ov. her. 21.170>	Et gravius iusto pallia pondus habent,
<ov. her. 21.171>	Nostraque plorantes video super ora parentes,
<ov. her. 21.172>	Et face pro thalami fax mihi mortis adest.
<ov. her. 21.173>	Parce laboranti, picta dea laeta pharetra,
<ov. her. 21.174>	Daque salutiferam iam mihi fratris opem.
<ov. her. 21.175>	Turpe tibi est, illum causas depellere leti,
<ov. her. 21.176>	Te contra titulum mortis habere meae.
<ov. her. 21.177>	Numquid, in umbroso cum velles fonte lavari,
<ov. her. 21.178>	Inprudens vultus ad tua labra tuli,
<ov. her. 21.179>	Praeteriive tuas de tot caelestibus aras,
<ov. her. 21.180>	Ave mea spreta est vestra parente parens? 
<ov. her. 21.181>	Nil ego peccavi, nisi quod periuria legi
<ov. her. 21.182>	Inque parum fausto carmine docta fui.
<ov. her. 21.183>	Tu quoque pro nobis, si non mentiris amorem,
<ov. her. 21.184>	Tura feras; prosint, quae nocuere, manus!
<ov. her. 21.185>	Cur, qui succenses quod adhuc tibi pacta puella
<ov. her. 21.186>	Non tua sit, fieri ne tua possit, agis?
<ov. her. 21.187>	Omnia de viva tibi sunt speranda; quid aufert
<ov. her. 21.188>	Saeva mihi vitam, spem tibi diva mei?
<ov. her. 21.189>	Nec tu credideris illum, cui destinor uxor,
<ov. her. 21.190>	Aegra superposita membra fovere manu.
<ov. her. 21.191>	Adsidet ille quidem, quantum permittitur, ipse
<ov. her. 21.192>	Sed meminit nostrum virginis esse torum.
<ov. her. 21.193>	Iam quoque nescio quid de me sensisse videtur;
<ov. her. 21.194>	Nam lacrimae causa saepe latente cadunt,
<ov. her. 21.195>	Et minus audacter blanditur et oscula rara
<ov. her. 21.196>	Applicat et timido me vocat ore suam.
<ov. her. 21.197>	Nec miror sensisse, notis cum prodar apertis;
<ov. her. 21.198>	In dextrum versor, cum venit ille, latus,
<ov. her. 21.199>	Nec loquor, et tecto simulatur lumine somnus,
<ov. her. 21.200>	Captantem tactus reicioque manum.
<ov. her. 21.201>	Ingemit et tacito suspirat pectore, meque
<ov. her. 21.202>	Offensam, quamvis non mereatur, habet.
<ov. her. 21.203>	Ei mihi, quod gaudes, et te iuvat ista voluntas!
<ov. her. 21.204>	Ei mihi, quod sensus sum tibi fassa meos!
<ov. her. 21.205>	At mihi siqua foret, tu nostra iustius ira,
<ov. her. 21.206>	Qui mihi tendebas retia, dignus eras.
<ov. her. 21.207>	Scribis, ut invalidum liceat tibi visere corpus.
<ov. her. 21.208>	Es procul a nobis, et tamen inde noces.
<ov. her. 21.209>	Mirabar quare tibi nomen Acontius esset;
<ov. her. 21.210>	Quod faciat longe vulnus, acumen habes. 
<ov. her. 21.211>	Certe ego convalui nondum de vulnere tali,
<ov. her. 21.212>	Ut iaculo scriptis eminus icta tuis.
<ov. her. 21.213>	Quid tamen huc venias? sane miserabile corpus,
<ov. her. 21.214>	Ingenii videas magna tropaea tui!
<ov. her. 21.215>	Concidimus macie; color est sine sanguine, qualem
<ov. her. 21.216>	In pomo refero mente fuisse tuo,
<ov. her. 21.217>	Candida nec mixto sublucent ora rubore.
<ov. her. 21.218>	Forma novi talis marmoris esse solet;
<ov. her. 21.219>	Argenti color est inter convivia talis,
<ov. her. 21.220>	Quod tactum gelidae frigore pallet aquae.
<ov. her. 21.221>	Si me nunc videas, visam prius esse negabis,
<ov. her. 21.222>	'Arte nec est,' dices, 'ista petita mea,'
<ov. her. 21.223>	Promissique fidem, ne sim tibi iuncta, remittes,
<ov. her. 21.224>	Et cupies illud non meminisse deam.
<ov. her. 21.225>	Forsitan et facies iurem ut contraria rursus,
<ov. her. 21.226>	Quaeque legam mittes altera verba mihi.
<ov. her. 21.227>	Sed tamen adsideas utinam, quod et ipse rogabas,
<ov. her. 21.228>	Et videas sponsae languida membra tuae!
<ov. her. 21.229>	Durius ut ferro iam sit tibi pectus, Aconti,
<ov. her. 21.230>	Tu veniam nostris vocibus ipse petas.
<ov. her. 21.231>	Ne tamen ignores ope qua revalescere possim,
<ov. her. 21.232>	Quaeritur a Delphis fata canente deo.
<ov. her. 21.233>	Is quoque nescio quam, nunc ut vaga fama susurrat,
<ov. her. 21.234>	Neclectam queritur teste sorore fidem.
<ov. her. 21.235>	Hoc deus, hoc vates, hoc edita carmina dicunt --- 
<ov. her. 21.236>	A! desunt voto numina nulla tuo!
<ov. her. 21.237>	Unde tibi favor hic? nisi si nova forte reperta est
<ov. her. 21.238>	Quae capiat magnos littera lecta deos. 
<ov. her. 21.239>	Teque tenente deos numen sequor ipsa deorum,
<ov. her. 21.240>	Doque libens victas in tua vota manus;
<ov. her. 21.241>	Fassaque sum matri deceptae foedera linguae
<ov. her. 21.242>	Lumina fixa tenens plena pudoris humo.
<ov. her. 21.243>	Cetera cura tua est; plus hoc quoque virgine factum,
<ov. her. 21.244>	Non timuit tecum quod mea charta loqui.
<ov. her. 21.245>	Iam satis invalidos calamo lassavimus artus,
<ov. her. 21.246>	Et manus officium longius aegra negat.
<ov. her. 21.247>	Quid, nisi, quod cupio me iam coniungere tecum,
<ov. her. 21.248>	Restat, ut adscribat littera nostra:  Vale? 

