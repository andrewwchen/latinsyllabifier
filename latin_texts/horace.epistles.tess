<hor. ep. 1.1.1>	Prima dicte mihi, summa dicende Camena,
<hor. ep. 1.1.2>	spectatum satis et donatum iam rude quaeris,
<hor. ep. 1.1.3>	Maecenas, iterum antiquo me includere ludo.
<hor. ep. 1.1.4>	non eadem est aetas, non mens. Veianius armis
<hor. ep. 1.1.5>	Herculis ad postem fixis latet abditus agro,
<hor. ep. 1.1.6>	ne populum extrema totiens exoret harena,
<hor. ep. 1.1.7>	est mihi purgatam crebro qui personet aurem:
<hor. ep. 1.1.8>	"solve senescentem mature sanus equum, ne
<hor. ep. 1.1.9>	peccet ad extremum ridendus et ilia ducat."
<hor. ep. 1.1.10>	Nunc itaque et versus et cetera ludicra pono;
<hor. ep. 1.1.11>	quid verum atque decens curo et rogo et omnis in hoc sum;
<hor. ep. 1.1.12>	condo et compono quae mox depromere possim.
<hor. ep. 1.1.13>	ac ne forte roges, quo me duce, quo lare tuter:
<hor. ep. 1.1.14>	nullius addictus iurare in verba magistri,
<hor. ep. 1.1.15>	quo me cumque rapit tempestas, deferor hospes.
<hor. ep. 1.1.16>	nunc agilis fio et mersor civilibus undis,
<hor. ep. 1.1.17>	virtutis verae custos rigidusque satelles;
<hor. ep. 1.1.18>	nunc in Aristippi furtim praecepta relabor
<hor. ep. 1.1.19>	et mihi res, non me rebus, subiungere conor.
<hor. ep. 1.1.20>	Ut nox longa quibus mentitur amica, diesque
<hor. ep. 1.1.21>	longa videtur opus debentibus, ut piger annus
<hor. ep. 1.1.22>	pupillis, quos dura premit custodia matrum;
<hor. ep. 1.1.23>	sic mihi tarda fluunt ingrataque tempora, quae spem
<hor. ep. 1.1.24>	consiliumque morantur agendi naviter id quod
<hor. ep. 1.1.25>	aeque pauperibus prodest, locupletibus aeque,
<hor. ep. 1.1.26>	aeque neglectum pueris senibusque nocebit,
<hor. ep. 1.1.27>	restat ut his ego me ipse regam solerque elementis,
<hor. ep. 1.1.28>	non possis oculo quantum contendere Lynceus,
<hor. ep. 1.1.29>	non tamen idcirco contemnas lippus inungui;
<hor. ep. 1.1.30>	nec quia desperes invicti membra Glyconis,
<hor. ep. 1.1.31>	nodosa corpus nolis prohibere cheragra.
<hor. ep. 1.1.32>	est quadam prodire tenus, si non datur ultra.
<hor. ep. 1.1.33>	Fervet avaritia miseroque cupidine pectus:
<hor. ep. 1.1.34>	sunt verba et voces, quibus hunc lenire dolorem
<hor. ep. 1.1.35>	possis et magnam morbi deponere partem.
<hor. ep. 1.1.36>	laudis amore tumes; sunt certa piacula, quae te
<hor. ep. 1.1.37>	ter pure lecto poterunt recreare libello.
<hor. ep. 1.1.38>	invidus, iracundus, iners, vinosus, amator,
<hor. ep. 1.1.39>	nemo adeo ferus est, ut non mitescere possit,
<hor. ep. 1.1.40>	si modo culturae patientem commodet aurem.
<hor. ep. 1.1.41>	Virtus est vitium fugere et sapientia prima
<hor. ep. 1.1.42>	stultitia caruisse, vides, quae maxima credis
<hor. ep. 1.1.43>	esse mala, exiguum censum turpemque repulsam,
<hor. ep. 1.1.44>	quanto devites animi capitisque labore;
<hor. ep. 1.1.45>	impiger extremos curris mercator ad Indos,
<hor. ep. 1.1.46>	per mare pauperiem fugiens, per saxa, per ignis:
<hor. ep. 1.1.47>	ne cures-ea, quae stulte miraris et optas,
<hor. ep. 1.1.48>	discere et audire et meliori credere non vis?
<hor. ep. 1.1.49>	quis circum pagos et circum compita pugnax
<hor. ep. 1.1.50>	magna coronari contemnat Olympia, cui spes,
<hor. ep. 1.1.51>	cui sit condicio dulcis sine pulvere palmae?
<hor. ep. 1.1.52>	Vilius argentum est auro, virtutibus aurum.
<hor. ep. 1.1.53>	"o cives, cives, quaerenda pecunia primum est;
<hor. ep. 1.1.54>	virtus post nummos!" haec Ianus summus ab imo
<hor. ep. 1.1.55>	prodocet, haec recinunt iuvenes dictata senesque,
<hor. ep. 1.1.56>	laevo suspensi loculos tabulamque lacerto.
<hor. ep. 1.1.57>	est animus tibi, sunt mores, est lingua fidesque,
<hor. ep. 1.1.58>	sed quadringentis sex septem milia desunt ;
<hor. ep. 1.1.59>	plebs eris. at pueri ludentes, "rex eris," aiunt,
<hor. ep. 1.1.60>	"si recte facies." hic murus aeneus esto,
<hor. ep. 1.1.61>	nil conscire sibi, nulla pallescere culpa.
<hor. ep. 1.1.62>	Roscia, dic sodes, melior lex an puerorum est
<hor. ep. 1.1.63>	nenia, quae regnum recte facientibus offert,
<hor. ep. 1.1.64>	et maribus Curiis et decantata Camillis?
<hor. ep. 1.1.65>	isne tibi melius suadet, qui "rem facias, rem,
<hor. ep. 1.1.66>	si possis, recte, si non, quocumque modo, rem,"
<hor. ep. 1.1.67>	ut propius spectes lacrimosa poemata Pupi,
<hor. ep. 1.1.68>	an qui Fortunae te responsare superbae
<hor. ep. 1.1.69>	liberum et erectum praesens hortatur et aptat ?
<hor. ep. 1.1.70>	Quod si me populus Romanus forte roget, cur
<hor. ep. 1.1.71>	non ut porticibus sic iudiciis fruar isdem,
<hor. ep. 1.1.72>	nec sequar aut fugiam quae diligit ipse vel odit,
<hor. ep. 1.1.73>	olim quod volpes aegroto cauta leoni
<hor. ep. 1.1.74>	respondit, referam: "quia me vestigia terrent,
<hor. ep. 1.1.75>	omnia te adversum spectantia, nulla retrorsum."
<hor. ep. 1.1.76>	belua multorum es capitum, nam quid sequar aut quem?
<hor. ep. 1.1.77>	pars hominum gestit conducere publica; sunt qui
<hor. ep. 1.1.78>	frustis et pomis viduas venentur avaras
<hor. ep. 1.1.79>	excipiantque senes, quos in vivaria mittant;
<hor. ep. 1.1.80>	multis occulto crescit res faenore. Verum
<hor. ep. 1.1.81>	esto aliis alios rebus studiisque teneri:
<hor. ep. 1.1.82>	idem eadem possunt horam durare probantes?
<hor. ep. 1.1.83>	"nullus in orbe sinus Bais praelucet amoenis,"
<hor. ep. 1.1.84>	si dixit dives, lacus et mare sentit amorem
<hor. ep. 1.1.85>	festinantis eri; cui si vitiosa libido
<hor. ep. 1.1.86>	fecerit auspicium, "cras ferramenta Teanum
<hor. ep. 1.1.87>	tolletis, fabri!" lectus genialis in aula est:
<hor. ep. 1.1.88>	nil ait esse prius, melius nil caelibe vita;
<hor. ep. 1.1.89>	si non est, iurat bene solis esse maritis.
<hor. ep. 1.1.90>	quo teneant voltus mutantem Protea nodo?
<hor. ep. 1.1.91>	quid pauper? ride: mutat cenacula, lectos,
<hor. ep. 1.1.92>	balnea, tonsores, conducto navigio aeque
<hor. ep. 1.1.93>	nauseat ac locuples, quem ducit priva triremis.
<hor. ep. 1.1.94>	Si curatus inaequali tonsore capillos
<hor. ep. 1.1.95>	occurri, rides; si forte subucula pexae
<hor. ep. 1.1.96>	trita subest tunicae, vel si toga dissidet impar,
<hor. ep. 1.1.97>	rides: quid, mea cum pugnat sententia secum,
<hor. ep. 1.1.98>	quod petiit spernit, repetit quod nuper omisit,
<hor. ep. 1.1.99>	aestuat et vitae disconvenit ordine toto,
<hor. ep. 1.1.100>	diruit, aedificat, mutat quadrata rotundis?
<hor. ep. 1.1.101>	insanire putas sollemnia me neque rides,
<hor. ep. 1.1.102>	nec medici credis nec curatoris egere
<hor. ep. 1.1.103>	a praetore dati, rerum tutela mearum
<hor. ep. 1.1.104>	cum sis et prave sectum stomacheris ob unguem
<hor. ep. 1.1.105>	de te pendentis, te respicientis amici.
<hor. ep. 1.1.106>	Ad summam: sapiens uno minor est Iove, dives,
<hor. ep. 1.1.107>	liber, honoratus, pulcher, rex denique regum,
<hor. ep. 1.1.108>	praecipue sanus, nisi cum pituita molesta est.

<hor. ep. 1.2.1>	Troiam belli scriptorem. Maxime Lolli,
<hor. ep. 1.2.2>	dum tu declamas Romae, Praeneste relegi;
<hor. ep. 1.2.3>	qui quid sit pulchrum, quid turpe, quid utile, quid non,
<hor. ep. 1.2.4>	planius ac melius Chrysippo et Crantore dicit,
<hor. ep. 1.2.5>	cur ita crediderim, nisi quid te distinet, audi.
<hor. ep. 1.2.6>	Fabula, qua Paridis propter narratur amorem
<hor. ep. 1.2.7>	Graecia barbariae lento collisa duello,
<hor. ep. 1.2.8>	stultorum regum et populorum continet aestus.
<hor. ep. 1.2.9>	Antenor censet belli praecidere causam:
<hor. ep. 1.2.10>	quid Paris? ut salvus regnet vivatque beatus
<hor. ep. 1.2.11>	cogi posse negat. Nestor componere litis
<hor. ep. 1.2.12>	inter Peliden festinat et inter Atriden;
<hor. ep. 1.2.13>	hunc amor, ira quidem communiter urit utrumque,
<hor. ep. 1.2.14>	quidquid delirant reges, plectuntur Achivi.
<hor. ep. 1.2.15>	seditione, dolis, scelere atque libidine et ira
<hor. ep. 1.2.16>	Iliacos intra muros peccatur et extra.
<hor. ep. 1.2.17>	Rursus, quid virtus et quid sapientia possit,
<hor. ep. 1.2.18>	utile proposuit nobis exemplar Ulixen,
<hor. ep. 1.2.19>	qui domitor Troiae multorum providus urbes
<hor. ep. 1.2.20>	et mores hominum inspexit, latumque per aequor,
<hor. ep. 1.2.21>	dum sibi, dum sociis reditum parat, aspera multa
<hor. ep. 1.2.22>	pertulit, adversis rerum immersabilis undis.
<hor. ep. 1.2.23>	Sirenum voces et Circae pocula nosti;
<hor. ep. 1.2.24>	quae si cum sociis stultus cupidusque bibisset,
<hor. ep. 1.2.25>	sub domina meretrice fuisset turpis et excors,
<hor. ep. 1.2.26>	vixisset canis immundus vel amica luto sus.
<hor. ep. 1.2.27>	nos numerus sumus et fruges consumere nati,
<hor. ep. 1.2.28>	sponsi Penelopae nebulones, Alcinoique
<hor. ep. 1.2.29>	in cute curanda plus aequo operata iuventus,
<hor. ep. 1.2.30>	cui pulchrum fuit in medios dormire dies et
<hor. ep. 1.2.31>	ad strepitum citharae cessatum ducere curam.
<hor. ep. 1.2.32>	Ut iugulent hominem, surgunt de nocte latrones;
<hor. ep. 1.2.33>	ut te ipsum serves, non expergisceris? atqui
<hor. ep. 1.2.34>	si noles sanus, curres hydropicus; et ni
<hor. ep. 1.2.35>	posces ante diem librum cum lumine, si non
<hor. ep. 1.2.36>	intendes animum studiis et rebus honestis,
<hor. ep. 1.2.37>	invidia vel amore vigil torquebere. nam cur
<hor. ep. 1.2.38>	quae laedunt oculum festinas demere; si quid
<hor. ep. 1.2.39>	est animum, differs curandi tempus in annum?
<hor. ep. 1.2.40>	dimidium facti qui coepit habet; sapere aude;
<hor. ep. 1.2.41>	incipe! qui recte vivendi prorogat horam,
<hor. ep. 1.2.42>	rusticus exspectat dum defluat amnis; at ille
<hor. ep. 1.2.43>	labitur et labitur in omne volubilis aevum
<hor. ep. 1.2.44>	Quaeritur argentum puerisque beata creandis
<hor. ep. 1.2.45>	uxor, et incultae pacantur vomere silvae:
<hor. ep. 1.2.46>	quod satis est cui contingit, nihil amplius optet.
<hor. ep. 1.2.47>	non domus et fundus, non aeris acervus et auri
<hor. ep. 1.2.48>	aegroto domini deduxit corpore febris,
<hor. ep. 1.2.49>	non animo curas; valeat possessor oportet,
<hor. ep. 1.2.50>	si comportatis rebus bene cogitat uti.
<hor. ep. 1.2.51>	qui cupit aut metuit, iuvat illum sic domus et res,
<hor. ep. 1.2.52>	ut lippum pictae tabulae, fomenta podagram,
<hor. ep. 1.2.53>	auriculas citharae collecta sorde dolentis.
<hor. ep. 1.2.54>	sincerum est nisi vas, quodcumque infundis acescit.
<hor. ep. 1.2.55>	Sperne voluptates; nocet empta dolore voluptas,
<hor. ep. 1.2.56>	semper avarus eget; certum voto pete finem.
<hor. ep. 1.2.57>	invidus alterius macrescit rebus opimis;
<hor. ep. 1.2.58>	invidia Siculi non invenere tyranni
<hor. ep. 1.2.59>	maius tormentum, qui non moderabitur irae,
<hor. ep. 1.2.60>	infectum volet esse, dolor quod suaserit et mens,
<hor. ep. 1.2.61>	dum poenas odio per vim festinat inulto,
<hor. ep. 1.2.62>	ira furor brevis est: animum rege; qui nisi paret
<hor. ep. 1.2.63>	imperat; hunc frenis, hunc tu compesce catena.
<hor. ep. 1.2.64>	Fingit equum tenera docilem cervice magister
<hor. ep. 1.2.65>	ire viam qua monstret eques; venaticus, ex quo
<hor. ep. 1.2.66>	tempore cervinam pellem latravit in aula,
<hor. ep. 1.2.67>	militat in silvis catulus, nunc adhibe puro
<hor. ep. 1.2.68>	pectore verba puer, nunc te melioribus offer,
<hor. ep. 1.2.69>	quo semel est imbuta recens, servabit odorem
<hor. ep. 1.2.70>	testa diu. quod si cessas aut strenuus anteis,
<hor. ep. 1.2.71>	nec tardum opperior nec praecedentibus insto.

<hor. ep. 1.3.1>	Iuli Flore, quibus terrarum militet oris
<hor. ep. 1.3.2>	Claudius Augusti privignus, scire laboro.
<hor. ep. 1.3.3>	Thracane vos Hebrusque nivali compede vinctus,
<hor. ep. 1.3.4>	an freta vicinas inter currentia turris,
<hor. ep. 1.3.5>	an pingues Asiae campi collesque morantur?
<hor. ep. 1.3.6>	Quid studiosa cohors operum struit? hoc quoque curo.
<hor. ep. 1.3.7>	quis sibi res gestas Augusti scribere sumit?
<hor. ep. 1.3.8>	bella quis et paces longum diffundit in aevum?
<hor. ep. 1.3.9>	quid Titius, Romana brevi venturus in ora?
<hor. ep. 1.3.10>	Pindarici fontis qui non expalluit haustus,
<hor. ep. 1.3.11>	fastidire lacus et rivos ausus apertos, ut valet?
<hor. ep. 1.3.12>	ut meminit nostri? fidibusne Latinis
<hor. ep. 1.3.13>	Thebanos aptare modos studet auspice Musa,
<hor. ep. 1.3.14>	an tragica desaevit et ampullatur in arte?
<hor. ep. 1.3.15>	quid mihi Celsus agit? monitus multumque monendus,
<hor. ep. 1.3.16>	privatas ut quaerat opes et tangere vitet
<hor. ep. 1.3.17>	scripta Palatinus quaecumque recepit Apollo,
<hor. ep. 1.3.18>	ne, si forte suas repetitum venerit olim
<hor. ep. 1.3.19>	grex avium plumas, moveat cornicula risum
<hor. ep. 1.3.20>	furtivis nudata coloribus, ipse quid audes?
<hor. ep. 1.3.21>	quae circumvolitas agilis thyma? non tibi parvum
<hor. ep. 1.3.22>	ingenium, non incultum est et turpiter hirtum.
<hor. ep. 1.3.23>	seu linguam causis acuis seu civica iura
<hor. ep. 1.3.24>	respondere paras seu condis amabile carmen,
<hor. ep. 1.3.25>	prima feres hederae victricis praemia, quod si
<hor. ep. 1.3.26>	frigida curarum fomenta relinquere posses,
<hor. ep. 1.3.27>	quo te caelestis sapientia duceret, ires. hoc opus,
<hor. ep. 1.3.28>	hoc studium parvi properemus et ampli,
<hor. ep. 1.3.29>	si patriae volumus, si nobis vivere cari.
<hor. ep. 1.3.30>	Debes hoc etiam rescribere, sit tibi curae
<hor. ep. 1.3.31>	quantae conveniat Munatius; an male sarta
<hor. ep. 1.3.32>	gratia nequiquam coit et rescinditur? at vos
<hor. ep. 1.3.33>	seu calidus sanguis seu rerum inscitia vexat
<hor. ep. 1.3.34>	indomita cervice feros, ubicumque locorum
<hor. ep. 1.3.35>	vivitis, indigni fraternum rumpere foedus,
<hor. ep. 1.3.36>	pascitur in vestrum reditum votiva iuvenca.

<hor. ep. 1.4.1>	Albi, nostrorum sermonum candide iudex,
<hor. ep. 1.4.2>	quid nunc te dicam facere in regione Pedana?
<hor. ep. 1.4.3>	scribere quod Cassi Parmensis opuscula vincat,
<hor. ep. 1.4.4>	an tacitum silvas inter reptare salubris,
<hor. ep. 1.4.5>	curantem quidquid dignum sapiente bonoque est?
<hor. ep. 1.4.6>	non tu corpus cras sine pectore: di tibi formam,
<hor. ep. 1.4.7>	di tibi divitias dederunt artemque fruendi.
<hor. ep. 1.4.8>	quid voveat dulci nutricula maius alumno,
<hor. ep. 1.4.9>	qui sapere et fari possit quae sentiat, et cui
<hor. ep. 1.4.10>	gratia, fama, valetudo contingat abunde,
<hor. ep. 1.4.11>	et mundus victus non deficiente crumina?
<hor. ep. 1.4.12>	Inter spem curamque, timores inter et iras
<hor. ep. 1.4.13>	omnem crede diem tibi diluxisse supremum,
<hor. ep. 1.4.14>	grata superveniet, quae non sperabitur hora.
<hor. ep. 1.4.15>	me pinguem et nitidum bene curata cute vises,
<hor. ep. 1.4.16>	cum ridere voles, Epicuri de grege porcum.

<hor. ep. 1.5.1>	Si potes Archiacis conviva recumbere lectis
<hor. ep. 1.5.2>	nec modica cenare times holus omne patella,
<hor. ep. 1.5.3>	supremo te sole domi, Torquate, manebo,
<hor. ep. 1.5.4>	vina bibes iterum Tauro diffusa palustris
<hor. ep. 1.5.5>	inter Minturnas Sinuessanumque Petrinum.
<hor. ep. 1.5.6>	si melius quid habes, arcesse, vel imperium fer.
<hor. ep. 1.5.7>	iamdudum splendet focus et tibi munda supellex,
<hor. ep. 1.5.8>	mitte levis spes et certamina divitiarum
<hor. ep. 1.5.9>	et Moschi causam: cras nato Caesare festus
<hor. ep. 1.5.10>	dat veniam somnumque dies; impune licebit
<hor. ep. 1.5.11>	aestivam sermone benigno tendere noctem.
<hor. ep. 1.5.12>	Quo mihi fortunam, si non conceditur uti?
<hor. ep. 1.5.13>	parcus ob heredis curam nimiumque severus
<hor. ep. 1.5.14>	adsidet insano, potare et spargere flores
<hor. ep. 1.5.15>	incipiam, patiarque vel inconsultus haberi.
<hor. ep. 1.5.16>	quid non ebrietas dissignat ? operta recludit,
<hor. ep. 1.5.17>	spes iubet esse ratas, ad proelia trudit inertem,
<hor. ep. 1.5.18>	sollicitis animis onus eximit, addocet artes.
<hor. ep. 1.5.19>	fecundi calices quem non fecere disertum?
<hor. ep. 1.5.20>	contracta quem non in paupertate solutum?
<hor. ep. 1.5.21>	Haec ego procurare et idoneus imperor et non
<hor. ep. 1.5.22>	invitus, ne turpe toral, ne sordida mappa
<hor. ep. 1.5.23>	corruget naris, ne non et cantharus et lanx
<hor. ep. 1.5.24>	ostendat tibi te, ne fidos inter amicos
<hor. ep. 1.5.25>	sit qui dicta foras eliminet, ut coeat par
<hor. ep. 1.5.26>	iungaturque pari. Butram tibi Septiciumque,
<hor. ep. 1.5.27>	et nisi cena prior potiorque puella Sabinum
<hor. ep. 1.5.28>	detinet, adsumam. locus est et pluribus umbris:
<hor. ep. 1.5.29>	sed nimis arta premunt olidae convivia caprae,
<hor. ep. 1.5.30>	tu quotus esse velis rescribe et rebus omissis
<hor. ep. 1.5.31>	atria servantem postico falle clientem.

<hor. ep. 1.6.1>	Nil admirari prope res est una, Numici,
<hor. ep. 1.6.2>	solaque quae possit facere et servare beatum,
<hor. ep. 1.6.3>	hunc solem et stellas et decedentia certis
<hor. ep. 1.6.4>	tempora momentis sunt qui formidine nulla
<hor. ep. 1.6.5>	imbuti spectent: quid censes munera terrae,
<hor. ep. 1.6.6>	quid maris extremos Arabas ditantis et Indos,
<hor. ep. 1.6.7>	ludicra quid, plausus et amici dona Quiritis,
<hor. ep. 1.6.8>	quo spectanda modo, quo sensu credis et ore?
<hor. ep. 1.6.9>	Qui timet his adversa, fere miratur eodem
<hor. ep. 1.6.10>	quo cupiens pacto: pavor est utrobique molestus,
<hor. ep. 1.6.11>	improvisa simul species exterret utrumque.
<hor. ep. 1.6.12>	gaudeat an doleat, cupiat metuatne, quid ad rem,
<hor. ep. 1.6.13>	si, quicquid vidit melius peiusve sua spe,
<hor. ep. 1.6.14>	defixis oculis animoque et corpore torpet?
<hor. ep. 1.6.15>	insani sapiens nomen ferat, aequus iniqui,
<hor. ep. 1.6.16>	ultra quam satis est Virtutem si petat ipsam.
<hor. ep. 1.6.17>	I nunc, argentum et marmor vetus aeraque et artes
<hor. ep. 1.6.18>	suspice, cum gemmis Tyrios mirare colores;
<hor. ep. 1.6.19>	gaude quod spectant oculi te mille loquentem;
<hor. ep. 1.6.20>	navus mane forum et vespertinus pete tectum,
<hor. ep. 1.6.21>	ne plus frumenti dotalibus emetat agris
<hor. ep. 1.6.22>	Mutus et (indignum, quod sit peioribus ortus)
<hor. ep. 1.6.23>	hic tibi sit potius quam tu mirabilis illi.
<hor. ep. 1.6.24>	quidquid sub terra est, in apricum proferet aetas,
<hor. ep. 1.6.25>	defodiet condetque nitentia, cum bene notum
<hor. ep. 1.6.26>	porticus Agrippae, via te conspexerit Appi,
<hor. ep. 1.6.27>	ire tamen restat Numa quo devenit et Ancus.
<hor. ep. 1.6.28>	Si latus aut renes morbo temptantur acuto,
<hor. ep. 1.6.29>	quaere fugam morbi, vis recte vivere: quis non?
<hor. ep. 1.6.30>	si Virtus hoc una potest dare, fortis omissis
<hor. ep. 1.6.31>	hoc age deliciis. Virtutem verba putas et
<hor. ep. 1.6.32>	lucum ligna: cave ne portus occupet alter,
<hor. ep. 1.6.33>	ne Cibyratica, ne Bithyna negotia perdas;
<hor. ep. 1.6.34>	mille talenta rotundentur, totidem altera, porro et
<hor. ep. 1.6.35>	tertia succedant et quae pars quadret acervum.
<hor. ep. 1.6.36>	scilicet uxorem cum dote fidemque et amicos
<hor. ep. 1.6.37>	et genus et formam regina Pecunia donat,
<hor. ep. 1.6.38>	ac bene nummatum decorat Suadela Venusque,
<hor. ep. 1.6.39>	mancupiis locuples eget aeris Cappadocum rex:
<hor. ep. 1.6.40>	ne fueris hic tu. chlamydes Lucullus, ut aiunt,
<hor. ep. 1.6.41>	si posset centum scaenae praebere rogatus,
<hor. ep. 1.6.42>	"qui possum tot?" ait; "tamen et quaeram et quot habebo
<hor. ep. 1.6.43>	mittam:" post paulo scribit sibi milia quinque
<hor. ep. 1.6.44>	esse domi chlamydum; partem vel tolleret omnis,
<hor. ep. 1.6.45>	exilis domus est, ubi non et multa supersunt
<hor. ep. 1.6.46>	et dominum fallunt et prosunt furibus. ergo
<hor. ep. 1.6.47>	si res sola potest facere et servare beatum,
<hor. ep. 1.6.48>	hoc primus repetas opus, hoc postremus omittas.
<hor. ep. 1.6.49>	Si fortunatum species et gratia praestat,
<hor. ep. 1.6.50>	mercemur servum, qui dictet nomina, laevum
<hor. ep. 1.6.51>	qui fodicet latus et cogat trans pondera dextram
<hor. ep. 1.6.52>	porrigere: "hic multum in Fabia valet, ille Velina;
<hor. ep. 1.6.53>	cui libet hic fasces dabit eripietque curule
<hor. ep. 1.6.54>	cui volet importunus ebur." "frater," "pater" adde:
<hor. ep. 1.6.55>	ut cuique est aetas, ita quemque facetus adopta.
<hor. ep. 1.6.56>	Si bene qui cenat bene vivit, lucet, eamus
<hor. ep. 1.6.57>	quo ducit gula; piscemur, venemur, ut olim
<hor. ep. 1.6.58>	Gargilius, qui mane plagas, venabula, servos
<hor. ep. 1.6.59>	differtum transire forum populumque iubebat,
<hor. ep. 1.6.60>	unus ut e multis populo spectante referret
<hor. ep. 1.6.61>	emptum mulus aprum, crudi tumidique lavemur,
<hor. ep. 1.6.62>	quid deceat, quid non, obliti, Caerite cera
<hor. ep. 1.6.63>	digni, remigium vitiosum Ithacensis Ulixei,
<hor. ep. 1.6.64>	cui potior patria fuit interdicta voluptas.
<hor. ep. 1.6.65>	si, Mimnermus uti censet, sine amore iocisque
<hor. ep. 1.6.66>	nil est iucundum, vivas in amore iocisque?.
<hor. ep. 1.6.67>	Vive, vale! si quid novisti rectius istis,
<hor. ep. 1.6.68>	candidus imperti; si nil, his utere mecum.

<hor. ep. 1.7.1>	Quinque dies tibi pollicitus me rure futurum,
<hor. ep. 1.7.2>	Sextilem totum mendax desideror. atque
<hor. ep. 1.7.3>	si me vivere vis sanum recteque valentem,
<hor. ep. 1.7.4>	quam mihi das aegro, dabis aegrotare timenti,
<hor. ep. 1.7.5>	Maecenas, veniam, dum ficus prima calorque
<hor. ep. 1.7.6>	dissignatorem decorat lictoribus atris,
<hor. ep. 1.7.7>	dum pueris omnis pater et matercula pallet,
<hor. ep. 1.7.8>	officiosaque sedulitas et opella forensis
<hor. ep. 1.7.9>	adducit febris et testamenta resignat.
<hor. ep. 1.7.10>	quod si bruma nives Albanis illinet agris,
<hor. ep. 1.7.11>	ad mare descendet vates tuus et sibi parcet
<hor. ep. 1.7.12>	contractusque leget; te, dulcis amice, reviset
<hor. ep. 1.7.13>	cum Zephyris, si concedes, et hirundine prima.
<hor. ep. 1.7.14>	Non quo more piris vesci Calaber iubet hospes,
<hor. ep. 1.7.15>	tu me fecisti locupletem. "vescere, sodes."
<hor. ep. 1.7.16>	"iam satis est." "at tu quantum vis tolle." "benigne."
<hor. ep. 1.7.17>	"non invisa feres pueris munuscula parvis."
<hor. ep. 1.7.18>	"tam teneor dono, quam si dimittar onustus."
<hor. ep. 1.7.19>	"ut libet; haec porcis hodie comedenda relinques. "
<hor. ep. 1.7.20>	prodigus et stultus donat quae spernit et odit;
<hor. ep. 1.7.21>	haec seges ingratos tulit et feret omnibus annis,
<hor. ep. 1.7.22>	vir bonus et sapiens dignis ait esse paratus,
<hor. ep. 1.7.23>	nec tamen ignorat quid distent aera lupinis.
<hor. ep. 1.7.24>	dignum praestabo me etiam pro laude merentis.
<hor. ep. 1.7.25>	quod si me noles usquam discedere, reddes
<hor. ep. 1.7.26>	forte latus, nigros angusta fronte capillos,
<hor. ep. 1.7.27>	reddes dulce loqui, reddes ridere decorum et
<hor. ep. 1.7.28>	inter vina fugam Cinarae maerere protervae.
<hor. ep. 1.7.29>	Forte per angustam tenuis volpecula rimam
<hor. ep. 1.7.30>	repserat in cumeram frumenti, pastaque rursus
<hor. ep. 1.7.31>	ire foras pleno tendebat corpore frustra;
<hor. ep. 1.7.32>	cui mustela procul, "si vis," ait, "effugere istinc,
<hor. ep. 1.7.33>	macra cavum repetes artum, quem macra subisti."
<hor. ep. 1.7.34>	hac ego si compellor imagine, cuncta resigno;
<hor. ep. 1.7.35>	nec somnum plebis laudo satur altilium nec
<hor. ep. 1.7.36>	otia divitiis Arabum Uberrima muto.
<hor. ep. 1.7.37>	saepe verecundum laudasti, rexque paterque
<hor. ep. 1.7.38>	audisti coram nec verbo parcius absens:
<hor. ep. 1.7.39>	inspice si possum donata reponere laetus.
<hor. ep. 1.7.40>	haud male Telemachus, proles parientis Ulixei:
<hor. ep. 1.7.41>	"non est aptus equis Ithace locus, ut neque planis
<hor. ep. 1.7.42>	porrectus spatiis nec multae prodigus herbae:
<hor. ep. 1.7.43>	Atride, magis apta tibi tua dona relinquam."
<hor. ep. 1.7.44>	parvum parva decent: mihi iam non regia Roma,
<hor. ep. 1.7.45>	sed vacuum Tibur placet aut imbelle Tarentum.
<hor. ep. 1.7.46>	Strenuus et fortis causisque Philippus agendis
<hor. ep. 1.7.47>	clarus, ab officiis octavam circiter horam
<hor. ep. 1.7.48>	dum redit atque Foro nimium distare Carinas
<hor. ep. 1.7.49>	iam grandis natu queritur, conspexit, ut aiunt,
<hor. ep. 1.7.50>	adrasum quendam vacua tonsoris in umbra
<hor. ep. 1.7.51>	cultello proprios purgantem leniter unguis.
<hor. ep. 1.7.52>	"Demetri," (puer hic non laeve iussa Philippi
<hor. ep. 1.7.53>	accipiebat) "abi, quaere et refer, unde domo, quis,
<hor. ep. 1.7.54>	cuius fortunae, quo sit patre quove patrono."
<hor. ep. 1.7.55>	it, redit et narrat, Voltcium nomine Menam,
<hor. ep. 1.7.56>	praeconem, tenui censu, sine crimine, notum
<hor. ep. 1.7.57>	et properare loco et cessare et quaerere et uti,
<hor. ep. 1.7.58>	gaudentem parvisque sodalibus et lare certo
<hor. ep. 1.7.59>	et ludis et post decisa negotia Campo.
<hor. ep. 1.7.60>	"scitari libet ex ipso quodcumque refers: dic
<hor. ep. 1.7.61>	ad cenam veniat." non sane credere Mena,
<hor. ep. 1.7.62>	mirari secum tacitus, quid multa? "benigne,"
<hor. ep. 1.7.63>	respondet. "neget ille mihi?" "negat improbus et te
<hor. ep. 1.7.64>	neglegit aut horret." Volteium mane Philippus
<hor. ep. 1.7.65>	vilia vendentem tunicato scruta popello
<hor. ep. 1.7.66>	occupat et salvere iubet prior, ille Philippo
<hor. ep. 1.7.67>	excusare laborem et mercennaria vincla,
<hor. ep. 1.7.68>	quod non mane domum venisset, denique quod non
<hor. ep. 1.7.69>	providisset eum. "sic ignovisse putato
<hor. ep. 1.7.70>	me tibi, si cenas hodie mecum." "ut libet." "ergo
<hor. ep. 1.7.71>	post nonam venies: nunc i, rem strenuus auge."
<hor. ep. 1.7.72>	ut ventum ad cenam est, dicenda tacenda locutus
<hor. ep. 1.7.73>	tandem dormitum dimittitur. Hic ubi saepe
<hor. ep. 1.7.74>	occultum visus decurrere piscis ad hamum,
<hor. ep. 1.7.75>	mane cliens et iam certus conviva, iubetur
<hor. ep. 1.7.76>	rura suburbana indictis comes ire Latinis,
<hor. ep. 1.7.77>	impositus mannis arvum caelumque Sabinum
<hor. ep. 1.7.78>	non cessat laudare, videt ridetque Philippus,
<hor. ep. 1.7.79>	et sibi dum requiem, dum risus undique quaerit,
<hor. ep. 1.7.80>	dum septem donat sestertia, mutua septem
<hor. ep. 1.7.81>	promittit, persuadet uti mercetur agellum.
<hor. ep. 1.7.82>	mercatur. ne te longis ambagibus ultra
<hor. ep. 1.7.83>	quam satis est morer, ex nitido fit rusticus atque
<hor. ep. 1.7.84>	sulcos et vineta crepat mera, praeparat ulmos,
<hor. ep. 1.7.85>	immoritur studiis et amore senescit habendi.
<hor. ep. 1.7.86>	verum ubi oves furto, morbo periere capellae,
<hor. ep. 1.7.87>	spem mentita seges, bos est enectus arando,
<hor. ep. 1.7.88>	offensus damnis media de nocte caballum
<hor. ep. 1.7.89>	arripit iratusque Philippi tendit ad aedis.
<hor. ep. 1.7.90>	quem simul aspexit scabrum intonsumque Philippus,
<hor. ep. 1.7.91>	"durus," ait, "Voltei, nimis attentusque videris
<hor. ep. 1.7.92>	esse mihi." "pol, me miserum, patrone, vocares,
<hor. ep. 1.7.93>	si velles," inquit, "verum mihi ponere nomen.
<hor. ep. 1.7.94>	quod te per Genium dextramque deosque Penatis
<hor. ep. 1.7.95>	obsecro et obtestor, vitae me redde priori! "
<hor. ep. 1.7.96>	Qui semel aspexit, quantum dimissa petitis
<hor. ep. 1.7.97>	praestent, mature redeat repetatque relicta.
<hor. ep. 1.7.98>	metiri se quemque suo modulo ae pede verum est.

<hor. ep. 1.8.1>	Celso gaudere et bene rem gerere Albinovano
<hor. ep. 1.8.2>	Musa rogata refer, comiti scribaeque Neronis,
<hor. ep. 1.8.3>	si quaeret quid agam, dic multa et pulchra minantem
<hor. ep. 1.8.4>	vivere nec recte nec suaviter; haud quia grando
<hor. ep. 1.8.5>	contuderit vitis oleamque momorderit aestus,
<hor. ep. 1.8.6>	nec quia longinquis armentum aegrotet in agris;
<hor. ep. 1.8.7>	sed quia mente minus validus quam corpore toto
<hor. ep. 1.8.8>	nil audire velim, nil discere, quod levet aegrum;
<hor. ep. 1.8.9>	fidis offendar medicis, irascar amicis,
<hor. ep. 1.8.10>	cur me funesto properent arcere veterno;
<hor. ep. 1.8.11>	quae nocuere sequar, fugiam quae profore credam;
<hor. ep. 1.8.12>	Romae Tibur amem ventosus, Tibure Romam.
<hor. ep. 1.8.13>	Post haec, ut valeat, quo pacto rem gerat et se,
<hor. ep. 1.8.14>	ut placeat iuveni percontare utque cohorti,
<hor. ep. 1.8.15>	si dicet, "recte," primum gaudere, subinde
<hor. ep. 1.8.16>	praeceptum auriculis hoc instillare memento:
<hor. ep. 1.8.17>	"ut tu fortunam, sic nos te, Celse, feremus."

<hor. ep. 1.9.1>	Septimius, Claudi, nimirum intellegit unus,
<hor. ep. 1.9.2>	quanti me facias, nam cum rogat et prece cogit
<hor. ep. 1.9.3>	scilicet ut tibi se laudare et tradere coner,
<hor. ep. 1.9.4>	dignum mente domoque legentis honesta Neronis,
<hor. ep. 1.9.5>	munere cum fungi propioris censet amici,
<hor. ep. 1.9.6>	quid possim videt ac novit me valdius ipso.
<hor. ep. 1.9.7>	multa quidem dixi cur excusatus abirem;
<hor. ep. 1.9.8>	sed timui mea ne finxisse minora putarer,
<hor. ep. 1.9.9>	dissimilator opis propriae, mihi commodus uni.
<hor. ep. 1.9.10>	sic ego, maioris fugiens opprobria culpae,
<hor. ep. 1.9.11>	frontis ad urbanae descendi praemia, quod si
<hor. ep. 1.9.12>	depositum laudas ob amici iussa pudorem,
<hor. ep. 1.9.13>	scribe tui gregis hunc et fortem crede bonumque.

<hor. ep. 1.10.1>	Urbis amatorem Fuscum salvere iubemus
<hor. ep. 1.10.2>	ruris amatores, hac in re scilicet una
<hor. ep. 1.10.3>	multum dissimiles, at cetera paene gemelli
<hor. ep. 1.10.4>	fraternis animis (quidquid negat alter, et alter)
<hor. ep. 1.10.5>	adnuimus pariter vetuli notique columbi.
<hor. ep. 1.10.6>	Tu nidum servas; ego laudo ruris amoeni
<hor. ep. 1.10.7>	rivos et musco circumlita saxa nemusque.
<hor. ep. 1.10.8>	quid quaeris? vivo et regno, simul ista reliqui
<hor. ep. 1.10.9>	quae vos ad caelum effertis rumore secundo,
<hor. ep. 1.10.10>	utque sacerdotis fugitivus liba recuso;
<hor. ep. 1.10.11>	pane egeo iam mellitis potiore placentis.
<hor. ep. 1.10.12>	Vivere Naturae si convenienter oportet,
<hor. ep. 1.10.13>	ponendaeque domo quaerenda est area primum,
<hor. ep. 1.10.14>	novistine locum potiorem rure beato?
<hor. ep. 1.10.15>	est ubi plus tepeant hiemes, ubi gratior aura
<hor. ep. 1.10.16>	leniat et rabiem Canis et momenta Leonis,
<hor. ep. 1.10.17>	cum semel accepit Solem furibundus acutum?
<hor. ep. 1.10.18>	est ubi divellat somnos minus invida Cura?
<hor. ep. 1.10.19>	deterius Libycis olet aut nitet herba lapillis?
<hor. ep. 1.10.20>	purior in vicis aqua tendit rumpere plumbum,
<hor. ep. 1.10.21>	quam quae per pronum trepidat cum murmure rivum?
<hor. ep. 1.10.22>	nempe inter varias nutritur silva columnas,
<hor. ep. 1.10.23>	laudaturque domus longos quae prospicit agros.
<hor. ep. 1.10.24>	Naturam expelles furca, tamen usque recurret,
<hor. ep. 1.10.25>	et mala perrumpet furtim fastidia victrix.
<hor. ep. 1.10.26>	Non, qui Sidonio contendere callidus ostro
<hor. ep. 1.10.27>	nescit Aquinatem potantia vellera fucum,
<hor. ep. 1.10.28>	certius accipiet damnum propiusve medullis,
<hor. ep. 1.10.29>	quam qui non poterit vero distinguere falsum,
<hor. ep. 1.10.30>	quem res plus nimio delectavere secundae,
<hor. ep. 1.10.31>	mutatae quatient. si quid mirabere, pones
<hor. ep. 1.10.32>	invitus, fuge magna: Meet sub paupere tecto
<hor. ep. 1.10.33>	reges et regum vita praecurrere amicos.
<hor. ep. 1.10.34>	Cervus equum pugna melior communibus herbis
<hor. ep. 1.10.35>	pellebat, donec minor in certamine longo
<hor. ep. 1.10.36>	imploravit opes hominis frenum que recepit;
<hor. ep. 1.10.37>	sed postquam victor violens discessit ab hoste,
<hor. ep. 1.10.38>	non equitem dorso, non frenum depulit ore.
<hor. ep. 1.10.39>	sic qui pauperiem veritus potiore metallis
<hor. ep. 1.10.40>	libertate caret, dominum vehet improbus atque
<hor. ep. 1.10.41>	serviet aeternum, quia parvo nesciet uti.
<hor. ep. 1.10.42>	cui non conveniet sua res, ut calceus olim,
<hor. ep. 1.10.43>	si pede maior erit, subvertet, si minor, uret.
<hor. ep. 1.10.44>	Laetus sorte tua vives sapienter, Aristi,
<hor. ep. 1.10.45>	nec me dimittes incastigatum, ubi plura
<hor. ep. 1.10.46>	cogere quam satis est ac non cessare videbor,
<hor. ep. 1.10.47>	imperat aut servit collecta pecunia cuique,
<hor. ep. 1.10.48>	tortum digna sequi potius quam ducere funem.
<hor. ep. 1.10.49>	Haec tibi dictabam post fanum putre Vacunae,
<hor. ep. 1.10.50>	excepto quod non simul esses, cetera laetus.

<hor. ep. 1.11.1>	Quid tibi visa Chios, Bullati, notaque Lesbos,
<hor. ep. 1.11.2>	quid concinna Samos, quid Croesi regia Sardis,
<hor. ep. 1.11.3>	Zmyrna quid et Colophon? maiora minorave fama,
<hor. ep. 1.11.4>	cunctane prae Campo et Tiberino flumine sordent?
<hor. ep. 1.11.5>	an venit in votum Attalicis ex urbibus una,
<hor. ep. 1.11.6>	an Lebedum laudas odio maris atque viarum?
<hor. ep. 1.11.7>	scis Lebedus quid sit: Gabiis desertior atque
<hor. ep. 1.11.8>	Fidenis vicus; tamen illic vivere vellem,
<hor. ep. 1.11.9>	oblitusque meorum, obliviscendus et illis,
<hor. ep. 1.11.10>	Neptunum procul e terra spectare furentem.
<hor. ep. 1.11.11>	Sed neque qui Capua Romam petit, imbre lutoque
<hor. ep. 1.11.12>	aspersus, volet in caupona vivere; nec qui
<hor. ep. 1.11.13>	frigus collegit, furnos et balnea laudat
<hor. ep. 1.11.14>	ut fortunatam plene praestantia vitam;
<hor. ep. 1.11.15>	nec si te validus iactaverit Auster in alto,
<hor. ep. 1.11.16>	idcirco navem trans Aegaeum mare vendas.
<hor. ep. 1.11.17>	Incolumi Rhodos et Mytilene pulchra facit quod
<hor. ep. 1.11.18>	paenula solstitio, campestre nivalibus auris,
<hor. ep. 1.11.19>	per brumam Tiberis, Sextili mense caminus.
<hor. ep. 1.11.20>	dum licet ac voltum servat Fortuna benignum,
<hor. ep. 1.11.21>	Romae laudetur Samos et Chios et Rhodos absens,
<hor. ep. 1.11.22>	tu quamcumque deus tibi fortunaverit horam
<hor. ep. 1.11.23>	grata sume manu, neu dulcia differ in annum;
<hor. ep. 1.11.24>	ut quocumque loco fueris vixisse libenter
<hor. ep. 1.11.25>	te dicas, nam si ratio et prudentia curas,
<hor. ep. 1.11.26>	non locus effusi late maris arbiter aufert,
<hor. ep. 1.11.27>	caelum, non animum, mutant, qui trans mare currunt,
<hor. ep. 1.11.28>	strenua nos exercet inertia: navibus atque
<hor. ep. 1.11.29>	quadrigis petimus bene vivere, quod petis hic est,
<hor. ep. 1.11.30>	est Ulubris, animus si te non deficit aequus.

<hor. ep. 1.12.1>	Fructibus Agrippae Siculis, quos colligis, Ieci,
<hor. ep. 1.12.2>	si recte frueris, non est ut copia maior
<hor. ep. 1.12.3>	ab Iove donari possit tibi. tolle querellas:
<hor. ep. 1.12.4>	pauper enim non est, cui rerum suppetit usus,
<hor. ep. 1.12.5>	si ventri bene, si lateri est pedibusque tuis, nil
<hor. ep. 1.12.6>	divitiae poterunt regales addere maius.
<hor. ep. 1.12.7>	si forte in medio positorum abstemius herbis
<hor. ep. 1.12.8>	vivis et urtica, sic vives protinus, ut te
<hor. ep. 1.12.9>	confestim liquidus Fortunae rivus inauret,
<hor. ep. 1.12.10>	vel quia naturam mutare pecunia nescit,
<hor. ep. 1.12.11>	vel quia cuncta putas una virtute minora.
<hor. ep. 1.12.12>	Miramur, si Democriti pecus edit agellos
<hor. ep. 1.12.13>	cultaque, dum peregre est animus sine corpore velox;
<hor. ep. 1.12.14>	cum tu inter scabiem tantam et contagia lucri
<hor. ep. 1.12.15>	nil parvum sapias et adhuc sublimia cures:
<hor. ep. 1.12.16>	quae mare compescant causae, quid temperet annum,
<hor. ep. 1.12.17>	stellae sponte sua iussaene vagentur et errent,
<hor. ep. 1.12.18>	quid premat obscurum lunae, quid proferat orbem,
<hor. ep. 1.12.19>	quid velit et possit rerum concordia discors,
<hor. ep. 1.12.20>	Empedocles an Stertinium deliret acumen.
<hor. ep. 1.12.21>	Verum seu piscis seu porrum et caepe trucidas,
<hor. ep. 1.12.22>	utere Pompeio Grospho et, si quid petet, ultro
<hor. ep. 1.12.23>	defer; nil Grosphus nisi verum orabit et aequum,
<hor. ep. 1.12.24>	vilis amicorum est annona, bonis ubi quid deest.
<hor. ep. 1.12.25>	Ne tamen ignores, quo sit Romana loco res,
<hor. ep. 1.12.26>	Cantaber Agrippae, Claudi virtute Neronis
<hor. ep. 1.12.27>	Armenius cecidit; ius imperiumque Phraates
<hor. ep. 1.12.28>	Caesaris accepit genibus minor; aurea fruges
<hor. ep. 1.12.29>	Italiae pleno defudit Copia cornu.

<hor. ep. 1.13.1>	Ut proficiscentem docui te saepe diuque,
<hor. ep. 1.13.2>	Augusto reddes signata volumina, Vini,
<hor. ep. 1.13.3>	si validus, si laetus erit, si denique poscet;
<hor. ep. 1.13.4>	ne studio nostri pecces odiumque libellis
<hor. ep. 1.13.5>	sedulus importes opera vehemente minister.
<hor. ep. 1.13.6>	si te forte meae gravis uret sarcina chartae,
<hor. ep. 1.13.7>	abicito potius, quam quo perferre iuberis
<hor. ep. 1.13.8>	clitellas ferus impingas, Asinaeque paternum
<hor. ep. 1.13.9>	cognomen vertas in risum et fabula fias.
<hor. ep. 1.13.10>	Viribus uteris per divos, flumina, lamas.
<hor. ep. 1.13.11>	victor propositi simul ac perveneris illuc,
<hor. ep. 1.13.12>	sic positum servabis onus, ne forte sub ala
<hor. ep. 1.13.13>	fasciculum portes librorum ut rusticus agnum,
<hor. ep. 1.13.14>	ut vinosa glomus furtivae Pyrria lanae,
<hor. ep. 1.13.15>	ut cum pilleolo soleas conviva tribulis.
<hor. ep. 1.13.16>	neu volgo narres te sudavisse ferendo
<hor. ep. 1.13.17>	carmina, quae possint oculos aurisque morari
<hor. ep. 1.13.18>	Caesaris, oratus multa prece, nitere porro,
<hor. ep. 1.13.19>	vade; vale; cave ne titubes mandataque frangas.

<hor. ep. 1.14.1>	Vilice silvarum et milli me reddentis agelli,
<hor. ep. 1.14.2>	quem tu fastidis, habitatum quinque focis et
<hor. ep. 1.14.3>	quinque bonos solitum Variam dimittere patres,
<hor. ep. 1.14.4>	certemus, spinas animone ego fortius an tu
<hor. ep. 1.14.5>	evellas agro, et melior sit Horatius an res.
<hor. ep. 1.14.6>	Me quamvis Lamiae pietas et cura moratur,
<hor. ep. 1.14.7>	fratrem maerentis, rapto de fratre dolentis
<hor. ep. 1.14.8>	insolabiliter, tamen istuc mens animusque
<hor. ep. 1.14.9>	fert et amat spatiis obstantia rumpere claustra,
<hor. ep. 1.14.10>	rure ego viventem, tu dicis in urbe beatum.
<hor. ep. 1.14.11>	cui placet alterius, sua nimirum est odio sors.
<hor. ep. 1.14.12>	stultus uterque locum immeritum causatur inique:
<hor. ep. 1.14.13>	in culpa est animus, qui se non effugit umquam.
<hor. ep. 1.14.14>	Tu mediastinus tacita prece rura petebas,
<hor. ep. 1.14.15>	nunc urbem et ludos et balnea vilicus optas:
<hor. ep. 1.14.16>	me constare mihi scis et discedere tristem
<hor. ep. 1.14.17>	quandocumque trahunt invisa negotia Romam,
<hor. ep. 1.14.18>	non eadem miramur; eo disconvenit inter
<hor. ep. 1.14.19>	meque et te. nam quae deserta et inhospita tesqua
<hor. ep. 1.14.20>	credis, amoena vocat mecum qui sentit, et odit
<hor. ep. 1.14.21>	quae tu pulchra putas, fornix tibi et uncta popina
<hor. ep. 1.14.22>	incutiunt urbis desiderium, video, et quod
<hor. ep. 1.14.23>	angulus iste feret piper et tus ocius uva,
<hor. ep. 1.14.24>	nec vicina subest vinum praebere taberna
<hor. ep. 1.14.25>	quae possit tibi, nec meretrix tibicina, cuius
<hor. ep. 1.14.26>	ad strepitum salias terrae gravis; et tamen urges
<hor. ep. 1.14.27>	iampridem non tacta ligonibus arva bovemque
<hor. ep. 1.14.28>	disiunctum curas et strictis frondibus exples;
<hor. ep. 1.14.29>	addit opus pigro rivus, si decidit imber,
<hor. ep. 1.14.30>	multa mole docendus aprico parcere prato.
<hor. ep. 1.14.31>	Nunc age, quid nostrum concentum dividat audi.
<hor. ep. 1.14.32>	quem tenues decuere togae nitidique capilli,
<hor. ep. 1.14.33>	quem scis immunem Cinarae placuisse rapaci,
<hor. ep. 1.14.34>	quem bibulum liquidi media de luce Falerni,
<hor. ep. 1.14.35>	cena brevis iuvat et prope rivum somnus in herba;
<hor. ep. 1.14.36>	nec lusisse pudet, sed non incidere ludum,
<hor. ep. 1.14.37>	non istic obliquo oculo mea commoda quisquam
<hor. ep. 1.14.38>	limat, non odio obscuro morsuque venenat:
<hor. ep. 1.14.39>	rident vicini glaebas et saxa moventem.
<hor. ep. 1.14.40>	cum servis urbana diaria rodere mavis;
<hor. ep. 1.14.41>	horum tu in numerum voto ruis: invidet usum
<hor. ep. 1.14.42>	lignorum et pecoris tibi calo argutus et horti,
<hor. ep. 1.14.43>	optat ephippia bos, piger optat arare caballus.
<hor. ep. 1.14.44>	quam scit uterque libens censebo exerceat artem.

<hor. ep. 1.15.1>	Quae sit hiems Veliae, quod caelum, Vala, Salerni,
<hor. ep. 1.15.2>	quorum hominum regio et qualis via (nam mihi Baias
<hor. ep. 1.15.3>	Musa supervacuas Antonius, et tamen illis
<hor. ep. 1.15.4>	me facit invisum, gelida cum perluor unda
<hor. ep. 1.15.5>	per medium frigus, sane murteta relinqui
<hor. ep. 1.15.6>	dictaque cessantem nervis elidere morbum
<hor. ep. 1.15.7>	sulfura contemni vicus gemit, invidus aegris,
<hor. ep. 1.15.8>	qui caput et stomachum supponere fontibus audent
<hor. ep. 1.15.9>	Clusinis Gabiosque petunt et frigida rura.
<hor. ep. 1.15.10>	mutandus locus est et deversoria nota
<hor. ep. 1.15.11>	praeteragendus equus, "quo tendis? non mihi Cumas
<hor. ep. 1.15.12>	est iter aut Baias," laeva stomachosus habena
<hor. ep. 1.15.13>	dicet eques; sed equi frenato est auris in ore);
<hor. ep. 1.15.14>	maior utrum populum frumenti copia pascat;
<hor. ep. 1.15.15>	collectosne bibant imbres puteosne perennis
<hor. ep. 1.15.16>	iugis aquae (nam vina nihil moror illius orae:
<hor. ep. 1.15.17>	rure meo possum quidvis perferre patique;
<hor. ep. 1.15.18>	ad mare cum veni, generosum et lene requiro,
<hor. ep. 1.15.19>	quod curas abigat, quod cum spe divite manet
<hor. ep. 1.15.20>	in venas animumque meum, quod verba ministret,
<hor. ep. 1.15.21>	quod me Lucanae iuvenem commendet amicae);
<hor. ep. 1.15.22>	tractus uter pluris lepores, uter educet apros;
<hor. ep. 1.15.23>	utra magis piscis et echinos aequora celent,
<hor. ep. 1.15.24>	pinguis ut inde domum possim Phaeaxque reverti,
<hor. ep. 1.15.25>	scribere te nobis, tibi nos accredere par est.
<hor. ep. 1.15.26>	Maenius, ut rebus maternis atque paternis
<hor. ep. 1.15.27>	fortiter absumptis urbanus coepit haberi
<hor. ep. 1.15.28>	scurra vagus, non qui certum praesepe teneret,
<hor. ep. 1.15.29>	impransus non qui civem dinosceret hoste,
<hor. ep. 1.15.30>	quaelibet in quemvis opprobria fingere saevus,
<hor. ep. 1.15.31>	pernicies et tempestas barathrumque macelli,
<hor. ep. 1.15.32>	quidquid quaesierat, ventri donabat avaro.
<hor. ep. 1.15.33>	hic ubi nequitiae fautoribus et timidis nil
<hor. ep. 1.15.34>	aut paulum abstulerat, patinas cenabat omasi,
<hor. ep. 1.15.35>	vilis et agninae, tribus ursis quod satis esset;
<hor. ep. 1.15.36>	scilicet ut ventres lamna candente nepotum
<hor. ep. 1.15.37>	diceret urendos correctus Bestius. idem,
<hor. ep. 1.15.38>	quidquid erat nactus praedae maioris, ubi omne
<hor. ep. 1.15.39>	verterat in fumum et cinerem, "non hercule miror,"
<hor. ep. 1.15.40>	aiebat, "si qui comedunt bona, cum sit obeso
<hor. ep. 1.15.41>	nil melius turdo, nil vulva pulchrius ampla."
<hor. ep. 1.15.42>	Nimirum hic ego sum. nam tuta et parvola laudo,
<hor. ep. 1.15.43>	cum res deficiunt, satis inter vilia fortis :
<hor. ep. 1.15.44>	verum ubi quid melius contingit et unctius, idem
<hor. ep. 1.15.45>	vos sapere et solos aio bene vivere, quorum
<hor. ep. 1.15.46>	conspicitur nitidis fundata pecunia villis.

<hor. ep. 1.16.1>	Ne perconteris, fundus meus, optime Quincti,
<hor. ep. 1.16.2>	arvo pascat erum an bacis opulentet olivae,
<hor. ep. 1.16.3>	pomisne an pratis an amicta vitibus ulmo,
<hor. ep. 1.16.4>	scribetur tibi forma loquaciter et situs agri.
<hor. ep. 1.16.5>	Continui montes, ni dissocientur opaca
<hor. ep. 1.16.6>	valle, sed ut veniens dextrum latus aspiciat sol,
<hor. ep. 1.16.7>	laevum discedens curru fugiente vaporet.
<hor. ep. 1.16.8>	temperiem laudes, quid si rubicunda benigni
<hor. ep. 1.16.9>	corna vepres et pruna ferant? si quercus et ilex
<hor. ep. 1.16.10>	multa fruge pecus, multa dominum iuvet umbra?
<hor. ep. 1.16.11>	dicas adductum propius frondere Tarentum,
<hor. ep. 1.16.12>	fons etiam rivo dare nomen idoneus, ut nec
<hor. ep. 1.16.13>	frigidior Thracam nec purior ambiat Hebrus,
<hor. ep. 1.16.14>	infirmo capiti fluit utilis, utilis alvo.
<hor. ep. 1.16.15>	hae latebrae dulces, etiam, si credis, amoenae,
<hor. ep. 1.16.16>	incolumem tibi me praestant Septembribus horis.
<hor. ep. 1.16.17>	Tu recte vivis, si curas esse quod audis,
<hor. ep. 1.16.18>	iactamus iam pridem omnis te Roma beatum;
<hor. ep. 1.16.19>	sed vereor ne cui de te plus quam tibi credas,
<hor. ep. 1.16.20>	neve putes alium sapiente bonoque beatum,
<hor. ep. 1.16.21>	neu, si te populus sanum recteque valentem
<hor. ep. 1.16.22>	dictitet, occultam febrem sub tempus edendi
<hor. ep. 1.16.23>	dissimules, donec manibus tremor incidat unctis.
<hor. ep. 1.16.24>	stultorum incurata pudor malus ulcera celat.
<hor. ep. 1.16.25>	Si quis bella tibi terra pugnata marique
<hor. ep. 1.16.26>	dicat et his verbis vacuas permnlceat auris:
<hor. ep. 1.16.27>	"tene magis salvum populus velit an populum tu,
<hor. ep. 1.16.28>	servet in ambiguo, qui consulit et tibi et urbi,
<hor. ep. 1.16.29>	Iuppiter," Augusti laudes agnoscere possis:
<hor. ep. 1.16.30>	cum pateris sapiens emendatusque vocari,
<hor. ep. 1.16.31>	respondesne tuo, dic sodes, nomine? "nempe
<hor. ep. 1.16.32>	vir bonus et prudens dici delector ego ac tu."
<hor. ep. 1.16.33>	qui dedit hoc hodie, cras, si volet, auferet, ut si
<hor. ep. 1.16.34>	detulerit fasces indigno, detrahet idem.
<hor. ep. 1.16.35>	"pone, meum est" inquit: pono tristisque recedo.
<hor. ep. 1.16.36>	idem si clamet furem, neget esse pudicum,
<hor. ep. 1.16.37>	contendat laqueo collum pressisse paternum,
<hor. ep. 1.16.38>	mordear opprobriis falsis mutemque colores?
<hor. ep. 1.16.39>	falsus honor iuvat et mendax infamia terret
<hor. ep. 1.16.40>	quem nisi mendosum et medicandum ? Vir bonus est quis?
<hor. ep. 1.16.41>	"qui consulta patrum, qui leges imaque servat,
<hor. ep. 1.16.42>	quo multae magnaeque secantur iudice lites,
<hor. ep. 1.16.43>	quo res sponsore et quo causae teste tenentur."
<hor. ep. 1.16.44>	sed videt hunc omnis domus et vicinia tota
<hor. ep. 1.16.45>	introrsum turpem, speciosum pelle decora.
<hor. ep. 1.16.46>	"nec furtum feci nec fugi," si mihi dicat
<hor. ep. 1.16.47>	servus, "habes pretium, loris non ureris," aio.
<hor. ep. 1.16.48>	"non hominem occidi:" "non pasces in cruce corvos."
<hor. ep. 1.16.49>	"sum bonus et frugi :" renuit negitatque Sabellus.
<hor. ep. 1.16.50>	cautus enim metuit foveam lupus accipiterque
<hor. ep. 1.16.51>	suspectos laqueos et opertum miluus hamum,
<hor. ep. 1.16.52>	oderunt peccare boni virtutis amore,
<hor. ep. 1.16.53>	tu nihil admittes in te formidine poenae:
<hor. ep. 1.16.54>	sit spes fallendi, miscebis sacra profanis.
<hor. ep. 1.16.55>	nam de mille fabae modiis cum surripis unum,
<hor. ep. 1.16.56>	damnum est, non facinus, mihi pacto lenius isto.
<hor. ep. 1.16.57>	vir bonus, omne forum quem spectat et omne tribunal,
<hor. ep. 1.16.58>	quandocumque deos vel porco vel bove placat,
<hor. ep. 1.16.59>	"Line pater!" clare, clare cum dixit, "Apollo! "
<hor. ep. 1.16.60>	labra movet metuens audiri: "pulchra Laverna,
<hor. ep. 1.16.61>	da mihi fallere, da iusto sanctoque videri,
<hor. ep. 1.16.62>	noctem peccatis et fraudibus obice nubem."
<hor. ep. 1.16.63>	Qui melior servo, qui liberior sit avarus,
<hor. ep. 1.16.64>	in triviis fixum cum se demittit ob assem,
<hor. ep. 1.16.65>	non video; nam qui cupiet, metuet quoque; porro,
<hor. ep. 1.16.66>	qui metuens vivet, liber mihi non erit umquam,
<hor. ep. 1.16.67>	perdidit arma, locum Virtutis deseruit, qui
<hor. ep. 1.16.68>	semper in augenda festinat et obruitur re.
<hor. ep. 1.16.69>	vendere cum possis captivum, occidere noli;
<hor. ep. 1.16.70>	serviet utiliter; sine pascat durus aretque,
<hor. ep. 1.16.71>	naviget ac mediis hiemet mercator in undis,
<hor. ep. 1.16.72>	annonae prosit, portet frumenta penusque.
<hor. ep. 1.16.73>	Vir bonus et sapiens audebit dicere: "Pentheu,
<hor. ep. 1.16.74>	rector Thebarum, quid me perferre patique
<hor. ep. 1.16.75>	indignum coges?" "Adimam bona." "Nempe pecus, rem,
<hor. ep. 1.16.76>	lectos, argentum: tollas licet." "In manicis ot
<hor. ep. 1.16.77>	compedibus saevo te sub custode tenebo."
<hor. ep. 1.16.78>	"Ipse deus, simul atque volam, me solvet." opinor,
<hor. ep. 1.16.79>	hoc sentit "moriar." mors ultima linea rerum est.

<hor. ep. 1.17.1>	Quamvis, Scaeva, satis per te tibi consulis et scis,
<hor. ep. 1.17.2>	quo tandem pacto deceat maioribus uti,
<hor. ep. 1.17.3>	disce, docendus adhuc quae censet amiculus, ut si
<hor. ep. 1.17.4>	caecus iter monstrare velit; tamen aspice si quid
<hor. ep. 1.17.5>	et nos, quod cures proprium fecisse, loquantur.
<hor. ep. 1.17.6>	Si te grata quies et primam somnus in horam
<hor. ep. 1.17.7>	delectat, si te pulvis strepitusque rotarum,
<hor. ep. 1.17.8>	si laedit caupona, Ferentinum ire iubebo,
<hor. ep. 1.17.9>	nam neque divitibus contingunt gaudia solis,
<hor. ep. 1.17.10>	nec vixit male, qui natus moriensque fefellit.
<hor. ep. 1.17.11>	si prodesse tuis pauloque benignius ipsum
<hor. ep. 1.17.12>	te tractare voles, accedes siccus ad unctum.
<hor. ep. 1.17.13>	"Si pranderet holus patienter, regibus uti
<hor. ep. 1.17.14>	nollet Aristippus." "si sciret regibus uti,
<hor. ep. 1.17.15>	fastidiret holus qui me notat." utrius horum
<hor. ep. 1.17.16>	verba probes et facta doce, vel iunior audi
<hor. ep. 1.17.17>	cur sit Aristippi potior sententia, namque
<hor. ep. 1.17.18>	mordacem Cynicum sic eludebat, ut aiunt:
<hor. ep. 1.17.19>	"scurror ego ipse mihi, populo tu; rectius hoc et
<hor. ep. 1.17.20>	splendidius multo est. equus ut me portet, alat rex,
<hor. ep. 1.17.21>	officium facio; tu poscis vilia, verum
<hor. ep. 1.17.22>	dante minor, quamvis fers te nullius egentem."
<hor. ep. 1.17.23>	omnis Aristippum decuit color et status et res,
<hor. ep. 1.17.24>	temptantem maiora, fere praesentibus aequum,
<hor. ep. 1.17.25>	contra, quem duplici panno patientia velat,
<hor. ep. 1.17.26>	mirabor, vitae via si conversa decebit.
<hor. ep. 1.17.27>	alter purpureum non exspectabit amictum,
<hor. ep. 1.17.28>	quidlibet indutus celeberrima per loca vadet,
<hor. ep. 1.17.29>	personamque feret non inconcinnus utramque;
<hor. ep. 1.17.30>	alter Mileti textam cane peius et angui
<hor. ep. 1.17.31>	vitabit chlamydem, morietur frigore, si non
<hor. ep. 1.17.32>	rettuleris pannum. refer et sine vivat ineptus.
<hor. ep. 1.17.33>	Res gerere et captos ostendere civibus hostis
<hor. ep. 1.17.34>	attingit solium Iovis et caelestia temptat:
<hor. ep. 1.17.35>	principibus placuisse viris non ultima laus est.
<hor. ep. 1.17.36>	non cuivis homini contingit adire Corinthum.
<hor. ep. 1.17.37>	sedit qui timuit ne non succederet. "Esto.
<hor. ep. 1.17.38>	quid, qui pervenit, fecitne viriliter?" atqui
<hor. ep. 1.17.39>	hic est aut nusquam, quod quaerimus, hic onus horret,
<hor. ep. 1.17.40>	ut parvis animis et parvo corpore maius;
<hor. ep. 1.17.41>	hic subit et perfert, aut virtus nomen inane est,
<hor. ep. 1.17.42>	aut decus et pretium recte petit experiens vir.
<hor. ep. 1.17.43>	Coram rege sua de paupertate tacentes
<hor. ep. 1.17.44>	plus poscente ferent : distat, sumasne pudenter
<hor. ep. 1.17.45>	an rapias; atqui rerum caput hoc erat, hic fons.
<hor. ep. 1.17.46>	"indotata mihi soror est, paupercula mater,
<hor. ep. 1.17.47>	et fundus nec vendibilis nec pascere firmus,"
<hor. ep. 1.17.48>	qui dicit, clamat, "victum date!" succinit alter,
<hor. ep. 1.17.49>	"et mihi!" dividuo findetur munere quadra,
<hor. ep. 1.17.50>	sed tacitus pasci si posset corvus, haberet
<hor. ep. 1.17.51>	plus dapis et rixae multo minus invidiaeque.
<hor. ep. 1.17.52>	Brundisium comes aut Surrentum ductus amoenum
<hor. ep. 1.17.53>	qui queritur salebras et acerbum frigus et imbres,
<hor. ep. 1.17.54>	aut cistam effractam et subducta viatica plorat,
<hor. ep. 1.17.55>	nota refert meretricis acumina, saepe catellam,
<hor. ep. 1.17.56>	saepe periscelidem raptam sibi flentis, uti mox
<hor. ep. 1.17.57>	nulla fides damnis verisque doloribus adsit,
<hor. ep. 1.17.58>	nec semel irrisus triviis attollere curat
<hor. ep. 1.17.59>	fracto crure planum, licet illi plurima manet
<hor. ep. 1.17.60>	lacrima, per sanctum iuratus dicat Osirim:
<hor. ep. 1.17.61>	"credite, non ludo; crudeles, tollite claudum! "
<hor. ep. 1.17.62>	"quaere peregrinum," vicinia rauca reclamat.

<hor. ep. 1.18.1>	Si bene te novi, metues, liberrime Lolli,
<hor. ep. 1.18.2>	scurrantis speciem praebere, professus amicum
<hor. ep. 1.18.3>	ut matrona meretrici dispar erit atque
<hor. ep. 1.18.4>	discolor, infido scurrae distabit amicus,
<hor. ep. 1.18.5>	est huic diversum vitio vitium prope maius,
<hor. ep. 1.18.6>	asperitas agrestis et inconcinna gravisque,
<hor. ep. 1.18.7>	quae se commendat tonsa cute, dentibus atris,
<hor. ep. 1.18.8>	dum volt libertas dici mera veraque virtus,
<hor. ep. 1.18.9>	virtus est medium vitiorum et utrimque reductum.
<hor. ep. 1.18.10>	alter in obsequium plus aequo pronus et imi
<hor. ep. 1.18.11>	derisor lecti sic nutum divitis horret,
<hor. ep. 1.18.12>	sic iterat voces et verba cadentia tollit,
<hor. ep. 1.18.13>	ut puerum saevo credas dictata magistro
<hor. ep. 1.18.14>	reddere vel partis mimum tractare secundas.
<hor. ep. 1.18.15>	alter rixatur de lana saepe caprina,
<hor. ep. 1.18.16>	propugnat nugis armatus: "scilicet, ut non
<hor. ep. 1.18.17>	sit mihi prima fides, et vere quod placet ut non
<hor. ep. 1.18.18>	acriter elatrem! pretium aetas altera sordet."
<hor. ep. 1.18.19>	ambigitur quid enim? Castor sciat an Dolichos plus;
<hor. ep. 1.18.20>	Brundisium Minuci melius via ducat an Appi.
<hor. ep. 1.18.21>	Quem damnosa Venus, quem praeceps alea nudat,
<hor. ep. 1.18.22>	gloria quem supra vires et vestit et unguit,
<hor. ep. 1.18.23>	quem tenet argenti sitis importuna famesque,
<hor. ep. 1.18.24>	quem paupertatis pudor et fuga, dives amicus,
<hor. ep. 1.18.25>	saepe decem vitiis instructior, odit et horret,
<hor. ep. 1.18.26>	aut, si non odit, regit ac veluti pia mater
<hor. ep. 1.18.27>	plus quam se sapere et virtutibus esse priorem
<hor. ep. 1.18.28>	volt et ait prope vera: "meae (contendere noli)
<hor. ep. 1.18.29>	stultitiam patiuntur opes; tibi parvola res est.
<hor. ep. 1.18.30>	arta decet sanum comitem toga; desine mecum
<hor. ep. 1.18.31>	certare." Eutrapelus, cuicumque nocere volebat,
<hor. ep. 1.18.32>	vestimenta dabat pretiosa: "beatus enim iam
<hor. ep. 1.18.33>	cum pulchris tunicis sumet nova consilia et spes,
<hor. ep. 1.18.34>	dormiet in lucem, scorto postponet honestum
<hor. ep. 1.18.35>	officium, nummos alienos pascet, ad imum
<hor. ep. 1.18.36>	Thraex erit aut holitoris aget mercede caballum."
<hor. ep. 1.18.37>	Arcanum neque tu scrutaberis illius umquam,
<hor. ep. 1.18.38>	commissumque teges et vino tortus et ira.
<hor. ep. 1.18.39>	nec tua laudabis studia aut aliena reprendes,
<hor. ep. 1.18.40>	nec, cum venari volet ille, poemata panges.
<hor. ep. 1.18.41>	gratia sic fratrum geminorum, Amphionis atque
<hor. ep. 1.18.42>	Zethi, dissiluit, donec suspecta severo
<hor. ep. 1.18.43>	conticuit lyra. fraternis cessisse putatur
<hor. ep. 1.18.44>	moribus Amphion: tu cede potentis amici
<hor. ep. 1.18.45>	lenibus imperiis, quotiensque educet in agros
<hor. ep. 1.18.46>	Aetolis onerata plagis iumenta canesque,
<hor. ep. 1.18.47>	surge et inhumanae senium depone Camenae,
<hor. ep. 1.18.48>	cenes ut pariter pulmenta laboribus empta:
<hor. ep. 1.18.49>	Romanis sollemne viris opus, utile famae
<hor. ep. 1.18.50>	vitaeque et membris; praesertim cum valeas et
<hor. ep. 1.18.51>	vel cursu superare canem vel viribus aprum
<hor. ep. 1.18.52>	possis, adde virilia quod speciosius arma
<hor. ep. 1.18.53>	non est qui tractet; scis, quo clamore coronae
<hor. ep. 1.18.54>	proelia sustineas campestria; denique saevam
<hor. ep. 1.18.55>	militiam puer et Cantabrica bella tulisti
<hor. ep. 1.18.56>	sub duce qui templis Parthorum signa refigit
<hor. ep. 1.18.57>	nunc et, si quid abest. Italis adiudicat armis.
<hor. ep. 1.18.58>	Ac ne te retrahas et inexcusabilis absis,
<hor. ep. 1.18.59>	quamvis nil extra numerum fecisse modumque
<hor. ep. 1.18.60>	curas, interdum nugaris rure paterno:
<hor. ep. 1.18.61>	partitur lintres exercitus, Actia pugna
<hor. ep. 1.18.62>	te duce per pueros hostili more refertur;
<hor. ep. 1.18.63>	adversarius est frater, lacus Hadria, donec
<hor. ep. 1.18.64>	alterutrum velox Victoria fronde coronet,
<hor. ep. 1.18.65>	consentire suis studiis qui crediderit te,
<hor. ep. 1.18.66>	fautor utroque tuum laudabit pollice ludum.
<hor. ep. 1.18.67>	Protinus ut moneam (si quid monitoris eges tu)
<hor. ep. 1.18.68>	quid de quoque viro et cui dicas, saepe videto,
<hor. ep. 1.18.69>	percontatorem fugito: nam garrulus idem est,
<hor. ep. 1.18.70>	nec retinent patulae commissa fideliter aures,
<hor. ep. 1.18.71>	et semel emissum volat irrevocabile verbum,
<hor. ep. 1.18.72>	non ancilla tuum iecur ulceret ulla puerve
<hor. ep. 1.18.73>	intra marmoreum venerandi limen amici,
<hor. ep. 1.18.74>	ne dominus pueri pulchri caraeve puellae
<hor. ep. 1.18.75>	munere te parvo beet aut incommodus angat.
<hor. ep. 1.18.76>	qualem commendes, etiam atque etiam aspice, ne mox
<hor. ep. 1.18.77>	incutiant aliena tibi peccata pudorem,
<hor. ep. 1.18.78>	fallimur et quondam non dignum tradimus: ergo
<hor. ep. 1.18.79>	quem sua culpa premet, deceptus omitte tueri,
<hor. ep. 1.18.80>	ut penitus notum, si temptent crimina, serves
<hor. ep. 1.18.81>	tuterisque tuo fidentem praesidio: qui
<hor. ep. 1.18.82>	dente Theonino cum circumroditur, ecquid
<hor. ep. 1.18.83>	ad te post paulo ventura pericula sentis?
<hor. ep. 1.18.84>	nam tua res agitur, paries cum proximus ardet,
<hor. ep. 1.18.85>	et neglecta solent incendia sumere vires.
<hor. ep. 1.18.86>	Dulcis inexpertis cultura potentis amici:
<hor. ep. 1.18.87>	expertus metuit. tu, dum tua navis in alto est,
<hor. ep. 1.18.88>	hoc age, ne mutata retrorsum te ferat aura.
<hor. ep. 1.18.89>	oderunt hilarem tristes tristemque iocosi,
<hor. ep. 1.18.90>	sedatum celeres, agilem navumque remissi;
<hor. ep. 1.18.91>	potores bibuli media de nocte Falerni
<hor. ep. 1.18.92>	oderunt porrecta negantem pocula, quamvis
<hor. ep. 1.18.93>	nocturnos iures te formidare tepores.
<hor. ep. 1.18.94>	deme supercilio nubem: plerumque modestus
<hor. ep. 1.18.95>	occupat obscuri speciem, taciturnus acerbi.
<hor. ep. 1.18.96>	Inter cuncta leges et percontabere doctos,
<hor. ep. 1.18.97>	qua ratione queas traducere leniter aevum,
<hor. ep. 1.18.98>	num te semper inops agitet vexetque cupido,
<hor. ep. 1.18.99>	num pavor et rerum mediocriter utilium spes,
<hor. ep. 1.18.100>	virtutem doctrina paret Naturane donet,
<hor. ep. 1.18.101>	quid minuat curas, quid te tibi reddat amicum,
<hor. ep. 1.18.102>	quid pure tranquillet, honos an dulce lucellum,
<hor. ep. 1.18.103>	an secretum iter et fallentis semita vitae.
<hor. ep. 1.18.104>	Me quotiens reficit gelidus Digentia rivus,
<hor. ep. 1.18.105>	quem Mandela bibit, rugosus frigore pagus,
<hor. ep. 1.18.106>	quid sentire putas? quid credis, amice, precari?
<hor. ep. 1.18.107>	sit mihi quod nunc est, etiam minus, et mihi vivam
<hor. ep. 1.18.108>	quod superest aevi, si quid superesse volunt di;
<hor. ep. 1.18.109>	sit bona librorum et provisae frugis in annum
<hor. ep. 1.18.110>	copia, neu fluitem dubiae spe pendulus horae.
<hor. ep. 1.18.111>	Sed satis est orare Iovem, qui ponit et aufert,
<hor. ep. 1.18.112>	det vitam, det opes; aequum mi animum ipse parabo.

<hor. ep. 1.19.1>	Prisco si credis, Maecenas docte, Cratino,
<hor. ep. 1.19.2>	nulla placere diu nec vivere carmina possunt,
<hor. ep. 1.19.3>	quae scribuntur aquae potoribus. ut male sanos
<hor. ep. 1.19.4>	adscripsit Liber Satyris Faunisque poetas,
<hor. ep. 1.19.5>	vina fere dulces oluerunt mane Camenae.
<hor. ep. 1.19.6>	laudibus arguitur vini vinosus Homerus;
<hor. ep. 1.19.7>	Ennius ipse pater numquam nisi potus ad arma
<hor. ep. 1.19.8>	prosiluit dicenda. "Forum Putealque Libonis
<hor. ep. 1.19.9>	mandabo siccis, adimam cantare severis :"
<hor. ep. 1.19.10>	hoc simul edixi, non cessavere poetae
<hor. ep. 1.19.11>	nocturno certare mero, putere diurno,
<hor. ep. 1.19.12>	quid? si quis voltu torvo ferus et pede nudo
<hor. ep. 1.19.13>	exiguaeque togae simulet textore Catonem,
<hor. ep. 1.19.14>	virtutemne repraesentet moresque Catonis?
<hor. ep. 1.19.15>	rupit Iarbitam Timagenis aemula lingua,
<hor. ep. 1.19.16>	dum studet urbanus tenditque disertus haberi.
<hor. ep. 1.19.17>	decipit exemplar vitiis imitabile: quod si
<hor. ep. 1.19.18>	pallorem casu, biberent exsangue cuminum.
<hor. ep. 1.19.19>	o imitatores, servum pecus, ut mihi saepe
<hor. ep. 1.19.20>	bilem, saepe iocum vestri movere tumultus!
<hor. ep. 1.19.21>	Libera per vacuum posui vestigia princeps,
<hor. ep. 1.19.22>	non aliena meo pressi pede. qui sibi fidet,
<hor. ep. 1.19.23>	dux reget examen. Parios ego primus iambos
<hor. ep. 1.19.24>	ostendi Latio, numeros animosque secutus
<hor. ep. 1.19.25>	Archilochi, non res et agentia verba Lycamben.
<hor. ep. 1.19.26>	ac ne me foliis ideo brevi oribus ornes,
<hor. ep. 1.19.27>	quod timui mutare modos et carminis artem,
<hor. ep. 1.19.28>	temperat Archilochi Musam pede mascula Sappho,
<hor. ep. 1.19.29>	temperat Alcaeus, sed rebus et ordine dispar,
<hor. ep. 1.19.30>	nec socerum quaerit, quem versibus oblinat atris,
<hor. ep. 1.19.31>	nec sponsae laqueum famoso carmine nectit,
<hor. ep. 1.19.32>	hunc ego, non alio dictum prius ore, Latinus
<hor. ep. 1.19.33>	volgavi fidicen. iuvat immemorata ferentem
<hor. ep. 1.19.34>	ingenuis oculisque legi manibusque teneri.
<hor. ep. 1.19.35>	Scire velis, mea cur ingratus opuscula lector
<hor. ep. 1.19.36>	laudet ametque domi, premat extra limen iniquus:
<hor. ep. 1.19.37>	non ego ventosae plebis suffragia venor
<hor. ep. 1.19.38>	impensis cenarum et tritae munere vestis;
<hor. ep. 1.19.39>	non ego, nobilium scriptorum auditor et ultor,
<hor. ep. 1.19.40>	grammaticas ambire tribus et pulpita dignor.
<hor. ep. 1.19.41>	hinc illae lacrimae. "spissis indigna theatris
<hor. ep. 1.19.42>	scripta pudet recitare et nugis addere pondus,"
<hor. ep. 1.19.43>	si dixi, "rides," ait, "et Iovis auribus ista
<hor. ep. 1.19.44>	servas: fidis enim manare poetica mella
<hor. ep. 1.19.45>	te solum, tibi pulcher." ad haec ego naribus uti
<hor. ep. 1.19.46>	formido et, luctantis acuto ne secer ungui,
<hor. ep. 1.19.47>	"displicet iste locus," clamo et diludia posco,
<hor. ep. 1.19.48>	ludus enim genuit trepidum certamen et iram,
<hor. ep. 1.19.49>	ira truces inimicitias et funebre bellum.

<hor. ep. 1.20.1>	Vertumnum Ianumque, liber, spectare videris,
<hor. ep. 1.20.2>	scilicet ut prostes Sosiorum pumice mundus.
<hor. ep. 1.20.3>	odisti clavis et grata sigilla pudico;
<hor. ep. 1.20.4>	paucis ostendi gemis et communia laudas,
<hor. ep. 1.20.5>	non ita nutritus, fuge quo descendere gestis.
<hor. ep. 1.20.6>	non erit emisso reditus tibi. "quid miser egi?
<hor. ep. 1.20.7>	quid volui?" dices, ubi quis te laeserit, et scis
<hor. ep. 1.20.8>	in breve te cogi, cum plenus languet amator.
<hor. ep. 1.20.9>	Quod si non odio peccantis desipit augur,
<hor. ep. 1.20.10>	carus eris Romae, donec te deserat aetas;
<hor. ep. 1.20.11>	contrectatus ubi manibus sordeseere volgi
<hor. ep. 1.20.12>	coeperis, aut tineas pasees taciturnus inertis
<hor. ep. 1.20.13>	aut fugies Uticam aut vinctus mitteris Ilerdam.
<hor. ep. 1.20.14>	ridebit monitor non exauditus, ut ille
<hor. ep. 1.20.15>	qui male parentem in rupes protrusit asellum
<hor. ep. 1.20.16>	iratus: quis enim invitum servare laboret?
<hor. ep. 1.20.17>	hoc quoque te manet, ut pueros elementa docentem
<hor. ep. 1.20.18>	occupet extremis in vicis balba senectus.
<hor. ep. 1.20.19>	Cum tibi sol tepidus pluris admoverit auris,
<hor. ep. 1.20.20>	me libertino natum patre et in tenui re
<hor. ep. 1.20.21>	maiores pinnas nido extendisse loqueris,
<hor. ep. 1.20.22>	ut quantum generi demas virtutibus addas;
<hor. ep. 1.20.23>	me primis urbis belli placuisse domique,
<hor. ep. 1.20.24>	corporis exigui, praecanum. solibus aptum,
<hor. ep. 1.20.25>	irasci celerem, tamen ut placabilis essem.
<hor. ep. 1.20.26>	forte meum si quis te percontabitur aevum,
<hor. ep. 1.20.27>	me quater undenos sciat implevisse Decembris,
<hor. ep. 1.20.28>	collegam Lepidum quo duxit Lollius anno.

<hor. ep. 2.1.1>	Cum tot sustineas et tanta negotia solus,
<hor. ep. 2.1.2>	res Italas armis tuteris, moribus ornes,
<hor. ep. 2.1.3>	legibus emendes, in publica commoda peccem,
<hor. ep. 2.1.4>	si longo sermone morer tua tempora, Caesar.
<hor. ep. 2.1.5>	Romulus et Liber pater et cum Castore Pollux,
<hor. ep. 2.1.6>	post ingentia facta deorum in templa recepti,
<hor. ep. 2.1.7>	dum terras hominumque colunt genus, aspera bella
<hor. ep. 2.1.8>	componunt, agros assignant, oppida condunt,
<hor. ep. 2.1.9>	ploravere suis non respondere favorem
<hor. ep. 2.1.10>	speratum meritis, diram qui contudit hydram
<hor. ep. 2.1.11>	notaque fatali portenta labore subegit,
<hor. ep. 2.1.12>	comperit invidiam supremo fine domari,
<hor. ep. 2.1.13>	urit enim fulgore suo, qui praegravat artis
<hor. ep. 2.1.14>	infra se positas; exstinctus amabitur idem.
<hor. ep. 2.1.15>	praesenti tibi maturos largimur honores,
<hor. ep. 2.1.16>	iurandasque tuum per numen ponimus aras,
<hor. ep. 2.1.17>	nil oriturum alias, nil ortum tale fatentes.
<hor. ep. 2.1.18>	Sed tuus hic populus sapiens et iustus in uno,
<hor. ep. 2.1.19>	te nostris ducibus, te Grais anteferendo,
<hor. ep. 2.1.20>	cetera nequaquam simili ratione modoque
<hor. ep. 2.1.21>	aestimat et, nisi quae terris semota suisque
<hor. ep. 2.1.22>	temporibus defuncta videt, fastidit et odit;
<hor. ep. 2.1.23>	sic fautor veterum, ut tabulas peccare vetantis,
<hor. ep. 2.1.24>	quas bis quinque viri sanxerunt, foedera regum
<hor. ep. 2.1.25>	vel Gabiis vel cum rigidis aequata Sabinis,
<hor. ep. 2.1.26>	pontificum libros, annosa volumina vatum
<hor. ep. 2.1.27>	dictitet Albano Musas in monte locutas.
<hor. ep. 2.1.28>	Si, quia Graiorum sunt antiquissima quaeque
<hor. ep. 2.1.29>	scripta vel optima, Romani pensantur eadem
<hor. ep. 2.1.30>	scriptores trutina, non est quod multa loquamur:
<hor. ep. 2.1.31>	nil intra est olea, nil extra est in nuce duri;
<hor. ep. 2.1.32>	venimus ad summum fortunae, pingimus atque
<hor. ep. 2.1.33>	psallimus et luctamur Achivis doctius unctis.
<hor. ep. 2.1.34>	Si meliora dies, ut vina, poemata reddit,
<hor. ep. 2.1.35>	scire velim, chartis pretium quotus arroget annus.
<hor. ep. 2.1.36>	scriptor abhinc annos centum qui decidit, inter
<hor. ep. 2.1.37>	perfectos veteresque referri debet an inter
<hor. ep. 2.1.38>	vilis atque novos? excludat iurgia finis.
<hor. ep. 2.1.39>	"est vetus atque probus, centum qui perficit annos."
<hor. ep. 2.1.40>	quid, qui deperiit minor uno mense vel anno,
<hor. ep. 2.1.41>	inter quos referendus erit? veteresne poetas,
<hor. ep. 2.1.42>	an quos et praesens et postera respuat aetas?
<hor. ep. 2.1.43>	"iste quidem veteres inter ponetur honeste,
<hor. ep. 2.1.44>	qui vel mense brevi vel toto est iunior anno."
<hor. ep. 2.1.45>	utor permisso, caudaeque pilos ut equinae
<hor. ep. 2.1.46>	paulatim vello et demo unum, demo etiam unum,
<hor. ep. 2.1.47>	dum cadat elusus ratione ruentis acervi,
<hor. ep. 2.1.48>	qui redit in fastos et virtutem aestimat annis
<hor. ep. 2.1.49>	miraturque nihil nisi quod Libitina sacravit.
<hor. ep. 2.1.50>	Ennius et sapiens et fortis et alter Homerus,
<hor. ep. 2.1.51>	ut critici dicunt, leviter curare videtur,
<hor. ep. 2.1.52>	quo promissa cadant et somnia Pythagorea.
<hor. ep. 2.1.53>	Naevius in manibus non est et mentibus haeret
<hor. ep. 2.1.54>	paene recens? adeo sanctum est vetus omne poema,
<hor. ep. 2.1.55>	ambigitur quotiens, uter utro sit prior, aufert
<hor. ep. 2.1.56>	Pacuvius docti famam senis, Accius alti,
<hor. ep. 2.1.57>	dicitur Afrani toga convenisse Menandro,
<hor. ep. 2.1.58>	Plautus ad exemplar Siculi properare Epicharmi,
<hor. ep. 2.1.59>	vincere Caecilius gravitate, Terentius arte.
<hor. ep. 2.1.60>	hos ediscit et hos arto stipata theatro
<hor. ep. 2.1.61>	spectat Roma potens; habet hos numeratque poetas
<hor. ep. 2.1.62>	ad nostrum tempus Livi scriptoris ab aevo.
<hor. ep. 2.1.63>	Interdum volgus rectum videt, est ubi peccat,
<hor. ep. 2.1.64>	si veteres ita miratur laudatque poetas,
<hor. ep. 2.1.65>	ut nihil anteferat, nihil illis comparet, errat.
<hor. ep. 2.1.66>	si quaedam nimis antique, si pleraque dure
<hor. ep. 2.1.67>	dicere credit eos, ignave multa fatetur,
<hor. ep. 2.1.68>	et sapit et mecum facit et Iove iudicat aequo,
<hor. ep. 2.1.69>	non equidem insector delendave carmina Livi
<hor. ep. 2.1.70>	esse reor, memini quae plagosum mihi parvo
<hor. ep. 2.1.71>	Orbilium dictare; sed emendata videri
<hor. ep. 2.1.72>	pulchraque et exactis minimum distantia miror,
<hor. ep. 2.1.73>	inter quae verbum emicuit si forte decorum, et
<hor. ep. 2.1.74>	si versus paulo concinnior unus et alter,
<hor. ep. 2.1.75>	iniuste totum ducit venditque poema.
<hor. ep. 2.1.76>	Indignor quicquam reprehendi, non quia crasse
<hor. ep. 2.1.77>	compositum illepideve putetur, sed quia nuper,
<hor. ep. 2.1.78>	nec veniam antiquis, sed honorem et praemia posci,
<hor. ep. 2.1.79>	recte necne crocum floresque perambulet Attae
<hor. ep. 2.1.80>	fabula si dubitem, clament periisse pudorem
<hor. ep. 2.1.81>	cuncti paene patres, ea cum reprehendere coner,
<hor. ep. 2.1.82>	quae gravis Aesopus, quae doctus Roscius egit;
<hor. ep. 2.1.83>	vel quia nil rectum, nisi quod placuit sibi, ducunt,
<hor. ep. 2.1.84>	vel quia turpe putant parere minoribus, et quae
<hor. ep. 2.1.85>	imberbes didicere senes perdenda fateri.
<hor. ep. 2.1.86>	iam Saliare Numae carmen qui laudat et illud,
<hor. ep. 2.1.87>	quod mecum ignorat, solus volt scire videri,
<hor. ep. 2.1.88>	ingeniis non ille favet plauditque sepultis,
<hor. ep. 2.1.89>	nostra sed impugnat, nos nostraque lividus odit.
<hor. ep. 2.1.90>	Quod si tam Graecis novitas invisa fuisset
<hor. ep. 2.1.91>	quam nobis, quid nunc esset vetus? aut quid haberet
<hor. ep. 2.1.92>	quod legeret tereretque viritim publicus usus?
<hor. ep. 2.1.93>	Ut primum positis nugari Graecia bellis
<hor. ep. 2.1.94>	coepit et in vitium fortuna labier aequa,
<hor. ep. 2.1.95>	nunc athletarum studiis, nunc arsit equorum,
<hor. ep. 2.1.96>	marmoris aut eboris fabros aut aeris amavit,
<hor. ep. 2.1.97>	suspendit picta voltum mentemque tabella,
<hor. ep. 2.1.98>	nunc tibicinibus, nunc est gavisa tragoedis;
<hor. ep. 2.1.99>	sub nutrice puella velut si luderet infans,
<hor. ep. 2.1.100>	quod cupide petiit, mature plena reliquit.
<hor. ep. 2.1.101>	quid placet aut odio est, quod non mutabile credas?
<hor. ep. 2.1.102>	hoc paces habuere bonae ventique secundi.
<hor. ep. 2.1.103>	Romae dulce diu fuit et sollemne reclusa
<hor. ep. 2.1.104>	mane domo vigilare, clienti promere iura,
<hor. ep. 2.1.105>	cautos nominibus rectis expendere nummos,
<hor. ep. 2.1.106>	maiores audire, minori dicere, per quae
<hor. ep. 2.1.107>	crescere res posset, minui damnosa libido.
<hor. ep. 2.1.108>	mutavit mentem populus levis et calet uno
<hor. ep. 2.1.109>	scribendi studio; pueri patresque severi
<hor. ep. 2.1.110>	fronde comas vincti cenant et carmina dictant.
<hor. ep. 2.1.111>	ipse ego, qui nullos me adfirmo scribere versus,
<hor. ep. 2.1.112>	invenior Parthis mendacior, et prius orto
<hor. ep. 2.1.113>	sole vigil calamum et chartas et scrinia posco,
<hor. ep. 2.1.114>	navem agere ignarus navis timet; habrotonum aegro
<hor. ep. 2.1.115>	non audet nisi qui didicit dare; quod medicorum est
<hor. ep. 2.1.116>	promittunt medici ; tractant fabrilia fabri:
<hor. ep. 2.1.117>	scribimus indocti doctique poemata passim.
<hor. ep. 2.1.118>	Hic error tamen et levis haec insania quantas
<hor. ep. 2.1.119>	virtutes habeat, sic collige, vatis avarus
<hor. ep. 2.1.120>	non temere est animus; versus amat, hocstudet unum;
<hor. ep. 2.1.121>	detrimenta, fugas servorum, incendia ridet;
<hor. ep. 2.1.122>	non fraudem socio puerove incogitat ullam
<hor. ep. 2.1.123>	pupillo; vivit siliquis et pane secundo;
<hor. ep. 2.1.124>	militiae quamquam piger et malus, utilis urbi,
<hor. ep. 2.1.125>	si das hoc, parvis quoque rebus magna iuvari.
<hor. ep. 2.1.126>	os tenerum pueri balbumque poeta figurat,
<hor. ep. 2.1.127>	torquet ab obscenis iam nunc sermonibus aurem,
<hor. ep. 2.1.128>	mox etiam pectus praeceptis format amicis,
<hor. ep. 2.1.129>	asperitatis et invidiae corrector et irae,
<hor. ep. 2.1.130>	recte facta refert, orientia tempora notis
<hor. ep. 2.1.131>	instruit exemplis, inopem solatur et aegrum,
<hor. ep. 2.1.132>	castis cum pueris ignara puella mariti
<hor. ep. 2.1.133>	disceret unde preces, vatem ni Musa dedisset?
<hor. ep. 2.1.134>	poscit opem chorus et praesentia numina sentit,
<hor. ep. 2.1.135>	caelestis implorat aquas docta prece blandus,
<hor. ep. 2.1.136>	avertit morbos, metuenda pericula pellit,
<hor. ep. 2.1.137>	impetrat et pacem et locupletem frugibus annum,
<hor. ep. 2.1.138>	carmine di superi placantur, carmine Manes.
<hor. ep. 2.1.139>	Agricolae prisci, fortes parvoque beati,
<hor. ep. 2.1.140>	condita post frumenta levantes tempore festo
<hor. ep. 2.1.141>	corpus et ipsum animum spe finis dura ferentem,
<hor. ep. 2.1.142>	cum sociis operum et pueris et coniuge fida.
<hor. ep. 2.1.143>	Tellurem porco, Silvanum lacte piabant,
<hor. ep. 2.1.144>	floribus et vino Genium memorem brevis aevi,
<hor. ep. 2.1.145>	Fescennina per hunc inventa licentia morem
<hor. ep. 2.1.146>	versibus alternis opprobria rustica fudit,
<hor. ep. 2.1.147>	libertasque recurrentis accepta per annos
<hor. ep. 2.1.148>	lusit amabiliter, donec iam saevus apertam
<hor. ep. 2.1.149>	in rabiem coepit verti iocus et per honestas
<hor. ep. 2.1.150>	ire domos impune minax, doluere cruento
<hor. ep. 2.1.151>	dente lacessiti; fuit intactis quoque cura
<hor. ep. 2.1.152>	condicione super communi; quin etiam lex
<hor. ep. 2.1.153>	poenaque lata, malo quae nollet carmine quemquam
<hor. ep. 2.1.154>	describi: vertere modum, formidine fustis
<hor. ep. 2.1.155>	ad bene dicendum delectandumque redacti.
<hor. ep. 2.1.156>	Graecia capta ferum victorem cepit et artis
<hor. ep. 2.1.157>	intulit agresti Latio, sic horridus ille
<hor. ep. 2.1.158>	defluxit numerus Saturnius, et grave virus
<hor. ep. 2.1.159>	munditiae pepulere ; sed in longum tamen aevum
<hor. ep. 2.1.160>	manserunt hodieque manent vestigia ruris.
<hor. ep. 2.1.161>	serus enim Graecis admovit acumina chartis
<hor. ep. 2.1.162>	et post Punica bella quietus quaerere coepit,
<hor. ep. 2.1.163>	quid Sophocles et Thespis et Aeschylus utile ferrent.
<hor. ep. 2.1.164>	temptavit quoque rem, si digne vertere posset,
<hor. ep. 2.1.165>	et placuit sibi, natura sublimis et acer:
<hor. ep. 2.1.166>	nam spirat tragicum satis et feliciter audet,
<hor. ep. 2.1.167>	sed turpem putat inscite metuitque lituram.
<hor. ep. 2.1.168>	Creditur, ex medio quia res accersit, habere
<hor. ep. 2.1.169>	sudoris minimum, sed habet Comoedia tanto
<hor. ep. 2.1.170>	plus oneris, quanto veniae minus, adspice, Plautus
<hor. ep. 2.1.171>	quo pacto partis tutetur amantis ephebi,
<hor. ep. 2.1.172>	ut patris attenti, lenonis ut insidiosi,
<hor. ep. 2.1.173>	quantus sit Dossennus edacibus in parasitis,
<hor. ep. 2.1.174>	quam non adstricto percurrat pulpita socco.
<hor. ep. 2.1.175>	gestit enim nummum in loculos demittere, post hoc
<hor. ep. 2.1.176>	securus cadat an recto stet fabula talo.
<hor. ep. 2.1.177>	Quem tulit ad scaenam ventoso Gloria curru,
<hor. ep. 2.1.178>	exanimat lentus spectator, sedulus inflat: sic leve,
<hor. ep. 2.1.179>	sic parvum est, animum quod laudis avarum
<hor. ep. 2.1.180>	subruit aut reficit. valeat res ludicra, si me
<hor. ep. 2.1.181>	palma negata macrum, donata reducit opimum.
<hor. ep. 2.1.182>	Saepe etiam audacem fugat hoc terretque poetam,
<hor. ep. 2.1.183>	quod numero plures, virtute et honore minores,
<hor. ep. 2.1.184>	indocti stolidique et depugnare parati,
<hor. ep. 2.1.185>	si discordet eques, media inter carmina poscunt
<hor. ep. 2.1.186>	aut ursum aut pugiles: his nam plebecula gaudet.
<hor. ep. 2.1.187>	verum equitis quoque iam migravit ab aure voluptas
<hor. ep. 2.1.188>	omnis ad incertos oculos et gaudia vana.
<hor. ep. 2.1.189>	quattuor aut pluris aulaea premuntur in horas,
<hor. ep. 2.1.190>	dum fugiunt equitum turmae peditumque catervae;
<hor. ep. 2.1.191>	mox trahitur manibus regum fortuna retortis,
<hor. ep. 2.1.192>	esseda festinant, pilenta, petorrita, naves,
<hor. ep. 2.1.193>	captivum portatur ebur, captiva Corinthus.
<hor. ep. 2.1.194>	si foret in terris, rideret Democritus, seu
<hor. ep. 2.1.195>	diversum confusa genus panthera camelo
<hor. ep. 2.1.196>	sive elephans albus volgi converteret ora;
<hor. ep. 2.1.197>	spectaret populum ludis attentius ipsis
<hor. ep. 2.1.198>	ut sibi praebentem nimio spectacula plura:
<hor. ep. 2.1.199>	scriptores autem narrare putaret asello
<hor. ep. 2.1.200>	fabellam surdo. nam quae pervincere voces
<hor. ep. 2.1.201>	evaluere sonum, referunt quem nostra theatra?
<hor. ep. 2.1.202>	Garganum mugire putes nemus aut mare Tuscum;
<hor. ep. 2.1.203>	tanto cum strepitu ludi spectantur et artes
<hor. ep. 2.1.204>	divitiaeque peregrinae, quibus oblitus actor
<hor. ep. 2.1.205>	cum stetit in scaena, concurrit dextera laevae.
<hor. ep. 2.1.206>	"dixit adhuc aliquid?" "nil sane." "quid placet ergo? "
<hor. ep. 2.1.207>	"lana Tarentino violas imitata veneno."
<hor. ep. 2.1.208>	ac ne forte putes me, quae facere ipse recusem,
<hor. ep. 2.1.209>	cum recte tractent alii, laudare maligne,
<hor. ep. 2.1.210>	ille per extentum funem mihi posse videtur
<hor. ep. 2.1.211>	ire poeta, meum qui pectus inaniter angit,
<hor. ep. 2.1.212>	irritat, mulcet, falsis terroribus implet,
<hor. ep. 2.1.213>	ut magus, et modo me Thebis, modo ponit Athenis.
<hor. ep. 2.1.214>	Verum age et his, qui se lectori credere malunt
<hor. ep. 2.1.215>	quam spectatoris fastidia ferre superbi,
<hor. ep. 2.1.216>	curam redde brevem, si munus Apolline dignum
<hor. ep. 2.1.217>	vis complere libris et vatibus addere calcar,
<hor. ep. 2.1.218>	ut studio maiore petant Helicona virentem.
<hor. ep. 2.1.219>	Multa quidem nobis facimus mala saepe poetae
<hor. ep. 2.1.220>	(ut vineta egomet caedam mea), cum tibi librum
<hor. ep. 2.1.221>	sollicito damus aut fesso; cum laedimur, unum
<hor. ep. 2.1.222>	si quis amicorum est ausus reprehendere versum;
<hor. ep. 2.1.223>	cum loca iam recitata revolvimus irrevocati;
<hor. ep. 2.1.224>	cum lamentamur non apparere labores
<hor. ep. 2.1.225>	nostros et tenui deducta poemata filo;
<hor. ep. 2.1.226>	cum speramus eo rem venturam ut, simul atque
<hor. ep. 2.1.227>	carmina rescieris nos fingere, commodus ultro
<hor. ep. 2.1.228>	arcessas et egere vetes et scribere cogas.
<hor. ep. 2.1.229>	sed tamen est operae pretium cognoscere, qualis
<hor. ep. 2.1.230>	aedituos habeat belli spectata domique
<hor. ep. 2.1.231>	Virtus, indigno non committenda poetae.
<hor. ep. 2.1.232>	gratus Alexandro regi magno fuit ille
<hor. ep. 2.1.233>	Choerilus, incultis qui versibus et male natis
<hor. ep. 2.1.234>	rettulit acceptos, regale nomisma, Philippos;
<hor. ep. 2.1.235>	sed veluti tractata notam labemque remittunt
<hor. ep. 2.1.236>	atramenta, fere scriptores carmine foedo
<hor. ep. 2.1.237>	splendida facta linunt, idem rex ille, poema
<hor. ep. 2.1.238>	qui tam ridiculum tam care prodigus emit,
<hor. ep. 2.1.239>	edicto vetuit, ne quis se praeter Apellen
<hor. ep. 2.1.240>	pingeret, aut alius Lysippo duceret aera
<hor. ep. 2.1.241>	fortis Alexandri voltum simulantia. quod si
<hor. ep. 2.1.242>	iudicium subtile videndis artibus illud
<hor. ep. 2.1.243>	ad libros et ad haec Musarum dona vocares,
<hor. ep. 2.1.244>	Boeotum in crasso iurares aere natum.
<hor. ep. 2.1.245>	At neque dedecorant tua de se iudicia atque
<hor. ep. 2.1.246>	munera, quae multa dantis cum laude tulerunt
<hor. ep. 2.1.247>	dilecti tibi Vergilius Variusque poetae,
<hor. ep. 2.1.248>	nec magis expressi voltus per aenea signa,
<hor. ep. 2.1.249>	quam per vatis opus mores animique virorum
<hor. ep. 2.1.250>	clarorum apparent, nec sermones ego mallem
<hor. ep. 2.1.251>	repentis per humum quam res componere gestas,
<hor. ep. 2.1.252>	terrarumque situs et flumina dicere, et arces
<hor. ep. 2.1.253>	montibus impositas et barbara regna, tuisque
<hor. ep. 2.1.254>	auspiciis totum confecta duclla per orbem,
<hor. ep. 2.1.255>	claustraque custodem pacis cohibentia Ianum,
<hor. ep. 2.1.256>	et formidatam Parthis te principe Romam,
<hor. ep. 2.1.257>	si quantum cuperem possem quoque; sed neque parvum
<hor. ep. 2.1.258>	carmen maiestas recipit tua, nec meus audet
<hor. ep. 2.1.259>	rem temptare pudor quam vires ferre recusent.
<hor. ep. 2.1.260>	sedulitas autem stulte quem diligit urget,
<hor. ep. 2.1.261>	praecipue cum se numeris commendat et arte;
<hor. ep. 2.1.262>	discit enim citius meminitque libentius illud
<hor. ep. 2.1.263>	quod quis deridet, quam quod probat et veneratur.
<hor. ep. 2.1.264>	nil moror officium quod me gravat, ac neque ficto
<hor. ep. 2.1.265>	in peius voltu proponi cereus usquam
<hor. ep. 2.1.266>	nec prave factis decorari versibus opto,
<hor. ep. 2.1.267>	ne rubeam pingui donatus munere, et una
<hor. ep. 2.1.268>	cum scriptore meo, capsa porrectus operta,
<hor. ep. 2.1.269>	deferar in vicum vendentem tus et odores et piper
<hor. ep. 2.1.270>	et quidquid chartis amicitur ineptis.

<hor. ep. 2.2.1>	Flore, bono claraque fidelis amice Neroni,
<hor. ep. 2.2.2>	si quis forte velit puerum tibi vendere natum
<hor. ep. 2.2.3>	Tibure vel Gabiis, et tecum sic agat: "hic et
<hor. ep. 2.2.4>	candidus et talos a vertice pulcher ad imos
<hor. ep. 2.2.5>	fiet eritque tuus nummorum milibus octo,
<hor. ep. 2.2.6>	verna ministeriis ad nutus aptus erilis,
<hor. ep. 2.2.7>	litterulis Graecis imbutus, idoneus arti
<hor. ep. 2.2.8>	cuilibet; argilla quidvis imitaberis uda;
<hor. ep. 2.2.9>	quin etiam canet indoctum sed dulce bibenti.
<hor. ep. 2.2.10>	multa fidem promissa levant, ubi plenius aequo
<hor. ep. 2.2.11>	laudat venalis qui volt extrudere merces,
<hor. ep. 2.2.12>	res urget me nulla; meo sum pauper in aere.
<hor. ep. 2.2.13>	nemo hoc mangonum faceret tibi; non temere a me
<hor. ep. 2.2.14>	quivis ferret idem. semel hic cessavit et, ut fit,
<hor. ep. 2.2.15>	in scalis latuit metuens pendentis habenae:
<hor. ep. 2.2.16>	des nummos, excepta nihil te si fuga laedit :"
<hor. ep. 2.2.17>	ille ferat pretium poenae securus, opinor,
<hor. ep. 2.2.18>	prudens emisti vitiosum; dicta tibi est lex :
<hor. ep. 2.2.19>	insequens tamen hunc et lite moraris iniqua?
<hor. ep. 2.2.20>	dixi me pigrum proficiscenti tibi, dixi
<hor. ep. 2.2.21>	talibus officiis prope mancum, ne mea saevus
<hor. ep. 2.2.22>	iurgares ad te quod epistula nulla rediret.
<hor. ep. 2.2.23>	quid tum profeci, mecum facientia iura
<hor. ep. 2.2.24>	si tamen attemptas? quereris super hoc etiam, quod
<hor. ep. 2.2.25>	exspectata tibi non mittam carmina mendax.
<hor. ep. 2.2.26>	Luculli miles collecta viatica multis
<hor. ep. 2.2.27>	aerumnis, lassus dum noctu stertit, ad assem
<hor. ep. 2.2.28>	perdiderat: post hoc vehemens lupus, et sibi et hosti
<hor. ep. 2.2.29>	iratus pariter, ieiunis dentibus acer,
<hor. ep. 2.2.30>	praesidium regale loco deiecit, ut aiunt,
<hor. ep. 2.2.31>	summe munito et multarum divite rerum,
<hor. ep. 2.2.32>	clarus ob id factum donis ornatur honestis,
<hor. ep. 2.2.33>	accipit et bis dena super sestertia nummum,
<hor. ep. 2.2.34>	forte sub hoc tempus castellum evertere praetor
<hor. ep. 2.2.35>	nescio quod cupiens hortari coepit eundem
<hor. ep. 2.2.36>	verbis quae timido quoque possent addere mentem:
<hor. ep. 2.2.37>	"i, bone, quo virtus tua te vocat, i pede fausto,
<hor. ep. 2.2.38>	grandia laturus meritorum praemia, quid stas? "
<hor. ep. 2.2.39>	post haec ille catus, quantumvis rusticus: "ibit,
<hor. ep. 2.2.40>	ibit eo, quo vis, qui zonam perdidit," inquit.
<hor. ep. 2.2.41>	Romae nutriri mihi contigit atque doceri
<hor. ep. 2.2.42>	iratus Grais quantum nocuisset Achilles.
<hor. ep. 2.2.43>	adiecere bonae paulo plus artis Athenae,
<hor. ep. 2.2.44>	scilicet ut vellem curvo dinoscere rectum
<hor. ep. 2.2.45>	atque inter silvas Academi quaerere verum.
<hor. ep. 2.2.46>	dura sed emovere loco me tempora grato
<hor. ep. 2.2.47>	civilisque rudem belli tulit aestus in arma
<hor. ep. 2.2.48>	Caesaris Augusti non responsura lacertis.
<hor. ep. 2.2.49>	unde simul primum me dimisere Philippi,
<hor. ep. 2.2.50>	decisis humilem pennis inopemque paterni
<hor. ep. 2.2.51>	et laris et fundi, paupertas impulit audax
<hor. ep. 2.2.52>	ut versus facerem: sed quod non desit habentem
<hor. ep. 2.2.53>	quae poterunt umquam satis expurgare cicutae,
<hor. ep. 2.2.54>	ni melius dormire putem quam scribere versus?
<hor. ep. 2.2.55>	Singula de nobis anni praedantur euntes;
<hor. ep. 2.2.56>	eripuere iocos, Venerem, convivia, ludum;
<hor. ep. 2.2.57>	tendunt extorquere poemata: quid faciam vis?
<hor. ep. 2.2.58>	denique non omnes eadem mirantur amantque:
<hor. ep. 2.2.59>	carmine tu gaudes, hic delectatur iambis,
<hor. ep. 2.2.60>	ille Bioneis sermonibus et sale nigro.
<hor. ep. 2.2.61>	tres mihi convivae prope dissentire videntur,
<hor. ep. 2.2.62>	poscentes vario multum diversa palato,
<hor. ep. 2.2.63>	quid dem? quid non dem? renuis tu, quod iubet alter;
<hor. ep. 2.2.64>	quod petis, id sane est invisum acidumque duobus.
<hor. ep. 2.2.65>	Praeter cetera me Romaene poemata censes
<hor. ep. 2.2.66>	scribere posse inter tot curas totque labores?
<hor. ep. 2.2.67>	hic sponsum vocat, hic auditum scripta, relictis
<hor. ep. 2.2.68>	omnibus officiis; cubat hic in colle Quirini,
<hor. ep. 2.2.69>	hic extremo in Aventino, visendus uterque;
<hor. ep. 2.2.70>	intervalla vides humane commoda. "verum
<hor. ep. 2.2.71>	purae sunt plateae, nihil ut meditantibus obstet."
<hor. ep. 2.2.72>	festinat calidus mulis gerulisque redemptor,
<hor. ep. 2.2.73>	torquet nunc lapidem, nunc ingens machina tignum,
<hor. ep. 2.2.74>	tristia robustis luctantur funera plaustris,
<hor. ep. 2.2.75>	hac rabiosa fugit canis, hac lutulenta ruit sus:
<hor. ep. 2.2.76>	i nunc et versus tecum meditare canoros.
<hor. ep. 2.2.77>	scriptorum chorus omnis amat nemus et fugit urbem,
<hor. ep. 2.2.78>	rite cliens Bacchi somno gaudentis et umbra:
<hor. ep. 2.2.79>	tu me inter strepitus nocturnos atque diurnos
<hor. ep. 2.2.80>	vis canere et contracta sequi vestigia vatum?
<hor. ep. 2.2.81>	ingenium, sibi quod vacuas desumpsit Athenas
<hor. ep. 2.2.82>	et studiis annos septem dedit insenuitque
<hor. ep. 2.2.83>	libris et curis, statua taciturnius exit
<hor. ep. 2.2.84>	plerumque et risu populum quatit: hic ego rerum
<hor. ep. 2.2.85>	fluctibus in mediis et tempestatibus urbis
<hor. ep. 2.2.86>	verba lyrae motura sonum conectere digner?
<hor. ep. 2.2.87>	Frater erat Romae consulti rhetor, ut alter
<hor. ep. 2.2.88>	alterius sermone meros audiret honores,
<hor. ep. 2.2.89>	Gracchus ut hic illi, foret huic ut Mucius ille.
<hor. ep. 2.2.90>	qui minus argutos vexat furor iste poetas?
<hor. ep. 2.2.91>	carmina compono, hic elegos. mirabile visu
<hor. ep. 2.2.92>	caelatumque novem Musis opus! adspice primum,
<hor. ep. 2.2.93>	quanto cum fastu, quanto molimine circum-spectemus
<hor. ep. 2.2.94>	vacuam Romanis vatibus aedem!
<hor. ep. 2.2.95>	mox etiam, si forte vacas, sequere et procul audi,
<hor. ep. 2.2.96>	quid ferat et qua re sibi nectat uterque coronam.
<hor. ep. 2.2.97>	caedimur et totidem plagis consumimus hostem
<hor. ep. 2.2.98>	lento Samnites ad lumina prima duello.
<hor. ep. 2.2.99>	discedo Alcaeus puncto illius; ille meo quis?
<hor. ep. 2.2.100>	quis nisi Callimachus? si plus adposcere visus,
<hor. ep. 2.2.101>	fit Mimnermus et optivo cognomine crescit.
<hor. ep. 2.2.102>	multa fero, ut placem genus irritabile vatum,
<hor. ep. 2.2.103>	cum scribo et supplex populi suffragia capto;
<hor. ep. 2.2.104>	idem finitis studiis et mente recepta
<hor. ep. 2.2.105>	obturem patulas impune legentibus auris.
<hor. ep. 2.2.106>	Ridentur mala qui componunt carmina; verum
<hor. ep. 2.2.107>	gaudent scribentes et se venerantur et ultro,
<hor. ep. 2.2.108>	si taceas, laudant quidquid scripsere beati.
<hor. ep. 2.2.109>	at qui legitimum cupiet fecisse poema,
<hor. ep. 2.2.110>	cum tabulis animum censoris sumet honesti;
<hor. ep. 2.2.111>	audebit, quaecumque parum splendoris habebunt
<hor. ep. 2.2.112>	et sine pondere erunt et honore indigna ferentur,
<hor. ep. 2.2.113>	verba movere loco, quamvis invita recedant
<hor. ep. 2.2.114>	et versentur adhuc intra penetralia Vestae;
<hor. ep. 2.2.115>	obscurata diu populo bonus eruet atque
<hor. ep. 2.2.116>	proferet in lucem speciosa vocabula rerum,
<hor. ep. 2.2.117>	quae priscis memorata Catonibus atque Cethegis
<hor. ep. 2.2.118>	nunc situs informis premit et deserta vetustas;
<hor. ep. 2.2.119>	adsciscet nova, quae genitor produxerit usus.
<hor. ep. 2.2.120>	vemens et liquidus puroque simillimus amni
<hor. ep. 2.2.121>	fundet opes Latiumque beabit divite lingua;
<hor. ep. 2.2.122>	luxuriantia compescet, nimis aspera sano
<hor. ep. 2.2.123>	levabit cultu, virtute carenti tollet,
<hor. ep. 2.2.124>	ludentis speciem dabit et torquebitur, ut qui
<hor. ep. 2.2.125>	nunc Satyrum, nunc agrestem Cyclopa movetur.
<hor. ep. 2.2.126>	Praetulerim scriptor delirus inersque videri,
<hor. ep. 2.2.127>	dum mea delectent mala me vel denique fallant,
<hor. ep. 2.2.128>	quam sapere et ringi. fuit haud ignobilis Argis,
<hor. ep. 2.2.129>	qui se credebat miros audire tragoedos
<hor. ep. 2.2.130>	in vacuo laetus sessor plausorque theatro;
<hor. ep. 2.2.131>	cetera qui vitae servaret munia recto
<hor. ep. 2.2.132>	more, bonus sane vicinus, amabilis hospes,
<hor. ep. 2.2.133>	comis in uxorem, posset qui ignoscere servis
<hor. ep. 2.2.134>	et signo laeso non insanire lagoenae,
<hor. ep. 2.2.135>	posset qui rupem et puteum vitare patentem.
<hor. ep. 2.2.136>	hic ubi cognatorum opibus curisque refectus
<hor. ep. 2.2.137>	expulit elleboro morbum bilemque meraco,
<hor. ep. 2.2.138>	et redit ad sese: "pol, me occidistis, amici,
<hor. ep. 2.2.139>	non servastis," ait, "cui sic extorta voluptas
<hor. ep. 2.2.140>	et demptus per vim mentis gratissimus error."
<hor. ep. 2.2.141>	Nimirum sapere est abiectis utile nugis,
<hor. ep. 2.2.142>	et tempestivum pueris concedere ludum,
<hor. ep. 2.2.143>	ac non verba sequi fidibus modulanda Latinis,
<hor. ep. 2.2.144>	sed verae numerosque modosque ediscere vitae,
<hor. ep. 2.2.145>	quocirca mecum loquor haec tacitusque recordor:
<hor. ep. 2.2.146>	Si tibi nulla sitim finiret copia lymphae,
<hor. ep. 2.2.147>	narrares medicis: quod, quanto plura parasti,
<hor. ep. 2.2.148>	tanto plura cupis, nulline faterier audes?
<hor. ep. 2.2.149>	si volnus tibi monstrata radice vel herba
<hor. ep. 2.2.150>	non fieret levius, fugeres radice vel herba
<hor. ep. 2.2.151>	proficiente nihil curarier: audieras, cui
<hor. ep. 2.2.152>	rem di donarent, illi decedere pravam
<hor. ep. 2.2.153>	stultitiam; et cum sis nihilo sapientior ex quo
<hor. ep. 2.2.154>	plenior es, tamen uteris monitoribus isdem?
<hor. ep. 2.2.155>	At si divitiae prudentem reddere possent,
<hor. ep. 2.2.156>	si cupidum timidumque minus te, nempe ruberes,
<hor. ep. 2.2.157>	viveret in terris te si quis avari or uno.
<hor. ep. 2.2.158>	si proprium est, quod quis libra mercatus et aere est,
<hor. ep. 2.2.159>	quaedam, si credis consultis, mancipat usus;
<hor. ep. 2.2.160>	qui te pascit ager tuus est, et vilicus Orbi,
<hor. ep. 2.2.161>	cum segetes occat tibi mox frumenta daturas,
<hor. ep. 2.2.162>	te dominum sentit, das nummos, accipis uvam,
<hor. ep. 2.2.163>	pullos, ova, cadum temeti: nempe modo isto
<hor. ep. 2.2.164>	paulatim mercaris agrum, fortasse trecentis
<hor. ep. 2.2.165>	aut etiam supra nummorum milibus emptum.
<hor. ep. 2.2.166>	quid refert, vivas numerato nuper an olim?
<hor. ep. 2.2.167>	emptor Aricini quondam Veientis et arvi
<hor. ep. 2.2.168>	emptum cenat holus, quamvis aliter putat; emptis
<hor. ep. 2.2.169>	sub noctem gelidam lignis calefactat aënum;
<hor. ep. 2.2.170>	sed vocat usque suum, qua populus adsita certis
<hor. ep. 2.2.171>	limitibus vicina refugit iurgia; tamquam
<hor. ep. 2.2.172>	sit proprium quicquam, puncto quod mobilis horae
<hor. ep. 2.2.173>	nunc prece, nunc pretio, nunc vi, nunc morte suprema
<hor. ep. 2.2.174>	permutet dominos et cedat in altera iura.
<hor. ep. 2.2.175>	sic quia perpetuus nulli datur usus, et heres
<hor. ep. 2.2.176>	heredem alterius velut unda supervenit undam,
<hor. ep. 2.2.177>	quid vici prosunt aut horrea? quidve Calabris
<hor. ep. 2.2.178>	saltibus adiecti Lucani, si metit Orcus
<hor. ep. 2.2.179>	grandia cum parvis, non exorabilis auro?
<hor. ep. 2.2.180>	Gemmas, marmor, ebur, Tyrrhena sigilla, tabellas,
<hor. ep. 2.2.181>	argentum, vestes Gaetulo murice tinctas
<hor. ep. 2.2.182>	sunt qui non habeant, est qui non curat habere,
<hor. ep. 2.2.183>	cur alter fratrum cessare et ludere et ungui
<hor. ep. 2.2.184>	praeferat Herodis palmetis pinguibus, alter
<hor. ep. 2.2.185>	dives et importunus ad umbram lucis ab ortu
<hor. ep. 2.2.186>	silvestrem flammis et ferro mitiget agrum,
<hor. ep. 2.2.187>	scit Genius, natale comes qui temperat astrum,
<hor. ep. 2.2.188>	naturae deus humanae, mortalis in unum
<hor. ep. 2.2.189>	quodque caput, voltu mutabilis, albus et ater.
<hor. ep. 2.2.190>	utar et ex modico, quantum res poscet, acervo
<hor. ep. 2.2.191>	tollam, nec metuam quid de me iudicet heres,
<hor. ep. 2.2.192>	quod non plura datis invenerit; et tamen idem
<hor. ep. 2.2.193>	scire volam, quantum simplex hilarisque nepoti
<hor. ep. 2.2.194>	discrepet et quantum discordet parcus avaro.
<hor. ep. 2.2.195>	distat enim, spargas tua prodigus, an neque sumptum
<hor. ep. 2.2.196>	invitus facias neque plura parare labores,
<hor. ep. 2.2.197>	ac potius, puer ut festis Quinquatribus olim,
<hor. ep. 2.2.198>	exiguo gratoque fruaris tempore raptim,
<hor. ep. 2.2.199>	pauperies immunda domus procul absit : ego, utrum
<hor. ep. 2.2.200>	nave ferar magna an parva, ferar unus et idem.
<hor. ep. 2.2.201>	non agimur tumidis velis Aquilone secundo:
<hor. ep. 2.2.202>	non tamen adversis aetatem ducimus Austris,
<hor. ep. 2.2.203>	viribus, ingenio, specie, virtute, loco, re
<hor. ep. 2.2.204>	extremi primorum, extremis usque priores.
<hor. ep. 2.2.205>	Non es avarus: abi. quid? cetera iam simul isto
<hor. ep. 2.2.206>	cum vitio fugere ? caret tibi pectus inani
<hor. ep. 2.2.207>	ambitione? caret mortis formidine et ira?
<hor. ep. 2.2.208>	somnia, terrores magicos, miracula, sagas,
<hor. ep. 2.2.209>	nocturnos lemures portentaque Thessala rides?
<hor. ep. 2.2.210>	natalis grate numeras? ignoscis amicis?
<hor. ep. 2.2.211>	lenior et melior fis accedente senecta?
<hor. ep. 2.2.212>	quid te exempta iuvat spinis de pluribus una?
<hor. ep. 2.2.213>	vivere si recte nescis, decede peritis,
<hor. ep. 2.2.214>	lusisti satis, edisti satis atque bibisti:
<hor. ep. 2.2.215>	tempus abire tibi est, ne potum largius aequo
<hor. ep. 2.2.216>	rideat et pulset lasciva decentius aetas.
