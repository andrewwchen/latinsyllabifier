<verg. g. 1.1> Quid faciat laetas segetes, quo sidere terram
<verg. g. 1.2> vertere, Maecenas, ulmisque adiungere vitis
<verg. g. 1.3> conveniat, quae cura boum, qui cultus habendo
<verg. g. 1.4> sit pecori, apibus quanta experientia parcis,
<verg. g. 1.5> hinc canere incipiam. Vos, o clarissima mundi
<verg. g. 1.6> lumina, labentem caelo quae ducitis annum,
<verg. g. 1.7> Liber et alma Ceres, vestro si munere tellus
<verg. g. 1.8> Chaoniam pingui glandem mutavit arista,
<verg. g. 1.9> poculaque inventis Acheloia miscuit uvis;
<verg. g. 1.10> et vos, agrestum praesentia numina, Fauni,
<verg. g. 1.11> ferte simul Faunique pedem Dryadesque puellae:
<verg. g. 1.12> Munera vestra cano. Tuque o, cui prima frementem
<verg. g. 1.13> fudit equum magno tellus percussa tridenti,
<verg. g. 1.14> Neptune; et cultor nemorum, cui pinguia Ceae
<verg. g. 1.15> ter centum nivei tondent dumeta iuvenci;
<verg. g. 1.16> ipse nemus linquens patrium saltusque Lycaei,
<verg. g. 1.17> Pan, ovium custos, tua si tibi Maenala curae,
<verg. g. 1.18> adsis, o Tegeaee, favens, oleaeque Minerva
<verg. g. 1.19> inventrix, uncique puer monstrator aratri,
<verg. g. 1.20> et teneram ab radice ferens, Silvane, cupressum,
<verg. g. 1.21> dique deaeque omnes, studium quibus arva tueri,
<verg. g. 1.22> quique novas alitis non ullo semine fruges,
<verg. g. 1.23> quique satis largum caelo demittitis imbrem;
<verg. g. 1.24> tuque adeo, quem mox quae sint habitura deorum
<verg. g. 1.25> concilia, incertum est, urbisne invisere, Caesar,
<verg. g. 1.26> terrarumque velis curam et te maximus orbis
<verg. g. 1.27> auctorem frugum tempestatumque potentem
<verg. g. 1.28> accipiat, cingens materna tempora myrto,
<verg. g. 1.29> an deus inmensi venias maris ac tua nautae
<verg. g. 1.30> numina sola colant, tibi serviat ultima Thule
<verg. g. 1.31> teque sibi generum Tethys emat omnibus undis,
<verg. g. 1.32> anne novum tardis sidus te mensibus addas,
<verg. g. 1.33> qua locus Erigonen inter Chelasque sequentis
<verg. g. 1.34> panditur—ipse tibi iam bracchia contrahit ardens
<verg. g. 1.35> Scorpius et caeli iusta plus parte reliquit—
<verg. g. 1.36> quidquid eris,—nam te nec sperant Tartara regem
<verg. g. 1.37> nec tibi regnandi veniat tam dira cupido,
<verg. g. 1.38> quamvis Elysios miretur Graecia campos
<verg. g. 1.39> nec repetita sequi curet Proserpina matrem—
<verg. g. 1.40> da facilem cursum atque audacibus adnue coeptis
<verg. g. 1.41> ignarosque viae mecum miseratus agrestis
<verg. g. 1.42> ingredere et votis iam nunc adsuesce vocari.
<verg. g. 1.43> Vere novo, gelidus canis cum montibus humor
<verg. g. 1.44> liquitur et Zephyro putris se glaeba resolvit,
<verg. g. 1.45> depresso incipiat iam tum mihi taurus aratro
<verg. g. 1.46> ingemere et sulco attritus splendescere vomer.
<verg. g. 1.47> Illa seges demum votis respondet avari
<verg. g. 1.48> agricolae, bis quae solem, bis frigora sensit;
<verg. g. 1.49> illius inmensae ruperunt horrea messes.
<verg. g. 1.50> At prius ignotum ferro quam scindimus aequor,
<verg. g. 1.51> ventos et varium caeli praediscere morem
<verg. g. 1.52> cura sit ac patrios cultusque habitusque locorum
<verg. g. 1.53> et quid quaeque ferat regio et quid quaeque recuset.
<verg. g. 1.54> Hic segetes, illic veniunt felicius uvae,
<verg. g. 1.55> arborei fetus alibi, atque iniussa virescunt
<verg. g. 1.56> gramina. Nonne vides, croceos ut Tmolus odores,
<verg. g. 1.57> India mittit ebur, molles sua tura Sabaei,
<verg. g. 1.58> at Chalybes nudi ferrum, virosaque Pontus
<verg. g. 1.59> castorea, Eliadum palmas Epiros equarum.
<verg. g. 1.60> Continuo has leges aeternaque foedera certis
<verg. g. 1.61> inposuit natura locis, quo tempore primum
<verg. g. 1.62> Deucalion vacuum lapides iactavit in orbem,
<verg. g. 1.63> unde homines nati, durum genus. Ergo age, terrae
<verg. g. 1.64> pingue solum primis extemplo a mensibus anni
<verg. g. 1.65> fortes invertant tauri glaebasque iacentis
<verg. g. 1.66> pulverulenta coquat maturis solibus aestas;
<verg. g. 1.67> at si non fuerit tellus fecunda, sub ipsum
<verg. g. 1.68> Arcturum tenui sat erit suspendere sulco:
<verg. g. 1.69> illic, officiant laetis ne frugibus herbae,
<verg. g. 1.70> hic, sterilem exiguus ne deserat humor harenam.
<verg. g. 1.71> Alternis idem tonsas cessare novalis
<verg. g. 1.72> et segnem patiere situ durescere campum;
<verg. g. 1.73> aut ibi flava seres mutato sidere farra,
<verg. g. 1.74> unde prius laetum siliqua quassante legumen
<verg. g. 1.75> aut tenuis fetus viciae tristisque lupini
<verg. g. 1.76> sustuleris fragilis calamos silvamque sonantem.
<verg. g. 1.77> Urit enim lini campum seges, urit avenae,
<verg. g. 1.78> urunt Lethaeo perfusa papavera somno:
<verg. g. 1.79> sed tamen alternis facilis labor, arida tantum
<verg. g. 1.80> ne saturare fimo pingui pudeat sola neve
<verg. g. 1.81> effetos cinerem inmundum iactare per agros.
<verg. g. 1.82> Sic quoque mutatis requiescunt fetibus arva;
<verg. g. 1.83> nec nulla interea est inaratae gratia terrae.
<verg. g. 1.84> Saepe etiam sterilis incendere profuit agros
<verg. g. 1.85> atque levem stipulam crepitantibus urere flammis:
<verg. g. 1.86> sive inde occultas viris et pabula terrae
<verg. g. 1.87> pinguia concipiunt, sive illis omne per ignem
<verg. g. 1.88> excoquitur vitium atque exsudat inutilis humor,
<verg. g. 1.89> seu pluris calor ille vias et caeca relaxat
<verg. g. 1.90> spiramenta, novas veniat qua sucus in herbas,
<verg. g. 1.91> seu durat magis et venas adstringit hiantis,
<verg. g. 1.92> ne tenues pluviae rapidive potentia solis
<verg. g. 1.93> acrior aut Boreae penetrabile frigus adurat.
<verg. g. 1.94> Multum adeo, rastris glaebas qui frangit inertis
<verg. g. 1.95> vimineasque trahit cratis, iuvat arva, neque illum
<verg. g. 1.96> flava Ceres alto nequiquam spectat Olympo;
<verg. g. 1.97> et qui, proscisso quae suscitat aequore terga,
<verg. g. 1.98> rursus in obliquum verso perrumpit aratro,
<verg. g. 1.99> exercetque frequens tellurem atque imperat arvis.
<verg. g. 1.100> Humida solstitia atque hiemes orate serenas,
<verg. g. 1.101> agricolae; hiberno laetissima pulvere farra,
<verg. g. 1.102> laetus ager: nullo tantum se Mysia cultu
<verg. g. 1.103> iactat et ipsa suas mirantur Gargara messis.
<verg. g. 1.104> Quid dicam, iacto qui semine comminus arva
<verg. g. 1.105> insequitur cumulosque ruit male pinguis harenae
<verg. g. 1.106> deinde satis fluvium inducit rivosque sequentis
<verg. g. 1.107> et, cum exustus ager morientibus aestuat herbis,
<verg. g. 1.108> ecce supercilio clivosi tramitis undam
<verg. g. 1.109> elicit. illa cadens raucum per levia murmur
<verg. g. 1.110> saxa ciet, scatebrisque arentia temperat arva.
<verg. g. 1.111> Quid qui, ne gravidis procumbat culmus aristis,
<verg. g. 1.112> luxuriem segetum tenera depascit in herba,
<verg. g. 1.113> cum primum sulcos aequant sata. quique paludis
<verg. g. 1.114> collectum humorem bibula deducit harena.
<verg. g. 1.115> Praesertim incertis si mensibus amnis abundans
<verg. g. 1.116> exit et obducto late tenet omnia limo,
<verg. g. 1.117> unde cavae tepido sudant humore lacunae.
<verg. g. 1.118> Nec tamen, haec cum sint hominumque boumque labores
<verg. g. 1.119> versando terram experti, nihil inprobus anser
<verg. g. 1.120> Strymoniaeque grues et amaris intiba fibris
<verg. g. 1.121> officiunt aut umbra nocet. Pater ipse colendi
<verg. g. 1.122> haud facilem esse viam voluit, primusque per artem
<verg. g. 1.123> movit agros curis acuens mortalia corda
<verg. g. 1.124> nec torpere gravi passus sua regna veterno.
<verg. g. 1.125> Ante Iovem nulli subigebant arva coloni;
<verg. g. 1.126> ne signare quidem aut partiri limite campum
<verg. g. 1.127> fas erat: in medium quaerebant ipsaque tellus
<verg. g. 1.128> omnia liberius nullo poscente ferebat.
<verg. g. 1.129> Ille malum virus serpentibus addidit atris
<verg. g. 1.130> praedarique lupos iussit pontumque moveri,
<verg. g. 1.131> mellaque decussit foliis ignemque removit
<verg. g. 1.132> et passim rivis currentia vina repressit,
<verg. g. 1.133> ut varias usus meditando extunderet artis
<verg. g. 1.134> paulatim et sulcis frumenti quaereret herbam.
<verg. g. 1.136> Tunc alnos primum fluvii sensere cavatas;
<verg. g. 1.137> navita tum stellis numeros et nomina fecit,
<verg. g. 1.138> Pleiadas, Hyadas, claramque Lycaonis Arcton;
<verg. g. 1.139> tum laqueis captare feras et fallere visco
<verg. g. 1.140> inventum et magnos canibus circumdare saltus;
<verg. g. 1.141> atque alius latum funda iam verberat amnem
<verg. g. 1.142> alta petens, pelagoque alius trahit humida lina;
<verg. g. 1.143> tum ferri rigor atque argutae lamina serrae,—
<verg. g. 1.144> nam primi cuneis scindebant fissile lignum
<verg. g. 1.145> tum variae venere artes. Labor omnia vicit
<verg. g. 1.146> inprobus et duris urgens in rebus egestas.
<verg. g. 1.147> Prima Ceres ferro mortalis vertere terram
<verg. g. 1.148> instituit, cum iam glandes atque arbuta sacrae
<verg. g. 1.149> deficerent silvae et victum Dodona negaret.
<verg. g. 1.150> Mox et frumentis labor additus, ut mala culmos
<verg. g. 1.151> esset robigo segnisque horreret in arvis
<verg. g. 1.152> carduus; intereunt segetes, subit aspera silva,
<verg. g. 1.153> lappaeque tribolique, interque nitentia culta
<verg. g. 1.154> infelix lolium et steriles dominantur avenae.
<verg. g. 1.155> Quod nisi et adsiduis herbam insectabere rastris,
<verg. g. 1.156> et sonitu terrebis aves, et ruris opaci
<verg. g. 1.157> falce premes umbras votisque vocaveris imbrem,
<verg. g. 1.158> heu magnum alterius frustra spectabis acervum,
<verg. g. 1.159> concussaque famem in silvis solabere quercu.
<verg. g. 1.160> Dicendum et, quae sint duris agrestibus arma,
<verg. g. 1.161> quis sine nec potuere seri nec surgere messes:
<verg. g. 1.162> vomis et inflexi primum grave robur aratri
<verg. g. 1.163> tardaque Eleusinae matris volventia plaustra
<verg. g. 1.164> tribulaque traheaeque et iniquo pondere rastri;
<verg. g. 1.165> virgea praeterea Celei vilisque supellex,
<verg. g. 1.166> arbuteae crates et mystica vannus Iacchi.
<verg. g. 1.167> Omnia quae multo ante memor provisa repones,
<verg. g. 1.168> si te digna manet divini gloria ruris.
<verg. g. 1.169> Continuo in silvis magna vi flexa domatur
<verg. g. 1.170> in burim et curvi formam accipit ulmus aratri.
<verg. g. 1.171> Huic a stirpe pedes temo protentus in octo,
<verg. g. 1.172> binae aures, duplici aptantur dentalia dorso
<verg. g. 1.173> caeditur et tilia ante iugo levis altaque fagus,
<verg. g. 1.174> stivaque, quae currus a tergo torqueat imos,
<verg. g. 1.175> et suspensa focis explorat robora fumus.
<verg. g. 1.176> Possum multa tibi veterum praecepta referre,
<verg. g. 1.177> ni refugis tenuisque piget cognoscere curas.
<verg. g. 1.178> Area cum primis ingenti aequanda cylindro
<verg. g. 1.179> et vertenda manu et creta solidanda tenaci,
<verg. g. 1.180> ne subeant herbae neu pulvere victa fatiscat,
<verg. g. 1.181> tum variae inludant pestes: saepe exiguus mus
<verg. g. 1.182> sub terris posuitque domos atque horrea fecit,
<verg. g. 1.183> aut oculis capti fodere cubilia talpae,
<verg. g. 1.184> inventusque cavis bufo et quae plurima terrae
<verg. g. 1.185> monstra ferunt, populatque ingentem farris acervum
<verg. g. 1.186> curculio atque inopi metuens formica senectae.
<verg. g. 1.187> Contemplator item, cum se nux plurima silvis
<verg. g. 1.188> induet in florem et ramos curvabit olentis.
<verg. g. 1.189> Si superant fetus, pariter frumenta sequentur
<verg. g. 1.190> magnaque cum magno veniet tritura calore;
<verg. g. 1.191> at si luxuria foliorum exuberat umbra,
<verg. g. 1.192> nequiquam pinguis palea teret area culmos.
<verg. g. 1.193> Semina vidi equidem multos medicare serentis
<verg. g. 1.194> et nitro prius et nigra perfundere amurca,
<verg. g. 1.195> grandior ut fetus siliquis fallacibus esset,
<verg. g. 1.196> et, quamvis igni exiguo, properata maderent.
<verg. g. 1.197> Vidi lecta diu et multo spectata labore
<verg. g. 1.198> degenerare tamen, ni vis humana quot annis
<verg. g. 1.199> maxima quaeque manu legeret. Sic omnia fatis
<verg. g. 1.200> in peius ruere ac retro sublapsa referri,
<verg. g. 1.201> non aliter, quam qui adverso vix flumine lembum
<verg. g. 1.202> remigiis subigit, si bracchia forte remisit,
<verg. g. 1.203> atque illum in praeceps prono rapit alveus amni.
<verg. g. 1.204> Praeterea tam sunt Arcturi sidera nobis
<verg. g. 1.205> Haedorumque dies servandi et lucidus Anguis,
<verg. g. 1.206> quam quibus in patriam ventosa per aequora vectis
<verg. g. 1.207> pontus et ostriferi fauces temptantur Abydi.
<verg. g. 1.208> Libra die somnique pares ubi fecerit horas
<verg. g. 1.209> et medium luci atque umbris iam dividit orbem,
<verg. g. 1.210> exercete, viri, tauros, serite hordea campis
<verg. g. 1.211> usque sub extremum brumae intractabilis imbrem;
<verg. g. 1.212> nec non et lini segetem et Cereale papaver
<verg. g. 1.213> tempus humo tegere et iamdudum incumbere aratris,
<verg. g. 1.214> dum sicca tellure licet, dum nubila pendent.
<verg. g. 1.215> Vere fabis satio; tum te quoque, Medica, putres
<verg. g. 1.216> accipiunt sulci et milio venit annua cura,
<verg. g. 1.217> candidus auratis aperit cum cornibus annum
<verg. g. 1.218> Taurus et averso cedens Canis occidit astro.
<verg. g. 1.219> At si triticeam in messem robustaque farra
<verg. g. 1.220> exercebis humum solisque instabis aristis,
<verg. g. 1.221> ante tibi Eoae Atlantides abscondantur
<verg. g. 1.222> Gnosiaque ardentis decedat stella Coronae,
<verg. g. 1.223> debita quam sulcis committas semina quamque
<verg. g. 1.224> invitae properes anni spem credere terrae.
<verg. g. 1.225> Multi ante occasum Maiae coepere; sed illos
<verg. g. 1.226> exspectata seges vanis elusit avenis.
<verg. g. 1.227> Si vero viciamque seres vilemque phaselum
<verg. g. 1.228> nec Pelusiacae curam aspernabere lentis,
<verg. g. 1.229> haud obscura cadens mittet tibi signa Bootes:
<verg. g. 1.230> incipe et ad medias sementem extende pruinas.
<verg. g. 1.231> Idcirco certis dimensum partibus orbem
<verg. g. 1.232> per duodena regit mundi Sol aureus astra.
<verg. g. 1.233> Quinque tenent caelum zonae; quarum una corusco
<verg. g. 1.234> semper sole rubens et torrida semper ab igni;
<verg. g. 1.235> quam circum extremae dextra laevaque trahuntur
<verg. g. 1.236> caeruleae, glacie concretae atque imbribus atris;
<verg. g. 1.237> has inter mediamque duae mortalibus aegris
<verg. g. 1.238> munere concessae divom, et via secta per ambas,
<verg. g. 1.239> obliquus qua se signorum verteret ordo.
<verg. g. 1.240> Mundus, ut ad Scythiam Rhipaeasque arduus arces
<verg. g. 1.241> consurgit, premitur Libyae devexus in austros.
<verg. g. 1.242> Hic vertex nobis semper sublimis; at illum
<verg. g. 1.243> sub pedibus Styx atra videt Manesque profundi.
<verg. g. 1.244> Maximus hic flexu sinuoso elabitur Anguis
<verg. g. 1.245> circum perque duas in morem fluminis Arctos,
<verg. g. 1.246> Arctos Oceani metuentis aequore tingui.
<verg. g. 1.247> Illic, ut perhibent, aut intempesta silet nox,
<verg. g. 1.248> semper et obtenta densentur nocte tenebrae,
<verg. g. 1.249> aut redit a nobis Aurora diemque reducit;
<verg. g. 1.250> nosque ubi primus equis Oriens adflavit anhelis,
<verg. g. 1.251> illic, sera rubens accendit lumina Vesper.
<verg. g. 1.252> Hinc tempestates dubio praediscere caelo
<verg. g. 1.253> possumus, hinc messisque diem tempusque serendi,
<verg. g. 1.254> et quando infidum remis inpellere marmor
<verg. g. 1.255> conveniat, quando armatas deducere classis,
<verg. g. 1.256> aut tempestivam silvis evertere pinum.
<verg. g. 1.257> Nec frustra signorum obitus speculamur et ortus,
<verg. g. 1.258> temporibusque parem diversis quattuor annum.
<verg. g. 1.259> Frigidus agricolam si quando continet imber,
<verg. g. 1.260> multa, forent quae mox caelo properanda sereno,
<verg. g. 1.261> maturare datur: durum procudit arator
<verg. g. 1.262> vomeris obtunsi dentem, cavat arbore lintres,
<verg. g. 1.263> aut pecori signum aut numeros inpressit acervis.
<verg. g. 1.264> Exacuunt alii vallos furcasque bicornis
<verg. g. 1.265> atque Amerina parant lentae retinacula viti.
<verg. g. 1.266> Nunc facilis rubea texatur fiscina virga,
<verg. g. 1.267> nunc torrete igni fruges, nunc frangite saxo.
<verg. g. 1.268> Quippe etiam festis quaedam exercere diebus
<verg. g. 1.269> fas et iura sinunt; rivos deducere nulla
<verg. g. 1.270> religio vetuit, segeti praetendere saepem,
<verg. g. 1.271> insidias avibus moliri, incendere vepres,
<verg. g. 1.272> balantumque gregem fluvio mersare salubri.
<verg. g. 1.273> Saepe oleo tardi costas agitator aselli
<verg. g. 1.274> vilibus aut onerat pomis, lapidemque revertens
<verg. g. 1.275> incusum aut atrae massam picis urbe reportat.
<verg. g. 1.276> Ipsa dies alios alio dedit ordine Luna
<verg. g. 1.277> felicis operum. Quintam fuge: pallidus Orcus
<verg. g. 1.278> Eumenidesque satae; tum partu Terra nefando
<verg. g. 1.279> Coeumque Iapetumque creat saevumque Typhoea
<verg. g. 1.280> et coniuratos caelum rescindere fratres.
<verg. g. 1.281> Ter sunt conati inponere Pelio Ossam
<verg. g. 1.282> scilicet, atque Ossae frondosum involvere Olympum;
<verg. g. 1.283> ter pater exstructos disiecit fulmine montis.
<verg. g. 1.284> Septima post decimam felix et ponere vitem
<verg. g. 1.285> et prensos domitare boves et licia telae
<verg. g. 1.286> addere: nona fugae melior, contraria furtis.
<verg. g. 1.287> Multa adeo gelida melius se nocte dedere,
<verg. g. 1.288> aut cum sole novo terras inrorat Eous.
<verg. g. 1.289> Nocte leves melius stipulae, nocte arida prata
<verg. g. 1.290> tondentur, noctes lentus non deficit humor.
<verg. g. 1.291> Et quidam seros hiberni ad luminis ignis
<verg. g. 1.292> pervigilat ferroque faces inspicat acuto;
<verg. g. 1.293> interea longum cantu solata laborem
<verg. g. 1.294> arguto coniunx percurrit pectine telas,
<verg. g. 1.295> aut dulcis musti Volcano decoquit humorem
<verg. g. 1.296> et foliis undam trepidi despumat aeni.
<verg. g. 1.297> At rubicunda Ceres medio succiditur aestu
<verg. g. 1.298> et medio tostas aestu terit area fruges.
<verg. g. 1.299> Nudus ara, sere nudus; hiems ignava colono.
<verg. g. 1.300> Frigoribus parto agricolae plerumque fruuntur
<verg. g. 1.301> mutuaque inter se laeti convivia curant.
<verg. g. 1.302> Invitat genialis hiems curasque resolvit,
<verg. g. 1.303> ceu pressae cum iam portum tetigere carinae,
<verg. g. 1.304> puppibus et laeti nautae inposuere coronas.
<verg. g. 1.305> Sed tamen et quernas glandes tum stringere tempus
<verg. g. 1.306> et lauri bacas oleamque cruentaque myrta,
<verg. g. 1.307> tum gruibus pedicas et retia ponere cervis
<verg. g. 1.308> auritosque sequi lepores, tum figere dammas,
<verg. g. 1.309> stuppea torquentem Balearis verbera fundae,
<verg. g. 1.310> cum nix alta iacet, glaciem cum flumina trudunt.
<verg. g. 1.311> Quid tempestates autumni et sidera dicam,
<verg. g. 1.312> atque, ubi iam breviorque dies et mollior aestas,
<verg. g. 1.313> quae vigilanda viris. vel cum ruit imbriferum ver,
<verg. g. 1.314> spicea iam campis cum messis inhorruit et cum
<verg. g. 1.315> frumenta in viridi stipula lactentia turgent.
<verg. g. 1.316> Saepe ego, cum flavis messorem induceret arvis
<verg. g. 1.317> agricola et fragili iam stringeret hordea culmo,
<verg. g. 1.318> omnia ventorum concurrere proelia vidi,
<verg. g. 1.319> quae gravidam late segetem ab radicibus imis
<verg. g. 1.320> sublimem expulsam eruerent; ita turbine nigro
<verg. g. 1.321> ferret hiems culmumque levem stipulasque volantis.
<verg. g. 1.322> Saepe etiam inmensum caelo venit agmen aquarum
<verg. g. 1.323> et foedam glomerant tempestatem imbribus atris
<verg. g. 1.324> collectae ex alto nubes; ruit arduus aether
<verg. g. 1.325> et pluvia ingenti sata laeta boumque labores
<verg. g. 1.326> diluit; inplentur fossae et cava flumina crescunt
<verg. g. 1.327> cum sonitu fervetque fretis spirantibus aequor.
<verg. g. 1.328> Ipse pater media nimborum in nocte corusca
<verg. g. 1.329> fulmina molitur dextra; quo maxuma motu
<verg. g. 1.330> terra tremit; fugere ferae et mortalia corda
<verg. g. 1.331> per gentis humilis stravit pavor; ille flagranti
<verg. g. 1.332> aut Athon aut Rhodopen aut alta Ceraunia telo
<verg. g. 1.333> deicit; ingeminant austri et densissimus imber;
<verg. g. 1.334> nunc nemora ingenti vento, nunc litora plangunt.
<verg. g. 1.335> Hoc metuens caeli menses et sidera serva,
<verg. g. 1.336> frigida Saturni sese quo stella receptet,
<verg. g. 1.337> quos ignis caelo Cyllenius erret in orbis.
<verg. g. 1.338> In primis venerare deos atque annua magnae
<verg. g. 1.339> sacra refer Cereri laetis operatus in herbis
<verg. g. 1.340> extremae sub casum hiemis, iam vere sereno.
<verg. g. 1.341> Tum pingues agni et tum mollissima vina,
<verg. g. 1.342> tum somni dulces densaeque in montibus umbrae.
<verg. g. 1.343> Cuncta tibi Cererem pubes agrestis adoret;
<verg. g. 1.344> cui tu lacte favos et miti dilue Baccho,
<verg. g. 1.345> terque novas circum felix eat hostia fruges,
<verg. g. 1.346> omnis quam chorus et socii comitentur ovantes,
<verg. g. 1.347> et Cererem clamore vocent in tecta; neque ante
<verg. g. 1.348> falcem maturis quisquam supponat aristis,
<verg. g. 1.349> quam Cereri torta redimitus tempora quercu
<verg. g. 1.350> det motus incompositos et carmina dicat.
<verg. g. 1.351> Atque haec ut certis possemus discere signis,
<verg. g. 1.352> aestusque pluviasque et agentis frigora ventos,
<verg. g. 1.353> ipse Pater statuit, quid menstrua Luna moneret,
<verg. g. 1.354> quo signo caderent austri, quid saepe videntes
<verg. g. 1.355> agricolae propius stabulis armenta tenerent.
<verg. g. 1.356> Continuo ventis surgentibus aut freta ponti
<verg. g. 1.357> incipiunt agitata tumescere et aridus altis
<verg. g. 1.358> montibus audiri fragor aut resonantia longe
<verg. g. 1.359> litora misceri et nemorum increbrescere murmur.
<verg. g. 1.360> Iam sibi tum a curvis male temperat unda carinis,
<verg. g. 1.361> cum medio celeres revolant ex aequore mergi
<verg. g. 1.362> clamoremque ferunt ad litora, cumque marinae
<verg. g. 1.363> in sicco ludunt fulicae notasque paludes
<verg. g. 1.364> deserit atque altam supra volat ardea nubem.
<verg. g. 1.365> Saepe etiam stellas vento inpendente videbis
<verg. g. 1.366> praecipitis caelo labi noctisque per umbram
<verg. g. 1.367> flammarum longos a tergo albescere tractus;
<verg. g. 1.368> saepe levem paleam et frondes volitare caducas
<verg. g. 1.369> aut summa nantis in aqua colludere plumas.
<verg. g. 1.370> At Boreae de parte trucis cum fulminat et cum
<verg. g. 1.371> Eurique Zephyrique tonat domus: omnia plenis
<verg. g. 1.372> rura natant fossis atque omnis navita ponto
<verg. g. 1.373> humida vela legit. Numquam inprudentibus imber
<verg. g. 1.374> obfuit: aut illum surgentem vallibus imis
<verg. g. 1.375> aëriae fugere grues, aut bucula caelum
<verg. g. 1.375> suspiciens patulis captavit naribus auras,
<verg. g. 1.376> aut arguta lacus circumvolitavit hirundo
<verg. g. 1.377> et veterem in limo ranae cecinere querelam.
<verg. g. 1.378> Saepius et tectis penetralibus extulit ova
<verg. g. 1.380> angustum formica terens iter et bibit ingens
<verg. g. 1.381> arcus et e pastu decedens agmine magno
<verg. g. 1.382> corvorum increpuit densis exercitus alis.
<verg. g. 1.383> Iam variae pelagi volucres et quae Asia circum
<verg. g. 1.384> dulcibus in stagnis rimantur prata Caystri,
<verg. g. 1.385> certatim largos umeris infundere rores:
<verg. g. 1.386> nunc caput obiectare fretis, nunc currere in undas
<verg. g. 1.387> et studio incassum videas gestire lavandi.
<verg. g. 1.388> Tum cornix plena pluviam vocat inproba voce
<verg. g. 1.389> et sola in sicca secum spatiatur harena.
<verg. g. 1.390> Ne nocturna quidem carpentes pensa puellae
<verg. g. 1.391> nescivere hiemem, testa cum ardente viderent
<verg. g. 1.392> scintillare oleum et putris concrescere fungos.
<verg. g. 1.393> Nec minus ex imbri soles et aperta serena
<verg. g. 1.394> prospicere et certis poteris cognoscere signis:
<verg. g. 1.395> nam neque tum stellis acies obtunsa videtur,
<verg. g. 1.396> nec fratris radiis obnoxia surgere Luna,
<verg. g. 1.397> tenuia nec lanae per caelum vellera ferri;
<verg. g. 1.398> non tepidum ad solem pinnas in litore pandunt
<verg. g. 1.399> dilectae Thetidi alcyones, non ore solutos
<verg. g. 1.400> inmundi meminere sues iactare maniplos.
<verg. g. 1.401> At nebulae magis ima petunt campoque recumbunt,
<verg. g. 1.402> solis et occasum servans de culmine summo
<verg. g. 1.403> nequiquam seros exercet noctua cantus.
<verg. g. 1.404> Adparet liquido sublimis in aëre Nisus
<verg. g. 1.405> et pro purpureo poenas dat Scylla capillo:
<verg. g. 1.406> quacumque illa levem fugiens secat aethera pinnis,
<verg. g. 1.407> ecce inimicus, atrox, magno stridore per auras
<verg. g. 1.408> insequitur Nisus; qua se fert Nisus ad auras,
<verg. g. 1.409> illa levem fugiens raptim secat aethera pinnis
<verg. g. 1.410> Tum liquidas corvi presso ter gutture voces
<verg. g. 1.411> aut quater ingeminant, et saepe cubilibus altis
<verg. g. 1.412> nescio qua praeter solitum dulcedine laeti
<verg. g. 1.413> inter se in foliis strepitant; iuvat imbribus actis
<verg. g. 1.414> progeniem parvam dulcisque revisere nidos;
<verg. g. 1.415> haud equidem credo, quia sit divinitus illis
<verg. g. 1.416> ingenium aut rerum fato prudentia maior;
<verg. g. 1.417> verum ubi tempestas et caeli mobilis humor
<verg. g. 1.418> mutavere vias et Iuppiter uvidus austris
<verg. g. 1.419> denset, erant quae rara modo, et, quae densa, relaxat,
<verg. g. 1.420> vertuntur species animorum et pectora motus
<verg. g. 1.421> nunc alios, alios, dum nubila ventus agebat,
<verg. g. 1.422> concipiunt: hinc ille avium concentus in agris
<verg. g. 1.423> et laetae pecudes et ovantes gutture corvi.
<verg. g. 1.424> Si vero solem ad rapidum lunasque sequentis
<verg. g. 1.425> ordine respicies, numquam te crastina fallet
<verg. g. 1.426> hora neque insidiis noctis capiere serenae.
<verg. g. 1.427> Luna, revertentis cum primum colligit ignis,
<verg. g. 1.428> si nigrum obscuro conprenderit aera cornu,
<verg. g. 1.429> maxumus agricolis pelagoque parabitur imber;
<verg. g. 1.430> at si virgineum suffuderit ore ruborem,
<verg. g. 1.431> ventus erit; vento semper rubet aurea Phoebe.
<verg. g. 1.432> Sin ortu quarto, namque is certissimus auctor,
<verg. g. 1.433> pura neque obtunsis per caelum cornibus ibit,
<verg. g. 1.434> totus et ille dies et qui nascentur ab illo
<verg. g. 1.435> exactum ad mensem pluvia ventisque carebunt,
<verg. g. 1.436> votaque servati solvent in litore nautae
<verg. g. 1.437> Glauco et Panopeae et Inoo Melicertae.
<verg. g. 1.438> Sol quoque et exoriens et cum se condet in undas
<verg. g. 1.439> signa dabit; solem certissima signa sequuntur,
<verg. g. 1.440> et quae mane refert et quae surgentibus astris.
<verg. g. 1.441> Ille ubi nascentem maculis variaverit ortum
<verg. g. 1.442> conditus in nubem medioque refugerit orbe,
<verg. g. 1.443> suspecti tibi sint imbres; namque urget ab alto
<verg. g. 1.444> arboribusque satisque Notus pecorique sinister.
<verg. g. 1.445> Aut ubi sub lucem densa inter nubila sese
<verg. g. 1.446> diversi rumpent radii aut ubi pallida surget
<verg. g. 1.447> Tithoni croceum linquens Aurora cubile,
<verg. g. 1.448> heu male tum mitis defendet pampinus uvas:
<verg. g. 1.449> tam multa in tectis crepitans salit horrida grando.
<verg. g. 1.450> Hoc etiam, emenso cum iam decedit Olympo,
<verg. g. 1.451> profuerit meminisse magis; nam saepe videmus
<verg. g. 1.452> ipsius in voltu varios errare colores:
<verg. g. 1.453> caeruleus pluviam denuntiat, igneus Euros;
<verg. g. 1.454> sin maculae incipient rutilo inmiscerier igni,
<verg. g. 1.455> omnia tum pariter vento nimbisque videbis
<verg. g. 1.456> fervere. Non illa quisquam me nocte per altum
<verg. g. 1.457> ire, neque a terra moneat convellere funem.
<verg. g. 1.458> At si, cum referetque diem condetque relatum,
<verg. g. 1.459> lucidus orbis erit, frustra terrebere nimbis
<verg. g. 1.460> et claro silvas cernes Aquilone moveri.
<verg. g. 1.461> Denique quid vesper serus vehat, unde serenas
<verg. g. 1.462> ventus agat nubes, quid cogitet humidus Auster,
<verg. g. 1.463> sol tibi signa dabit. Solem quis dicere falsum
<verg. g. 1.464> audeat. Ille etiam caecos instare tumultus
<verg. g. 1.465> saepe monet fraudemque et operta tumescere bella.
<verg. g. 1.466> Ille etiam exstincto miseratus Caesare Romam,
<verg. g. 1.467> cum caput obscura nitidum ferrugine texit
<verg. g. 1.468> inpiaque aeternam timuerunt saecula noctem.
<verg. g. 1.469> Tempore quamquam illo tellus quoque et aequora ponti
<verg. g. 1.470> obscenaeque canes inportunaeque volucres
<verg. g. 1.471> signa dabant. Quotiens Cyclopum effervere in agros
<verg. g. 1.472> vidimus undantem ruptis fornacibus Aetnam
<verg. g. 1.473> flammarumque globos liquefactaque volvere saxa!
<verg. g. 1.474> Armorum sonitum toto Germania caelo
<verg. g. 1.475> audiit, insolitis tremuerunt motibus Alpes.
<verg. g. 1.476> Vox quoque per lucos volgo exaudita silentis
<verg. g. 1.477> ingens et simulacra modis pallentia miris
<verg. g. 1.478> visa sub obscurum noctis, pecudesque locutae,
<verg. g. 1.479> infandum! sistunt amnes terraeque dehiscunt
<verg. g. 1.480> et maestum inlacrimat templis ebur aeraque sudant.
<verg. g. 1.481> Proluit insano contorquens vertice silvas
<verg. g. 1.482> fluviorum rex Eridanus camposque per omnis
<verg. g. 1.483> cum stabulis armenta tulit. Nec tempore eodem
<verg. g. 1.484> tristibus aut extis fibrae adparere minaces
<verg. g. 1.485> aut puteis manare cruor cessavit et altae
<verg. g. 1.486> per noctem resonare lupis ululantibus urbes.
<verg. g. 1.487> Non alias caelo ceciderunt plura sereno
<verg. g. 1.488> fulgura nec diri totiens arsere cometae.
<verg. g. 1.489> ergo inter sese paribus concurrere telis
<verg. g. 1.490> Romanas acies iterum videre Philippi;
<verg. g. 1.491> nec fuit indignum superis, bis sanguine nostro
<verg. g. 1.492> Emathiam et latos Haemi pinguescere campos.
<verg. g. 1.493> Scilicet et tempus veniet, cum finibus illis
<verg. g. 1.494> agricola incurvo terram molitus aratro
<verg. g. 1.495> exesa inveniet scabra robigine pila
<verg. g. 1.496> aut gravibus rastris galeas pulsabit inanis
<verg. g. 1.497> grandiaque effossis mirabitur ossa sepulchris.
<verg. g. 1.498> Di patrii, Indigetes, et Romule Vestaque mater,
<verg. g. 1.499> quae Tuscum Tiberim et Romana Palatia servas,
<verg. g. 1.500> hunc saltem everso iuvenem succurrere saeclo
<verg. g. 1.501> ne prohibete! Satis iam pridem sanguine nostro
<verg. g. 1.502> Laomedonteae luimus periuria Troiae;
<verg. g. 1.503> iam pridem nobis caeli te regia, Caesar,
<verg. g. 1.504> invidet atque hominum queritur curare triumphos;
<verg. g. 1.505> quippe ubi fas versum atque nefas: tot bella per orbem,
<verg. g. 1.506> tam multae scelerum facies; non ullus aratro
<verg. g. 1.507> dignus honos, squalent abductis arva colonis
<verg. g. 1.508> et curvae rigidum falces conflantur in ensem.
<verg. g. 1.509> Hinc movet Euphrates, illinc Germania bellum;
<verg. g. 1.510> vicinae ruptis inter se legibus urbes
<verg. g. 1.511> arma ferunt; saevit toto Mars inpius orbe;
<verg. g. 1.512> ut cum carceribus sese effudere quadrigae,
<verg. g. 1.513> addunt in spatia et frustra retinacula tendens
<verg. g. 1.514> fertur equis auriga neque audit currus habenas.
<verg. g. 2.1> Hactenus arvorum cultus et sidera caeli,
<verg. g. 2.2> nunc te, Bacche, canam, nec non silvestria tecum
<verg. g. 2.3> virgulta et prolem tarde crescentis olivae.
<verg. g. 2.4> Huc, pater o Lenaee—tuis hic omnia plena
<verg. g. 2.5> muneribus, tibi pampineo gravidus autumno
<verg. g. 2.6> floret ager, spumat plenis vindemia labris—
<verg. g. 2.7> huc, pater o Lenaee, veni nudataque musto
<verg. g. 2.8> tingue novo mecum direptis crura cothurnis.
<verg. g. 2.9> Principio arboribus varia est natura creandis.
<verg. g. 2.10> namque aliae nullis hominum cogentibus ipsae
<verg. g. 2.11> sponte sua veniunt camposque et flumina late
<verg. g. 2.12> curva tenent, ut molle siler lentaeque genestae,
<verg. g. 2.13> populus et glauca canentia fronde salicta;
<verg. g. 2.14> pars autem posito surgunt de semine, ut altae
<verg. g. 2.15> castaneae nemorumque Iovi quae maxima frondet
<verg. g. 2.16> aesculus atque habitae Grais oracula quercus.
<verg. g. 2.17> Pullulat ab radice aliis densissima silva,
<verg. g. 2.18> ut cerasis ulmisque; etiam Parnasia laurus
<verg. g. 2.19> parva sub ingenti matris se subicit umbra.
<verg. g. 2.20> Hos natura modos primum dedit, his genus omne
<verg. g. 2.21> silvarum fruticumque viret nemorumque sacrorum.
<verg. g. 2.22> Sunt aliae, quas ipse via sibi repperit usus.
<verg. g. 2.23> Hic plantas tenero abscindens de corpore matrum
<verg. g. 2.24> deposuit sulcis, hic stirpes obruit arvo
<verg. g. 2.25> quadrifidasque sudes et acuto robore vallos;
<verg. g. 2.26> silvarumque aliae pressos propaginis arcus
<verg. g. 2.27> exspectant et viva sua plantaria terra;
<verg. g. 2.28> nil radicis egent aliae summumque putator
<verg. g. 2.29> haud dubitat terrae referens mandare cacumen.
<verg. g. 2.30> Quin et caudicibus sectis—mirabile dictu—
<verg. g. 2.31> truditur e sicco radix oleagina ligno.
<verg. g. 2.32> Et saepe alterius ramos inpune videmus
<verg. g. 2.33> vertere in alterius mutatamque insita mala
<verg. g. 2.34> ferre pirum et prunis lapidosa rubescere corna.
<verg. g. 2.35> Quare agite o proprios generatim discite cultus,
<verg. g. 2.36> agricolae, fructusque feros mollite colendo,
<verg. g. 2.37> neu segnes iaceant terrae. Iuvat Ismara Baccho
<verg. g. 2.38> conserere atque olea magnum vestire Taburnum.
<verg. g. 2.39> Tuque ades inceptumque una decurre laborem,
<verg. g. 2.40> O decus, o famae merito pars maxima nostrae,
<verg. g. 2.41> Maecenas, pelagoque volans da vela patenti;
<verg. g. 2.42> non ego cuncta meis amplecti versibus opto,
<verg. g. 2.43> non, mihi si linguae centum sint oraque centum,
<verg. g. 2.44> ferrea vox; ades et primi lege litoris oram.
<verg. g. 2.45> In manibus terrae; non hic te carmine ficto
<verg. g. 2.46> atque per ambages et longa exorsa tenebo.
<verg. g. 2.47> Sponte sua quae se tollunt in luminis oras,
<verg. g. 2.48> infecunda quidem, sed laeta et fortia surgunt;
<verg. g. 2.49> quippe solo natura subest. Tamen haec quoque, si quis
<verg. g. 2.50> inserat aut scrobibus mandet mutata subactis,
<verg. g. 2.51> exuerint silvestrem animum cultuque frequenti
<verg. g. 2.52> in quascumque voles artis haud tarda sequentur.
<verg. g. 2.53> Nec non et sterilis, quae stirpibus exit ab imis,
<verg. g. 2.54> hoc faciat, vacuos si sit digesta per agros;
<verg. g. 2.55> nunc altae frondes et rami matris opacant
<verg. g. 2.56> crescentique adimunt fetus uruntque ferentem.
<verg. g. 2.57> Iam quae seminibus iactis se sustulit arbos
<verg. g. 2.58> tarda venit seris factura nepotibus umbram,
<verg. g. 2.59> pomaque degenerant sucos oblita priores
<verg. g. 2.60> et turpis avibus praedam fert uva racemos.
<verg. g. 2.61> Scilicet omnibus est labor inpendendus et omnes
<verg. g. 2.62> cogendae in sulcum ac multa mercede domandae.
<verg. g. 2.63> Sed truncis oleae melius, propagine vites
<verg. g. 2.64> respondent, solido Paphiae de robore myrtus;
<verg. g. 2.65> plantis et durae coryli nascuntur et ingens
<verg. g. 2.66> fraxinus Herculeaeque arbos umbrosa coronae
<verg. g. 2.67> Chaoniique patris glandes, etiam ardua palma
<verg. g. 2.68> nascitur et casus abies visura marinos.
<verg. g. 2.69> Inseritur vero et fetu nucis arbutus horrida,
<verg. g. 2.70> et steriles platani malos gessere valentis;
<verg. g. 2.71> castaneae fagus, ornusque incanuit albo
<verg. g. 2.72> flore piri glandemque sues fregere sub ulmis.
<verg. g. 2.73> Nec modus inserere atque oculos inponere simplex.
<verg. g. 2.74> Nam qua se medio trudunt de cortice gemmae
<verg. g. 2.75> et tenuis rumpunt tunicas, angustus in ipso
<verg. g. 2.76> fit nodo sinus: huc aliena ex arbore germen
<verg. g. 2.77> includunt udoque docent inolescere libro.
<verg. g. 2.78> Aut rursum enodes trunci resecantur et alte
<verg. g. 2.79> finditur in solidum cuneis via, deinde feraces
<verg. g. 2.80> plantae inmittuntur: nec longum tempus, et ingens
<verg. g. 2.81> exsilit ad caelum ramis felicibus arbos
<verg. g. 2.82> miraturque novas frondes et non sua poma.
<verg. g. 2.83> Praeterea genus haud unum nec fortibus ulmis
<verg. g. 2.84> nec salici lotoque neque Idaeis cyparissis,
<verg. g. 2.85> nec pingues unam in faciem nascuntur olivae,
<verg. g. 2.86> orchades et radii et amara pausia baca
<verg. g. 2.87> pomaque et Alcinoi silvae, nec surculus idem
<verg. g. 2.88> Crustumiis Syriisque piris gravibusque volemis.
<verg. g. 2.89> Non eadem arboribus pendet vindemia nostris,
<verg. g. 2.90> quam Methymnaeo carpit de palmite Lesbos;
<verg. g. 2.91> sunt Thasiae vites, sunt et Mareotides albae,
<verg. g. 2.92> pinguibus hae terris habiles, levioribus illae,
<verg. g. 2.93> et passo Psithia utilior tenuisque Lageos
<verg. g. 2.94> temptatura pedes olim vincturaque linguam,
<verg. g. 2.95> purpureae preciaeque, et quo te carmine dicam,
<verg. g. 2.96> Rhaetica? Nec cellis ideo contende Falernis.
<verg. g. 2.97> Sunt et Amineae vites, firmissima vina,
<verg. g. 2.98> Tmolius adsurgit quibus et rex ipse Phanaeus;
<verg. g. 2.99> Argitisque minor, cui non certaverit ulla
<verg. g. 2.100> aut tantum fluere aut totidem durare per annos.
<verg. g. 2.101> Non ego te, Dis et mensis accepta secundis,
<verg. g. 2.102> transierim, Rhodia, et tumidis, Bumaste, racemis.
<verg. g. 2.103> Sed neque quam multae species nec nomina quae sint,
<verg. g. 2.104> est numerus; neque enim numero conprendere refert;
<verg. g. 2.105> quem qui scire velit, Libyci velit aequoris idem
<verg. g. 2.106> discere quam multae Zephyro turbentur harenae,
<verg. g. 2.107> aut ubi navigiis violentior incidit Eurus,
<verg. g. 2.108> nosse, quot Ionii veniant ad litora fluctus.
<verg. g. 2.109> Nec vero terrae ferre omnes omnia possunt.
<verg. g. 2.110> fluminibus salices crassisque paludibus alni
<verg. g. 2.111> nascuntur, steriles saxosis montibus orni;
<verg. g. 2.112> litora myrtetis laetissima; denique apertos
<verg. g. 2.113> Bacchus amat collis, aquilonem et frigora taxi.
<verg. g. 2.114> Aspice et extremis domitum cultoribus orbem
<verg. g. 2.115> Eoasque domos Arabum pictosque Gelonos:
<verg. g. 2.116> divisae arboribus patriae. Sola India nigrum
<verg. g. 2.117> fert ebenum, solis est turea virga Sabaeis.
<verg. g. 2.118> Quid tibi odorato referam sudantia ligno
<verg. g. 2.119> balsamaque et bacas semper frondentis acanthi?
<verg. g. 2.120> Quid nemora Aethiopum molli canentia lana,
<verg. g. 2.121> velleraque ut foliis depectant tenuia Seres;
<verg. g. 2.122> aut quos Oceano propior gerit India lucos,
<verg. g. 2.123> extremi sinus orbis, ubi aera vincere summum
<verg. g. 2.124> arboris haud ullae iactu potuere sagittae?
<verg. g. 2.125> Et gens illa quidem sumptis non tarda pharetris.
<verg. g. 2.126> Media fert tristis sucos tardumque saporem
<verg. g. 2.127> felicis mali, quo non praesentius ullum,
<verg. g. 2.128> pocula si quando saevae infecere novercae,
<verg. g. 2.129> miscueruntque herbas et non innoxia verba,
<verg. g. 2.130> auxilium venit ac membris agit atra venena.
<verg. g. 2.131> Ipsa ingens arbos faciemque simillima lauro;
<verg. g. 2.132> et, si non alium late iactaret odorem,
<verg. g. 2.133> laurus erat; folia haud ullis labentia ventis;
<verg. g. 2.134> flos ad prima tenax; animas et olentia Medi
<verg. g. 2.135> ora fovent illo et senibus medicantur anhelis.
<verg. g. 2.136> sed neque Medorum, silvae ditissima, terra,
<verg. g. 2.137> nec pulcher Ganges atque auro turbidus Hermus
<verg. g. 2.138> laudibus Italiae certent, non Bactra neque Indi
<verg. g. 2.139> totaque turiferis Panchaia pinguis harenis.
<verg. g. 2.140> Haec loca non tauri spirantes naribus ignem
<verg. g. 2.141> invertere satis inmanis dentibus hydri
<verg. g. 2.142> nec galeis densisque virum seges horruit hastis;
<verg. g. 2.143> sed gravidae fruges et Bacchi Massicus humor
<verg. g. 2.144> inplevere; tenent oleae armentaque laeta.
<verg. g. 2.145> Hinc bellator equus campo sese arduus infert;
<verg. g. 2.146> hinc albi, Clitumne, greges et maxima taurus
<verg. g. 2.147> victima, saepe tuo perfusi flumine sacro,
<verg. g. 2.148> Romanos ad templa deum duxere triumphos.
<verg. g. 2.149> Hic ver adsiduum atque alienis mensibus aestas
<verg. g. 2.150> bis gravidae pecudes, bis pomis utilis arbos.
<verg. g. 2.151> At rabidae tigres absunt et saeva leonum
<verg. g. 2.152> semina nec miseros fallunt aconita legentis
<verg. g. 2.153> nec rapit inmensos orbis per humum neque tanto
<verg. g. 2.154> squameus in spiram tractu se colligit anguis.
<verg. g. 2.155> Adde tot egregias urbes operumque laborem,
<verg. g. 2.156> tot congesta manu praeruptis oppida saxis
<verg. g. 2.157> fluminaque antiquos subter labentia muros.
<verg. g. 2.158> An mare, quod supra, memorem, quodque adluit infra
<verg. g. 2.159> anne lacus tantos? Te, Lari maxume, teque,
<verg. g. 2.160> fluctibus et fremitu adsurgens Benace marino
<verg. g. 2.161> an memorem portus Lucrinoque addita claustra
<verg. g. 2.162> atque indignatum magnis stridoribus aequor
<verg. g. 2.163> Iulia qua ponto longe sonat unda refuso
<verg. g. 2.164> Tyrrhenusque fretis inmittitur aestus Avernis?
<verg. g. 2.165> Haec eadem argenti rivos aerisque metalla
<verg. g. 2.166> ostendit venis atque auro plurima fluxit.
<verg. g. 2.167> Haec genus acre virum, Marsos pubemque Sabellam
<verg. g. 2.168> adsuetumque malo Ligurem Volscosque verutos
<verg. g. 2.169> extulit, haec Decios, Marios, magnosque Camillos,
<verg. g. 2.170> Scipiadas duros bello et te, maxume Caesar,
<verg. g. 2.171> qui nunc extremis Asiae iam victor in oris
<verg. g. 2.172> inbellem avertis Romanis arcibus Indum.
<verg. g. 2.173> Salve, magna parens frugum, Saturnia tellus,
<verg. g. 2.174> magna virum; tibi res antiquae laudis et artem
<verg. g. 2.175> ingredior, sanctos ausus recludere fontis,
<verg. g. 2.176> Ascraeumque cano Romana per oppida carmen.
<verg. g. 2.177> Nunc locus arvorum ingeniis: quae robora cuique,
<verg. g. 2.178> quis color et quae sit rebus natura ferendis.
<verg. g. 2.179> Difficiles primum terrae collesque maligni,
<verg. g. 2.180> tenuis ubi argilla et dumosis calculus arvis,
<verg. g. 2.181> Palladia gaudent silva vivacis olivae.
<verg. g. 2.182> Indicio est tractu surgens oleaster eodem
<verg. g. 2.183> plurimus et strati bacis silvestribus agri.
<verg. g. 2.184> At quae pinguis humus dulcique uligine laeta,
<verg. g. 2.185> quique frequens herbis et fertilis ubere campus—
<verg. g. 2.186> qualem saepe cava montis convalle solemus
<verg. g. 2.187> despicere; huc summis liquuntur rupibus amnes
<verg. g. 2.188> felicemque trahunt limum—quique editus austro
<verg. g. 2.189> et filicem curvis invisam pascit aratris:
<verg. g. 2.190> hic tibi praevalidas olim multoque fluentis
<verg. g. 2.191> sufficiet Baccho vitis, hic fertilis uvae,
<verg. g. 2.192> hic laticis, qualem pateris libamus et auro,
<verg. g. 2.193> inflavit cum pinguis ebur Tyrrhenus ad aras,
<verg. g. 2.194> lancibus et pandis fumantia reddimus exta.
<verg. g. 2.195> Sin armenta magis studium vitulosque tueri
<verg. g. 2.196> aut ovium fetum aut urentis culta capellas,
<verg. g. 2.197> saltus et saturi petito longinqua Tarenti
<verg. g. 2.198> et qualem infelix amisit Mantua campum,
<verg. g. 2.199> pascentem niveos herboso flumine cycnos;
<verg. g. 2.200> non liquidi gregibus fontes, non gramina deerunt;
<verg. g. 2.201> et, quantum longis carpent armenta diebus,
<verg. g. 2.202> exigua tantum gelidus ros nocte reponet.
<verg. g. 2.203> Nigra fere et presso pinguis sub vomere terra
<verg. g. 2.204> et cui putre solum,—namque hoc imitamur arando—
<verg. g. 2.205> optima frumentis; non ullo ex aequore cernes
<verg. g. 2.206> plura domum tardis decedere plaustra iuvencis;
<verg. g. 2.207> aut unde iratus silvam devexit arator
<verg. g. 2.208> et nemora evertit multos ignava per annos
<verg. g. 2.209> antiquasque domos avium cum stirpibus imis
<verg. g. 2.210> eruit; illae altum nidis petiere relictis,
<verg. g. 2.211> at rudis enituit inpulso vomere campus.
<verg. g. 2.212> Nam ieiuna quidem clivosi glarea ruris
<verg. g. 2.213> vix humilis apibus casias roremque ministrat;
<verg. g. 2.214> et tophus scaber et nigris exesa chelydris
<verg. g. 2.215> creta negant alios aeque serpentibus agros
<verg. g. 2.216> dulcem ferre cibum et curvas praebere latebras.
<verg. g. 2.217> Quae tenuem exhalat nebulam fumosque volucris
<verg. g. 2.218> et bibit humorem et, cum volt, ex se ipsa remittit
<verg. g. 2.219> quaeque suo semper viridi se gramine vestit
<verg. g. 2.220> nec scabie et salsa laedit robigine ferrum:
<verg. g. 2.221> illa tibi laetis intexet vitibus ulmos,
<verg. g. 2.222> illa ferax oleo est, illam experiere colendo
<verg. g. 2.223> et facilem pecori et patientem vomeris unci.
<verg. g. 2.224> Talem dives arat Capua et vicina Vesevo
<verg. g. 2.225> ora iugo et vacuis Clanius non aequus Acerris.
<verg. g. 2.226> Nunc, quo quamque modo possis cognoscere, dicam.
<verg. g. 2.227> Rara sit an supra morem si densa requires—
<verg. g. 2.228> altera frumentis quoniam favet, altera Baccho,
<verg. g. 2.229> densa magis Cereri, rarissima quaeque Lyaeo—
<verg. g. 2.230> ante locum capies oculis alteque iubebis
<verg. g. 2.231> in solido puteum demitti omnemque repones
<verg. g. 2.232> rursus humum et pedibus summas aequabis harenas.
<verg. g. 2.233> Si deerunt, rarum pecorique et vitibus almis
<verg. g. 2.234> aptius uber erit; sin in sua posse negabunt
<verg. g. 2.235> ire loca et scrobibus superabit terra repletis,
<verg. g. 2.236> spissus ager; glaebas cunctantis crassaque terga
<verg. g. 2.237> exspecta et validis terram proscinde iuvencis.
<verg. g. 2.238> Salsa autem tellus et quae perhibetur amara,
<verg. g. 2.239> frugibus infelix—ea nec mansuescit arando
<verg. g. 2.240> nec Baccho genus aut pomis sua nomina servat—
<verg. g. 2.241> tale dabit specimen: tu spisso vimine qualos
<verg. g. 2.242> colaque prelorum fumosis deripe tectis;
<verg. g. 2.243> huc ager ille malus dulcesque a fontibus undae
<verg. g. 2.244> ad plenum calcentur; aqua eluctabitur omnis
<verg. g. 2.245> scilicet, et grandes ibunt per vimina guttae;
<verg. g. 2.246> at sapor indicium faciet manifestus et ora
<verg. g. 2.247> tristia temptantum sensu torquebit amaro.
<verg. g. 2.248> Pinguis item quae sit tellus, hoc denique pacto
<verg. g. 2.249> discimus: haud umquam manibus iactata fatiscit,
<verg. g. 2.250> sed picis in morem ad digitos lentescit habendo.
<verg. g. 2.251> Humida maiores herbas alit, ipsaque iusto
<verg. g. 2.252> laetior. Ah nimium ne sit mihi fertilis illa
<verg. g. 2.253> nec se praevalidam primis ostendat aristis!
<verg. g. 2.254> Quae gravis est, ipso tacitam se pondere prodit,
<verg. g. 2.255> quaeque levis. Promptum est oculis praediscere nigram,
<verg. g. 2.256> et quis cui color. At sceleratum exquirere frigus
<verg. g. 2.257> difficile est: piceae tantum taxique nocentes
<verg. g. 2.258> interdum aut hederae pandunt vestigia nigrae.
<verg. g. 2.259> his animadversis terram multo ante memento
<verg. g. 2.260> excoquere et magnos scrobibus concidere montis,
<verg. g. 2.261> ante supinatas aquiloni ostendere glaebas,
<verg. g. 2.262> quam laetum infodias vitis genus. Optima putri
<verg. g. 2.263> arva solo: id venti curant gelidaeque pruinae
<verg. g. 2.264> et labefacta movens robustus iugera fossor.
<verg. g. 2.265> Ac si quos haud ulla viros vigilantia fugit,
<verg. g. 2.266> ante locum similem exquirunt, ubi prima paretur
<verg. g. 2.267> arboribus seges et quo mox digesta feratur,
<verg. g. 2.268> mutatam ignorent subito ne semina matrem.
<verg. g. 2.269> Quin etiam caeli regionem in cortice signant,
<verg. g. 2.270> ut, quo quaeque modo steterit, qua parte calores
<verg. g. 2.271> Austrinos tulerit, quae terga obverterit axi,
<verg. g. 2.272> restituant: adeo in teneris consuescere multum est.
<verg. g. 2.273> Collibus an plano melius sit ponere vitem,
<verg. g. 2.274> quaere prius. Si pinguis agros metabere campi,
<verg. g. 2.275> densa sere; in denso non segnior ubere Bacchus;
<verg. g. 2.276> sin tumulis adclive solum collisque supinos,
<verg. g. 2.277> indulge ordinibus, nec setius omnis in unguem
<verg. g. 2.278> arboribus positis secto via limite quadret.
<verg. g. 2.279> Ut saepe ingenti bello cum longa cohortis
<verg. g. 2.280> explicuit legio et campo stetit agmen aperto,
<verg. g. 2.281> directaeque acies, ac late fluctuat omnis
<verg. g. 2.282> aere renidenti tellus, necdum horrida miscent
<verg. g. 2.283> proelia, sed dubius mediis Mars errat in armis:
<verg. g. 2.284> omnia sint paribus numeris dimensa viarum;
<verg. g. 2.285> non animum modo uti pascat prospectus inanem,
<verg. g. 2.286> sed quia non aliter viris dabit omnibus aequas
<verg. g. 2.287> terra neque in vacuum poterunt se extendere rami.
<verg. g. 2.288> Forsitan et scrobibus quae sint fastigia quaeras.
<verg. g. 2.289> ausim vel tenui vitem committere sulco.
<verg. g. 2.290> Altior ac penitus terrae defigitur arbos,
<verg. g. 2.291> aesculus in primis, quae quantum vertice ad auras
<verg. g. 2.292> aetherias, tantum radice in Tartara tendit.
<verg. g. 2.293> Ergo non hiemes illam, non flabra neque imbres
<verg. g. 2.294> convellunt; inmota manet, multosque nepotes,
<verg. g. 2.295> multa virum volvens durando saecula vincit.
<verg. g. 2.296> Tum fortis late ramos et bracchia pandens
<verg. g. 2.297> huc illuc, media ipsa ingentem sustinet umbram.
<verg. g. 2.298> Neve tibi ad solem vergant vineta cadentem,
<verg. g. 2.299> Neve inter vitis corylum sere, neve flagella
<verg. g. 2.300> summa pete aut summa defringe ex arbore plantas
<verg. g. 2.301> tantus amor terrae—neu ferro laede retunso
<verg. g. 2.302> semina, neve oleae silvestris insere truncos:
<verg. g. 2.303> nam saepe incautis pastoribus excidit ignis,
<verg. g. 2.304> qui furtim pingui primum sub cortice tectus
<verg. g. 2.305> robora conprendit frondesque elapsus in altas
<verg. g. 2.306> ingentem caelo sonitum dedit; inde secutus
<verg. g. 2.307> per ramos victor perque alta cacumina regnat
<verg. g. 2.308> et totum involvit flammis nemus et ruit atram
<verg. g. 2.309> ad caelum picea crassus caligine nubem,
<verg. g. 2.310> praesertim si tempestas a vertice silvis
<verg. g. 2.311> incubuit glomeratque ferens incendia ventus.
<verg. g. 2.312> Hoc ubi, non a stirpe valent caesaeque reverti
<verg. g. 2.313> possunt atque ima similes revirescere terra;
<verg. g. 2.314> infelix superat foliis oleaster amaris.
<verg. g. 2.315> Nec tibi tam prudens quisquam persuadeat auctor
<verg. g. 2.316> tellurem Borea rigidam spirante movere.
<verg. g. 2.317> Rura gelu tum claudit hiems nec semine iacto
<verg. g. 2.318> concretam patitur radicem adfigere terrae.
<verg. g. 2.319> Optima vinetis satio, cum vere rubenti
<verg. g. 2.320> candida venit avis longis invisa colubris,
<verg. g. 2.321> prima vel autumni sub frigora, cum rapidus Sol
<verg. g. 2.322> nondum hiemem contingit equis, iam praeterit aestas.
<verg. g. 2.323> Ver adeo frondi nemorum, ver utile silvis;
<verg. g. 2.324> vere tument terrae et genitalia semina poscunt.
<verg. g. 2.325> Tum pater omnipotens fecundis imbribus Aether
<verg. g. 2.326> coniugis in gremium laetae descendit et omnis
<verg. g. 2.327> magnus alit magno commixtus corpore fetus.
<verg. g. 2.328> Avia tum resonant avibus virgulta canoris
<verg. g. 2.329> et Venerem certis repetunt armenta diebus;
<verg. g. 2.330> parturit almus ager Zephyrique tepentibus auris
<verg. g. 2.331> laxant arva sinus; superat tener omnibus humor;
<verg. g. 2.332> inque novos soles audent se germina tuto
<verg. g. 2.333> credere, nec metuit surgentis pampinus austros
<verg. g. 2.334> aut actum caelo magnis aquilonibus imbrem,
<verg. g. 2.335> sed trudit gemmas et frondes explicat omnis.
<verg. g. 2.336> Non alios prima crescentis origine mundi
<verg. g. 2.337> inluxisse dies aliumve habuisse tenorem
<verg. g. 2.338> crediderim: ver illud erat, ver magnus agebat
<verg. g. 2.339> orbis et hibernis parcebant flatibus Euri,
<verg. g. 2.340> cum primae lucem pecudes hausere virumque
<verg. g. 2.341> terrea progenies duris caput extulit arvis,
<verg. g. 2.342> inmissaeque ferae silvis et sidera caelo.
<verg. g. 2.343> Nec res hunc tenerae possent perferre laborem,
<verg. g. 2.344> si non tanta quies iret frigusque caloremque
<verg. g. 2.345> inter, et exciperet caeli indulgentia terras.
<verg. g. 2.346> Quod superest, quaecumque premes virgulta per agros,
<verg. g. 2.347> sparge fimo pingui et multa memor occule terra,
<verg. g. 2.348> aut lapidem bibulum aut squalentis infode conchas;
<verg. g. 2.349> inter enim labentur aquae tenuisque subibit
<verg. g. 2.350> halitus atque animos tollent sata; iamque reperti,
<verg. g. 2.351> qui saxo super atque ingentis pondere testae
<verg. g. 2.352> urgerent; hoc effusos munimen ad imbris,
<verg. g. 2.353> hoc, ubi hiulca siti findit canis aestifer arva.
<verg. g. 2.354> Seminibus positis superest diducere terram
<verg. g. 2.355> saepius ad capita et duros iactare bidentis,
<verg. g. 2.356> aut presso exercere solum sub vomere et ipsa
<verg. g. 2.357> flectere luctantis inter vineta iuvencos;
<verg. g. 2.358> tum levis calamos et rasae hastilia virgae
<verg. g. 2.359> fraxineasque aptare sudes furcasque valentis,
<verg. g. 2.360> viribus eniti quarum et contemnere ventos
<verg. g. 2.361> adsuescant summasque sequi tabulata per ulmos.
<verg. g. 2.362> Ac dum prima novis adolescit frondibus aetas,
<verg. g. 2.363> parcendum teneris, et dum se laetus ad auras
<verg. g. 2.364> palmes agit laxis per purum inmissus habenis,
<verg. g. 2.365> ipsa acie nondum falcis temptanda, sed uncis
<verg. g. 2.366> carpendae manibus frondes interque legendae.
<verg. g. 2.367> Inde ubi iam validis amplexae stirpibus ulmos
<verg. g. 2.368> exierint, tum stringe comas, tum bracchia tonde—
<verg. g. 2.369> ante reformidant ferrum—tum denique dura
<verg. g. 2.370> exerce imperia et ramos conpesce fluentis.
<verg. g. 2.371> Texendae saepes etiam et pecus omne tenendum,
<verg. g. 2.372> praecipue dum frons tenera inprudensque laborum;
<verg. g. 2.373> cui super indignas hiemes solemque potentem
<verg. g. 2.374> silvestres uri adsidue capreaeque sequaces
<verg. g. 2.375> inludunt, pascuntur oves avidaeque iuvencae.
<verg. g. 2.376> Frigora nec tantum cana concreta pruina
<verg. g. 2.377> aut gravis incumbens scopulis arentibus aestas,
<verg. g. 2.378> quantum illi nocuere greges durique venenum
<verg. g. 2.379> dentis et admorso signata in stirpe cicatrix.
<verg. g. 2.380> Non aliam ob culpam Baccho caper omnibus aris
<verg. g. 2.381> caeditur et veteres ineunt proscaenia ludi
<verg. g. 2.382> praemiaque ingeniis pagos et compita circum
<verg. g. 2.383> thesidae posuere atque inter pocula laeti
<verg. g. 2.384> mollibus in pratis unctos saluere per utres.
<verg. g. 2.385> Nec non Ausonii, Troia gens missa, coloni
<verg. g. 2.386> versibus incomptis ludunt risuque soluto
<verg. g. 2.387> oraque corticibus sumunt horrenda cavatis
<verg. g. 2.388> et te, Bacche, vocant per carmina laeta tibique
<verg. g. 2.389> oscilla ex alta suspendunt mollia pinu.
<verg. g. 2.390> Hinc omnis largo pubescit vinea fetu,
<verg. g. 2.391> conplentur vallesque cavae saltusque profundi,
<verg. g. 2.392> et quocumque deus circum caput egit honestum.
<verg. g. 2.393> Ergo rite suum Baccho dicemus honorem
<verg. g. 2.394> carminibus patriis lancesque et liba feremus
<verg. g. 2.395> et ductus cornu stabit sacer hircus ad aram
<verg. g. 2.396> pinguiaque in veribus torrebimus exta colurnis.
<verg. g. 2.397> Est etiam ille labor curandis vitibus alter,
<verg. g. 2.398> cui numquam exhausti satis est: namque omne quot annis
<verg. g. 2.399> terque quaterque solum scindendum glebaque versis
<verg. g. 2.400> aeternum frangenda bidentibus, omne levandum
<verg. g. 2.401> fronde nemus. Redit agricolis labor actus in orbem
<verg. g. 2.402> atque in se sua per vestigia volvitur annus.
<verg. g. 2.403> Ac iam olim, seras posuit cum vinea frondes,
<verg. g. 2.404> frigidus et silvis aquilo decussit honorem,
<verg. g. 2.405> iam tum acer curas venientem extendit in annum
<verg. g. 2.406> rusticus et curvo Saturni dente relictam
<verg. g. 2.407> persequitur vitem attondens fingitque putando.
<verg. g. 2.408> Primus humum fodito, primus devecta cremato
<verg. g. 2.409> sarmenta et vallos primus sub tecta referto;
<verg. g. 2.410> postremus metito. Bis vitibus ingruit umbra,
<verg. g. 2.411> bis segetem densis obducunt sentibus herbae;
<verg. g. 2.412> durus uterque labor: laudato ingentia rura,
<verg. g. 2.413> exiguum colito. Nec non etiam aspera rusci
<verg. g. 2.414> vimina per silvam et ripis fluvialis arundo
<verg. g. 2.415> caeditur, incultique exercet cura salicti.
<verg. g. 2.416> Iam vinctae vites, iam falcem arbusta reponunt,
<verg. g. 2.417> iam canit effectos extremus vinitor antes:
<verg. g. 2.418> sollicitanda tamen tellus pulvisque movendus
<verg. g. 2.419> et iam maturis metuendus Iuppiter uvis.
<verg. g. 2.420> Contra non ulla est oleis cultura; neque illae
<verg. g. 2.421> procurvam exspectant falcem rastrosque tenacis,
<verg. g. 2.422> cum semel haeserunt arvis aurasque tulerunt;
<verg. g. 2.423> ipsa satis tellus, cum dente recluditur unco,
<verg. g. 2.424> sufficit humorem et gravidas, cum vomere, fruges.
<verg. g. 2.425> Hoc pinguem et placitam Paci nutritor olivam.
<verg. g. 2.426> Poma quoque, ut primum truncos sensere valentis
<verg. g. 2.427> et viris habuere suas, ad sidera raptim
<verg. g. 2.428> vi propria nituntur opisque haud indiga nostrae.
<verg. g. 2.429> Nec minus interea fetu nemus omne gravescit
<verg. g. 2.430> sanguineisque inculta rubent aviaria bacis.
<verg. g. 2.431> Tondentur cytisi, taedas silva alta ministrat,
<verg. g. 2.432> pascunturque ignes nocturni et lumina fundunt.
<verg. g. 2.433> Et dubitant homines serere atque inpendere curam
<verg. g. 2.434> quid maiora sequar?—salices humilesque genestae
<verg. g. 2.435> aut illae pecori frondem aut pastoribus umbram
<verg. g. 2.436> Sufficiunt saepemque satis et pabula melli—
<verg. g. 2.437> et iuvat undantem buxo spectare Cytorum
<verg. g. 2.438> naryciaeque picis lucos, iuvat arva videre
<verg. g. 2.439> non rastris, hominum non ulli obnoxia curae.
<verg. g. 2.440> Ipsae Caucasio steriles in vertice silvae,
<verg. g. 2.441> quas animosi Euri adsidue franguntque feruntque,
<verg. g. 2.442> dant alios aliae fetus, dant utile lignum
<verg. g. 2.443> navigiis pinus, domibus cedrumque cupressosque.
<verg. g. 2.444> Hinc radios trivere rotis, hinc tympana plaustris
<verg. g. 2.445> agricolae et pandas ratibus posuere carinas,
<verg. g. 2.446> viminibus salices fecundae, frondibus ulmi,
<verg. g. 2.447> at myrtus validis hastilibus et bona bello
<verg. g. 2.448> cornus, Ituraeos taxi torquentur in arcus.
<verg. g. 2.449> Nec tiliae leves aut torno rasile buxum
<verg. g. 2.450> non formam accipiunt ferroque cavantur acuto.
<verg. g. 2.451> Nec non et torrentem undam levis innatat alnus,
<verg. g. 2.452> missa Pado; nec non et apes examina condunt
<verg. g. 2.453> corticibusque cavis vitiosaeque ilicis alvo.
<verg. g. 2.454> Quid memorandum aeque Baccheia dona tulerunt
<verg. g. 2.455> Bacchus et ad culpam causas dedit; ille furentis
<verg. g. 2.456> centauros leto domuit, Rhoetumque Pholumque
<verg. g. 2.457> et magno Hylaeum Lapithis cratere minantem.
<verg. g. 2.458> O fortunatos nimium, sua si bona norint,
<verg. g. 2.459> agricolas! quibus ipsa procul discordibus armis
<verg. g. 2.460> fundit humo facilem victum iustissima tellus.
<verg. g. 2.461> Si non ingentem foribus domus alta superbis
<verg. g. 2.462> mane salutantum totis vomit aedibus undam,
<verg. g. 2.463> nec varios inhiant pulchra testudine postis
<verg. g. 2.464> inlusasque auro vestes Ephyreiaque aera,
<verg. g. 2.465> alba neque Assyrio fucatur lana veneno
<verg. g. 2.466> nec casia liquidi corrumpitur usus olivi:
<verg. g. 2.467> at secura quies et nescia fallere vita,
<verg. g. 2.468> dives opum variarum, at latis otia fundis—
<verg. g. 2.469> speluncae vivique lacus et frigida Tempe
<verg. g. 2.470> mugitusque boum mollesque sub arbore somni—
<verg. g. 2.471> non absunt; illic saltus ac lustra ferarum
<verg. g. 2.472> et patiens operum exiguoque adsueta iuventus,
<verg. g. 2.473> sacra deum sanctique patres; extrema per illos
<verg. g. 2.474> iustitia excedens terris vestigia fecit.
<verg. g. 2.475> Me vero primum dulces ante omnia Musae,
<verg. g. 2.476> quarum sacra fero ingenti percussus amore,
<verg. g. 2.477> accipiant caelique vias et sidera monstrent,
<verg. g. 2.478> defectus solis varios lunaeque labores;
<verg. g. 2.479> unde tremor terris, qua vi maria alta tumescant
<verg. g. 2.480> obicibus ruptis rursusque in se ipsa residant,
<verg. g. 2.481> quid tantum Oceano properent se tinguere soles
<verg. g. 2.482> hiberni, vel quae tardis mora noctibus obstet.
<verg. g. 2.483> Sin, has ne possim naturae accedere partis,
<verg. g. 2.484> frigidus obstiterit circum praecordia sanguis:
<verg. g. 2.485> rura mihi et rigui placeant in vallibus amnes,
<verg. g. 2.486> flumina amem silvasque inglorius. O ubi campi
<verg. g. 2.487> Spercheosque et virginibus bacchata Lacaenis
<verg. g. 2.488> Taygeta! O, qui me gelidis convallibus Haemi
<verg. g. 2.489> sistat et ingenti ramorum protegat umbra!
<verg. g. 2.490> Felix, qui potuit rerum cognoscere causas,
<verg. g. 2.491> atque metus omnis et inexorabile fatum
<verg. g. 2.492> subiecit pedibus strepitumque Acherontis avari.
<verg. g. 2.493> Fortunatus et ille, deos qui novit agrestis,
<verg. g. 2.494> panaque Silvanumque senem Nymphasque sorores:
<verg. g. 2.495> illum non populi fasces, non purpura regum
<verg. g. 2.496> flexit et infidos agitans discordia fratres
<verg. g. 2.497> aut coniurato descendens Dacus ab Histro,
<verg. g. 2.498> non res Romanae perituraque regna; neque ille
<verg. g. 2.499> aut doluit miserans inopem aut invidit habenti
<verg. g. 2.500> quos rami fructus, quos ipsa volentia rura
<verg. g. 2.501> sponte tulere sua, carpsit; nec ferrea iura
<verg. g. 2.502> insanumque forum aut populi tabularia vidit.
<verg. g. 2.503> sollicitant alii remis freta caeca ruuntque
<verg. g. 2.504> in ferrum, penetrant aulas et limina regum;
<verg. g. 2.505> hic petit excidiis urbem miserosque Penatis,
<verg. g. 2.506> ut gemma bibat et Sarrano dormiat ostro;
<verg. g. 2.507> condit opes alius defossoque incubat auro;
<verg. g. 2.508> hic stupet attonitus rostris; hunc plausus hiantem
<verg. g. 2.509> per cuneos—geminatus enim plebisque patrumque—
<verg. g. 2.510> corripuit; gaudent perfusi sanguine fratrum,
<verg. g. 2.511> exsilioque domos et dulcia limina mutant
<verg. g. 2.512> atque alio patriam quaerunt sub sole iacentem.
<verg. g. 2.513> Agricola incurvo terram dimovit aratro:
<verg. g. 2.514> hinc anni labor, hinc patriam parvosque nepotes
<verg. g. 2.515> sustinet, hinc armenta boum meritosque iuvencos.
<verg. g. 2.516> Nec requies, quin aut pomis exuberet annus
<verg. g. 2.517> aut fetu pecorum aut cerealis mergite culmi,
<verg. g. 2.518> proventuque oneret sulcos atque horrea vincat.
<verg. g. 2.519> Venit hiems: teritur Sicyonia baca trapetis,
<verg. g. 2.520> glande sues laeti redeunt, dant arbuta silvae;
<verg. g. 2.521> et varios ponit fetus autumnus et alte
<verg. g. 2.522> mitis in apricis coquitur vindemia saxis.
<verg. g. 2.523> Interea dulces pendent circum oscula nati,
<verg. g. 2.524> casta pudicitiam servat domus, ubera vaccae
<verg. g. 2.525> lactea demittunt pinguesque in gramine laeto
<verg. g. 2.526> inter se adversis luctantur cornibus haedi.
<verg. g. 2.527> Ipse dies agitat festos fususque per herbam,
<verg. g. 2.528> ignis ubi in medio et socii cratera coronant,
<verg. g. 2.529> te libans, Lenaee, vocat pecorisque magistris
<verg. g. 2.530> velocis iaculi certamina ponit in ulmo,
<verg. g. 2.531> corporaque agresti nudant praedura palaestrae.
<verg. g. 2.532> Hanc olim veteres vitam coluere Sabini,
<verg. g. 2.533> hanc Remus et frater, sic fortis Etruria crevit
<verg. g. 2.534> scilicet et rerum facta est pulcherrima Roma,
<verg. g. 2.535> septemque una sibi muro circumdedit arces.
<verg. g. 2.536> Ante etiam sceptrum Dictaei regis et ante
<verg. g. 2.537> inpia quam caesis gens est epulata iuvencis,
<verg. g. 2.538> aureus hanc vitam in terris Saturnus agebat;
<verg. g. 2.539> necdum etiam audierant inflari classica, necdum
<verg. g. 2.540> inpositos duris crepitare incudibus enses.
<verg. g. 2.541> Sed nos inmensum spatiis confecimus aequor,
<verg. g. 2.542> et iam tempus equum fumantia solvere colla.
<verg. g. 3.1> Te quoque, magna Pales, et te memorande canemus
<verg. g. 3.2> pastor ab Amphryso, vos, silvae amnesque Lycaei.
<verg. g. 3.3> Cetera, quae vacuas tenuissent carmine mentes,
<verg. g. 3.4> omnia iam volgata: quis aut Eurysthea durum
<verg. g. 3.5> aut inlaudati nescit Busiridis aras?
<verg. g. 3.6> Cui non dictus Hylas puer et Latonia Delos
<verg. g. 3.7> Hippodameque umeroque Pelops insignis eburno,
<verg. g. 3.8> acer equis? Temptanda via est, qua me quoque possim
<verg. g. 3.9> tollere humo victorque virum volitare per ora.
<verg. g. 3.10> Primus ego in patriam mecum, modo vita supersit,
<verg. g. 3.11> Aonio rediens deducam vertice Musas;
<verg. g. 3.12> primus Idumaeas referam tibi, Mantua, palmas,
<verg. g. 3.13> et viridi in campo templum de marmore ponam
<verg. g. 3.14> propter aquam. Tardis ingens ubi flexibus errat
<verg. g. 3.15> Mincius et tenera praetexit arundine ripas.
<verg. g. 3.16> In medio mihi Caesar erit templumque tenebit:
<verg. g. 3.17> illi victor ego et Tyrio conspectus in ostro
<verg. g. 3.18> centum quadriiugos agitabo ad flumina currus.
<verg. g. 3.19> Cuncta mihi Alpheum linquens lucosque Molorchi
<verg. g. 3.20> cursibus et crudo decernet Graecia caestu.
<verg. g. 3.21> Ipse caput tonsae foliis ornatus olivae
<verg. g. 3.22> dona feram. Iam nunc sollemnis ducere pompas
<verg. g. 3.23> ad delubra iuvat caesosque videre iuvencos,
<verg. g. 3.24> vel scaena ut versis discedat frontibus utque
<verg. g. 3.25> purpurea intexti tollant aulaea Britanni.
<verg. g. 3.26> In foribus pugnam ex auro solidoque elephanto
<verg. g. 3.27> Gangaridum faciam victorisque arma Quirini,
<verg. g. 3.28> atque hic undantem bello magnumque fluentem
<verg. g. 3.29> Nilum ac navali surgentis aere columnas.
<verg. g. 3.30> Addam urbes Asiae domitas pulsumque Niphaten
<verg. g. 3.31> fidentemque fuga Parthum versisque sagittis,
<verg. g. 3.32> et duo rapta manu diverso ex hoste tropaea
<verg. g. 3.33> bisque triumphatas utroque ab litore gentes.
<verg. g. 3.34> Stabunt et Parii lapides, spirantia signa,
<verg. g. 3.35> Assaraci proles demissaeque ab Iove gentis
<verg. g. 3.36> nomina, Trosque parens et Troiae Cynthius auctor.
<verg. g. 3.37> Invidia infelix Furias amnemque severum
<verg. g. 3.38> Cocyti metuet tortosque Ixionis anguis
<verg. g. 3.39> immanemque rotam et non exsuperabile saxum.
<verg. g. 3.40> Interea Dryadum silvas saltusque sequamur
<verg. g. 3.41> intactos, tua, Maecenas, haud mollia iussa.
<verg. g. 3.42> Te sine nil altum mens incohat; en age segnis
<verg. g. 3.43> rumpe moras; vocat ingenti clamore Cithaeron
<verg. g. 3.44> Taygetique canes domitrixque Epidaurus equorum
<verg. g. 3.45> et vox adsensu nemorum ingeminata remugit.
<verg. g. 3.46> Mox tamen ardentis accingar dicere pugnas
<verg. g. 3.47> Caesaris et nomen fama tot ferre per annos,
<verg. g. 3.48> Tithoni prima quot abest ab origine Caesar.
<verg. g. 3.49> Seu quis Olympiacae miratus praemia palmae
<verg. g. 3.50> pascit equos seu quis fortis ad aratra iuvencos,
<verg. g. 3.51> corpora praecipue matrum legat. Optuma torvae
<verg. g. 3.52> forma bovis, cui turpe caput, cui plurima cervix,
<verg. g. 3.53> et crurum tenus a mento palearia pendent;
<verg. g. 3.54> tum longo nullus lateri modus; omnia magna,
<verg. g. 3.55> pes etiam; et camuris hirtae sub cornibus aures.
<verg. g. 3.56> Nec mihi displiceat maculis insignis et albo,
<verg. g. 3.57> aut iuga detractans interdumque aspera cornu
<verg. g. 3.58> et faciem tauro propior, quaeque ardua tota,
<verg. g. 3.59> et gradiens ima verrit vestigia cauda,
<verg. g. 3.60> Aetas Lucinam iustosque pati hymenaeos
<verg. g. 3.61> desinit ante decem, post quattuor incipit annos;
<verg. g. 3.62> cetera nec feturae habilis nec fortis aratris.
<verg. g. 3.63> Interea, superat gregibus dum laeta iuventas,
<verg. g. 3.64> solve mares; mitte in Venerem pecuaria primus,
<verg. g. 3.65> atque aliam ex alia generando suffice prolem.
<verg. g. 3.66> Optuma quaeque dies miseris mortalibus aevi
<verg. g. 3.67> prima fugit; subeunt morbi tristisque senectus
<verg. g. 3.68> et labor, et durae rapit inclementia mortis.
<verg. g. 3.69> Semper erunt, quarum mutari corpora malis:
<verg. g. 3.70> semper enim refice ac, ne post amissa requiras,
<verg. g. 3.71> ante veni et subolem armento sortire quotannis.
<verg. g. 3.72> Nec non et pecori est idem dilectus equino.
<verg. g. 3.73> Tu modo, quos in spem statues submittere gentis,
<verg. g. 3.74> praecipuum iam inde a teneris impende laborem.
<verg. g. 3.75> Continuo pecoris generosi pullus in arvis
<verg. g. 3.76> altius ingreditur et mollia crura reponit;
<verg. g. 3.77> primus et ire viam et fluvios temptare minaces
<verg. g. 3.78> audet et ignoto sese committere ponti
<verg. g. 3.79> nec vanos horret strepitus. Illi ardua cervix
<verg. g. 3.80> argutumque caput, brevis alvus obesaque terga,
<verg. g. 3.81> luxuriatque toris animosum pectus. Honesti
<verg. g. 3.82> spadices glaucique, color deterrimus albis
<verg. g. 3.83> et gilvo. Tum, si qua sonum procul arma dedere
<verg. g. 3.84> stare loco nescit, micat auribus et tremit artus
<verg. g. 3.85> collectumque premens volvit sub naribus ignem.
<verg. g. 3.86> Densa iuba, et dextro iactata recumbit in armo;
<verg. g. 3.87> at duplex agitur per lumbos spina, cavatque
<verg. g. 3.88> tellurem et solido graviter sonat ungula cornu.
<verg. g. 3.89> Talis Amyclaei domitus Pollucis habenis
<verg. g. 3.90> Cyllarus et, quorum Grai meminere poetae,
<verg. g. 3.91> Martis equi biiuges et magni currus Achilli.
<verg. g. 3.92> Talis et ipse iubam cervice effundit equina
<verg. g. 3.93> coniugis adventu pernix Saturnus et altum
<verg. g. 3.94> Pelion hinnitu fugiens implevit acuto.
<verg. g. 3.95> Hunc quoque, ubi aut morbo gravis aut iam segnior annis
<verg. g. 3.96> deficit, abde domo nec turpi ignosce senectae.
<verg. g. 3.97> frigidus in Venerem senior, frustraque laborem
<verg. g. 3.98> ingratum trahit, et, si quando ad proelia ventum est,
<verg. g. 3.99> ut quondam in stipulis magnus sine viribus ignis,
<verg. g. 3.100> incassum furit. Ergo animos aevumque notabis
<verg. g. 3.101> praecipue; hinc alias artis prolemque parentum
<verg. g. 3.102> et quis cuique dolor victo, quae gloria palmae.
<verg. g. 3.103> Nonne vides, cum praecipiti certamine campum
<verg. g. 3.104> corripuere ruuntque effusi carcere currus,
<verg. g. 3.105> cum spes arrectae iuvenum, exsultantiaque haurit
<verg. g. 3.106> corda pavor pulsans? Illi instant verbere torto
<verg. g. 3.107> et proni dant lora, volat vi fervidus axis;
<verg. g. 3.108> iamque humiles, iamque elati sublime videntur
<verg. g. 3.109> aera per vacuum ferri atque adsurgere in auras;
<verg. g. 3.110> nec mora nec requies; at fulvae nimbus harenae
<verg. g. 3.111> tollitur, umescunt spumis flatuque sequentum:
<verg. g. 3.112> tantus amor laudum, tantae est victoria curae.
<verg. g. 3.113> Primus Erichthonius currus et quattuor ausus
<verg. g. 3.114> iungere equos rapidusque rotis insistere victor
<verg. g. 3.115> Frena Pelethronii Lapithae gyrosque dedere
<verg. g. 3.116> impositi dorso atque equitem docuere sub armis
<verg. g. 3.117> insultare solo et gressus glomerare superbos.
<verg. g. 3.118> Aequus uterque labor, aeque iuvenemque magistri
<verg. g. 3.119> exquirunt calidumque animis et cursibus acrem,
<verg. g. 3.120> quamvis saepe fuga versos ille egerit hostis
<verg. g. 3.121> et patriam Epirum referat fortisque Mycenas
<verg. g. 3.122> Neptunique ipsa deducat origine gentem.
<verg. g. 3.123> His animadversis instant sub tempus et omnis
<verg. g. 3.124> impendunt curas denso distendere pingui,
<verg. g. 3.125> quem legere ducem et pecori dixere maritum;
<verg. g. 3.126> florentisque secant herbas fluviosque ministrant
<verg. g. 3.127> farraque, ne blando nequeat superesse labori
<verg. g. 3.128> invalidique patrum referant ieiunia nati.
<verg. g. 3.129> Ipsa autem macie tenuant armenta volentes,
<verg. g. 3.130> atque, ubi concubitus primos iam nota voluptas
<verg. g. 3.131> sollicitat, frondesque negant et fontibus arcent.
<verg. g. 3.132> Saepe etiam cursu quatiunt et sole fatigant,
<verg. g. 3.133> cum graviter tunsis gemit area frugibus et cum
<verg. g. 3.134> surgentem ad Zephyrum paleae iactantur inanes.
<verg. g. 3.135> Hoc faciunt, nimio ne luxu obtunsior usus
<verg. g. 3.136> sit genitali arvo et sulcos oblimet inertis,
<verg. g. 3.137> sed rapiat sitiens Venerem interiusque recondat.
<verg. g. 3.138> Rursus cura patrum cadere et succedere matrum
<verg. g. 3.139> incipit. Exactis gravidae cum mensibus errant,
<verg. g. 3.140> non illas gravibus quisquam iuga ducere plaustris,
<verg. g. 3.141> non saltu superare viam sit passus et acri
<verg. g. 3.142> carpere prata fuga fluviosque innare rapacis.
<verg. g. 3.143> Saltibus in vacuis pascunt et plena secundum
<verg. g. 3.144> flumina, muscus ubi et viridissima gramine ripa,
<verg. g. 3.145> speluncaeque tegant et saxea procubet umbra.
<verg. g. 3.146> Est lucos Silari circa ilicibusque; virentem
<verg. g. 3.147> plurimus Alburnum volitans, cui nomen asilo
<verg. g. 3.148> Romanum est, oestrum Grai vertere vocantes,
<verg. g. 3.149> asper, acerba sonans, quo tota exterrita silvis
<verg. g. 3.150> diffugiunt armenta; furit mugitibus aether
<verg. g. 3.151> concussus silvaeque et sicci ripa Tanagri.
<verg. g. 3.152> Hoc quondam monstro horribilis exercuit iras
<verg. g. 3.153> Inachiae Iuno pestem meditata iuvencae.
<verg. g. 3.154> Hunc quoque, nam mediis fervoribus acrior instat,
<verg. g. 3.155> arcebis gravido pecori, armentaque pasces
<verg. g. 3.156> sole recens orto aut noctem ducentibus astris.
<verg. g. 3.157> Post partum cura in vitulos traducitur omnis,
<verg. g. 3.158> continuoque notas et nomina gentis inurunt
<verg. g. 3.159> et quos aut pecori malint submittere habendo
<verg. g. 3.160> aut aris servare sacros aut scindere terram
<verg. g. 3.161> et campum horrentem fractis invertere glaebis.
<verg. g. 3.162> Cetera pascuntur viridis armenta per herbas:
<verg. g. 3.163> Tu quos ad studium atque usum formabis agrestem,
<verg. g. 3.164> iam vitulos hortare viamque insiste domandi,
<verg. g. 3.165> dum faciles animi iuvenum, dum mobilis aetas.
<verg. g. 3.166> Ac primum laxos tenui de vimine circlos
<verg. g. 3.167> cervici subnecte; dehinc, ubi libera colla
<verg. g. 3.168> servitio adsuerint, ipsis e torquibus aptos
<verg. g. 3.169> iunge pares et coge gradum conferre iuvencos;
<verg. g. 3.170> atque illis iam saepe rotae ducantur inanes
<verg. g. 3.171> per terram et summo vestigia pulvere signent;
<verg. g. 3.172> post valido nitens sub pondere faginus axis
<verg. g. 3.173> instrepat et iunctos temo trahat aereus orbes.
<verg. g. 3.174> Interea pubi indomitae non gramina tantum
<verg. g. 3.175> nec vescas salicum frondes ulvamque palustrem,
<verg. g. 3.176> sed frumenta manu carpes sata; nec tibi fetae
<verg. g. 3.177> more patrum nivea implebunt mulctraria vaccae,
<verg. g. 3.178> sed tota in dulcis consument ubera natos.
<verg. g. 3.179> Sin ad bella magis studium turmasque ferocis,
<verg. g. 3.180> aut Alphea rotis praelabi flumina Pisae
<verg. g. 3.181> et Iovis in luco currus agitare volantis:
<verg. g. 3.182> primus equi labor est, animos atque arma videre
<verg. g. 3.183> bellantum lituosque pati tractuque gementem
<verg. g. 3.184> ferre rotam et stabulo frenos audire sonantis;
<verg. g. 3.185> tum magis atque magis blandis gaudere magistri
<verg. g. 3.186> laudibus et plausae sonitum cervicis amare.
<verg. g. 3.187> Atque haec iam primo depulsus ab ubere matris
<verg. g. 3.188> audeat, inque vicem det mollibus ora capistris
<verg. g. 3.189> invalidus etiamque tremens, etiam inscius aevi.
<verg. g. 3.190> At tribus exactis ubi quarta accesserit aestas,
<verg. g. 3.191> carpere mox gyrum incipiat gradibusque sonare
<verg. g. 3.192> compositis sinuetque alterna volumina crurum
<verg. g. 3.193> sitque laboranti similis; tum cursibus auras,
<verg. g. 3.194> tum vocet, ac per aperta volans ceu liber habenis
<verg. g. 3.195> aequora vix summa vestigia ponat harena;
<verg. g. 3.196> qualis Hyperboreis Aquilo cum densus ab oris
<verg. g. 3.197> incubuit, Scythiaeque hiemes atque arida differt
<verg. g. 3.198> nubila: tum segetes altae campique natantes
<verg. g. 3.199> lenibus horrescunt flabris summaeque sonorem
<verg. g. 3.200> dant silvae longique urgent ad litora fluctus;
<verg. g. 3.201> ille volat simul arva fuga, simul aequora verrens
<verg. g. 3.202> Hinc vel ad Elei metas et maxuma campi
<verg. g. 3.203> sudabit spatia et spumas aget ore cruentas,
<verg. g. 3.204> Belgica vel molli melius feret esseda collo.
<verg. g. 3.205> Tum demum crassa magnum farragine corpus
<verg. g. 3.206> crescere iam domitis sinito: namque ante domandum
<verg. g. 3.207> ingentis tollent animos prensique negabunt
<verg. g. 3.208> verbera lenta pati et duris parere lupatis.
<verg. g. 3.209> Sed non ulla magis viris industria firmat,
<verg. g. 3.210> quam Venerem et caeci stimulos avertere amoris,
<verg. g. 3.211> sive boum sive est cui gratior usus equorum.
<verg. g. 3.212> Atque ideo tauros procul atque in sola relegant
<verg. g. 3.213> pascua post montem oppositum et trans flumina lata,
<verg. g. 3.214> aut intus clausos satura ad praesepia servant.
<verg. g. 3.215> Carpit enim viris paulatim uritque videndo
<verg. g. 3.216> femina nec nemorum patitur meminisse nec herbae
<verg. g. 3.217> dulcibus illa quidem inlecebris, et saepe superbos
<verg. g. 3.218> cornibus inter se subigit decernere amantis.
<verg. g. 3.219> Pascitur in magna Sila formosa iuvenca:
<verg. g. 3.220> illi alternantes multa vi proelia miscent
<verg. g. 3.221> volneribus crebris, lavit ater corpora sanguis,
<verg. g. 3.222> versaque in obnixos urguentur cornua vasto
<verg. g. 3.223> cum gemitu, reboant silvaeque et longus Olympus
<verg. g. 3.224> Nec mos bellantis una stabulare, sed alter
<verg. g. 3.225> victus abit longeque ignotis exulat oris,
<verg. g. 3.226> multa gemens ignominiam plagasque superbi
<verg. g. 3.227> victoris, tum, quos amisit inultus, amores;
<verg. g. 3.228> et stabula aspectans regnis excessit avitis.
<verg. g. 3.229> Ergo omni cura viris exercet et inter
<verg. g. 3.230> dura iacet pernix instrato saxa cubili
<verg. g. 3.231> frondibus hirsutis et carice pastus acuta,
<verg. g. 3.232> et temptat sese atque irasci in cornua discit
<verg. g. 3.233> arboris obnixus trunco ventosque lacessit
<verg. g. 3.234> ictibus et sparsa ad pugnam proludit harena.
<verg. g. 3.235> Post ubi collectum robur viresque refectae
<verg. g. 3.236> signa movet praecepsque oblitum fertur in hostem:
<verg. g. 3.237> fluctus uti medio coepit cum albescere ponto
<verg. g. 3.238> longius ex altoque sinum trahit, utque volutus
<verg. g. 3.239> ad terras immane sonat per saxa neque ipso
<verg. g. 3.240> monte minor procumbit, at ima exaestuat unda
<verg. g. 3.241> verticibus nigramque alte subiectat harenam.
<verg. g. 3.242> Omne adeo genus in terris hominumque ferarumque,
<verg. g. 3.243> et genus aequoreum, pecudes pictaeque volucres,
<verg. g. 3.244> in furias. ignemque ruunt. Amor omnibus idem.
<verg. g. 3.245> Tempore non alio catulorum oblita leaena
<verg. g. 3.246> saevior erravit campis, nec funera volgo
<verg. g. 3.247> tam multa informes ursi stragemque dedere
<verg. g. 3.248> per silvas; tum saevus aper, tum pessima tigris;
<verg. g. 3.249> heu male tum Libyae solis erratur in agris.
<verg. g. 3.250> Nonne vides, ut tota tremor pertemptet equorum
<verg. g. 3.251> corpora, si tantum notas odor attulit auras?
<verg. g. 3.252> Ac neque eos iam frena virum neque verbera saeva
<verg. g. 3.253> non scopuli rupesque cavae atque obiecta retardant
<verg. g. 3.254> flumina correptosque unda torquentia montis.
<verg. g. 3.255> Ipse ruit dentesque Sabellicus exacuit sus
<verg. g. 3.256> et pede prosubigit terram, fricat arbore costas
<verg. g. 3.257> atque hinc atque illinc umeros ad volnera durat.
<verg. g. 3.258> Quid iuvenis, magnum cui versat in ossibus ignem
<verg. g. 3.259> durus amor? Nempe abruptis turbata procellis
<verg. g. 3.260> nocte natat caeca serus freta; quem super ingens
<verg. g. 3.261> porta tonat caeli et scopulis inlisa reclamant
<verg. g. 3.262> aequora; nec miseri possunt revocare parentes
<verg. g. 3.263> nec moritura super crudeli funere virgo.
<verg. g. 3.264> Quid lynces Bacchi variae et genus acre luporum
<verg. g. 3.265> atque canum? Quid, quae imbelles dant proelia cervi?
<verg. g. 3.266> Scilicet ante omnis furor est insignis equarum;
<verg. g. 3.267> et mentem Venus ipsa dedit, quo tempore Glauci
<verg. g. 3.268> Potniades malis membra absumpsere quadrigae.
<verg. g. 3.269> Illas ducit amor trans Gargara transque sonantem
<verg. g. 3.270> Ascanium; superant montis et flumina tranant.
<verg. g. 3.271> Continuoque avidis ubi subdita flamma medullis,
<verg. g. 3.272> vere magis, quia vere calor redit ossibus: illae
<verg. g. 3.273> ore omnes versae in Zephyrum stant rupibus altis,
<verg. g. 3.274> exceptantque levis auras et saepe sine ullis
<verg. g. 3.275> coniugiis vento gravidae, mirabile dictu,
<verg. g. 3.276> saxa per et scopulos et depressas convallis
<verg. g. 3.277> diffugiunt, non, Eure, tuos, neque solis ad ortus,
<verg. g. 3.278> in Borean caurumque, aut unde nigerrimus auster
<verg. g. 3.279> nascitur et pluvio contristat frigore caelum.
<verg. g. 3.280> Hic demum, hippomanes vero quod nomine dicunt
<verg. g. 3.281> pastores, lentum destillat ab inguine virus,
<verg. g. 3.282> hippomanes, quod saepe malae legere novercae
<verg. g. 3.283> miscueruntque herbas et non innoxia verba.
<verg. g. 3.284> Sed fugit interea, fugit inreparabile tempus,
<verg. g. 3.285> singula dum capti circumvectamur amore.
<verg. g. 3.286> Hoc satis armentis: superat pars altera curae,
<verg. g. 3.287> lanigeros agitare greges hirtasque capellas.
<verg. g. 3.288> Hic labor, hinc laudem fortes sperate coloni.
<verg. g. 3.289> Nec sum animi dubius, verbis ea vincere magnum
<verg. g. 3.290> quam sit, et angustis hunc addere rebus honorem;
<verg. g. 3.291> sed me Parnasi deserta per ardua dulcis
<verg. g. 3.292> raptat amor; iuvat ire iugis, qua nulla priorum
<verg. g. 3.293> Castaliam molli devertitur orbita clivo.
<verg. g. 3.294> Nunc, veneranda Pales, magno nunc ore sonandum
<verg. g. 3.295> Incipiens stabulis edico in mollibus herbam
<verg. g. 3.296> carpere ovis, dum mox frondosa reducitur aestas,
<verg. g. 3.297> et multa duram stipula filicumque maniplis
<verg. g. 3.298> sternere subter humum, glacies ne frigida laedat
<verg. g. 3.299> molle pecus scabiemque ferat turpisque podagras.
<verg. g. 3.300> Post hinc digressus iubeo frondentia capris
<verg. g. 3.301> arbuta sufficere et fluvios praebere recentis
<verg. g. 3.302> et stabula a ventis hiberno opponere soli
<verg. g. 3.303> ad medium conversa diem, cum frigidus olim
<verg. g. 3.304> iam cadit extremoque inrorat Aquarius anno.
<verg. g. 3.305> Haec quoque non cura nobis leviore tuendae,
<verg. g. 3.306> nec minor usus erit, quamvis Milesia magno
<verg. g. 3.307> vellera mutentur Tyrios incocta rubores:
<verg. g. 3.308> densior hinc suboles, hinc largi copia lactis;
<verg. g. 3.309> quam magis exhausto spumaverit ubere mulctra,
<verg. g. 3.310> laeta magis pressis manabunt flumina mammis.
<verg. g. 3.311> Nec minus interea barbas incanaque menta
<verg. g. 3.312> Cinyphii tondent hirci saetasque comantis
<verg. g. 3.313> usum in castrorum et miseris velamina nautis.
<verg. g. 3.314> Pascuntur vero silvas et summa Lycaei
<verg. g. 3.315> horrentisque rubos et amantis ardua dumos:
<verg. g. 3.316> atque ipsae memores redeunt in tecta suosque
<verg. g. 3.317> ducunt et gravido superant vix ubere limen.
<verg. g. 3.318> Ergo omni studio glaciem ventosque nivalis
<verg. g. 3.319> quo minor est illis curae mortalis egestas,
<verg. g. 3.320> avertes victumque feres et virgea laetus
<verg. g. 3.321> pabula, nec tota claudes faenilia bruma.
<verg. g. 3.322> At vero Zephyris cum laeta vocantibus aestas
<verg. g. 3.323> in saltus utrumque gregem atque in pascua mittet,
<verg. g. 3.324> Luciferi primo cum sidere frigida rura
<verg. g. 3.325> carpamus, dum mane novum, dum gramina canent,
<verg. g. 3.326> et ros in tenera pecori gratissimus herba.
<verg. g. 3.327> Inde ubi quarta sitim caeli collegerit hora
<verg. g. 3.328> et cantu querulae rumpent arbusta cicadae,
<verg. g. 3.329> ad puteos aut alta greges ad stagna iubebo
<verg. g. 3.330> currentem ilignis potare canalibus undam;
<verg. g. 3.331> aestibus at mediis umbrosam exquirere vallem,
<verg. g. 3.332> sicubi magna Iovis antiquo robore quercus
<verg. g. 3.333> ingentis tendat ramos, aut sicubi nigrum
<verg. g. 3.334> ilicibus crebris sacra nemus accubet umbra;
<verg. g. 3.335> tum tenuis dare rursus aquas et pascere rursus
<verg. g. 3.336> solis ad occasum, cum frigidus aera vesper
<verg. g. 3.337> temperat et saltus reficit iam roscida luna
<verg. g. 3.338> litoraque alcyonem resonant, acalanthida dumi.
<verg. g. 3.339> Quid tibi pastores Libyae, quid pascua versu
<verg. g. 3.340> prosequar et raris habitata mapalia tectis?
<verg. g. 3.341> Saepe diem noctemque et totum ex ordine mensem
<verg. g. 3.342> pascitur itque pecus longa in deserta sine ullis
<verg. g. 3.343> hospitiis: tantum campi iacet. Omnia secum
<verg. g. 3.344> armentarius Afer agit, tectumque laremque
<verg. g. 3.345> armaque Amyclaeumque canem Cressamque pharetram;
<verg. g. 3.346> non secus ac patriis acer Romanus in armis
<verg. g. 3.347> iniusto sub fasce viam cum carpit et hosti
<verg. g. 3.348> ante expectatum positis stat in agmine castris.
<verg. g. 3.349> At non, qua Scythiae gentes Maeotiaque unda,
<verg. g. 3.350> turbidus et torquens flaventis Hister harenas,
<verg. g. 3.351> quaque redit medium Rhodope porrecta sub axem.
<verg. g. 3.352> Illic clausa tenent stabulis armenta, neque ullae
<verg. g. 3.353> aut herbae campo apparent aut arbore frondes;
<verg. g. 3.354> sed iacet aggeribus niveis informis et alto
<verg. g. 3.355> terra gelu late septemque adsurgit in ulnas.
<verg. g. 3.356> Semper hiemps, semper spirantes frigora cauri.
<verg. g. 3.357> Tum Sol pallentis haud umquam discutit umbras,
<verg. g. 3.358> nec cum invectus equis altum petit aethera, nec cum
<verg. g. 3.359> praecipitem Oceani rubro lavit aequore currum.
<verg. g. 3.360> Concrescunt subitae currenti in flumine crustae
<verg. g. 3.361> undaque iam tergo ferratos sustinet orbis,
<verg. g. 3.362> puppibus illa prius, patulis nunc hospita plaustris;
<verg. g. 3.363> aeraque dissiliunt vulgo vestesque rigescunt
<verg. g. 3.364> indutae caeduntque securibus umida vina
<verg. g. 3.365> et totae solidam in glaciem vertere lacunae
<verg. g. 3.366> stiriaque impexis induruit horrida barbis.
<verg. g. 3.367> Interea toto non setius aere ninguit:
<verg. g. 3.368> intereunt pecudes, stant circumfusa pruinis
<verg. g. 3.369> corpora magna boum, confertoque agmine cervi
<verg. g. 3.370> torpent mole nova et summis vix cornibus extant.
<verg. g. 3.371> Hos non immissis canibus, non cassibus ullis
<verg. g. 3.372> puniceaeve agitant pavidos formidine pennae,
<verg. g. 3.373> sed frustra oppositum trudentis pectore montem
<verg. g. 3.374> comminus obtruncant ferro graviterque rudentis
<verg. g. 3.375> caedunt et magno laeti clamore reportant.
<verg. g. 3.376> Ipsi in defossis specubus secura sub alta
<verg. g. 3.377> otia agunt terra congestaque robora totasque
<verg. g. 3.378> advolvere focis ulmos ignique dedere.
<verg. g. 3.379> Hic noctem ludo ducunt et pocula laeti
<verg. g. 3.380> fermento atque acidis imitantur vitea sorbis.
<verg. g. 3.381> Talis Hyperboreo septem subiecta trioni
<verg. g. 3.382> gens effrena virum Rhiphaeo tunditur euro
<verg. g. 3.383> et pecudum fulvis velatur corpora saetis.
<verg. g. 3.384> Si tibi lanitium curae, primum aspera silva,
<verg. g. 3.385> lappaeque tribolique, absint; fuge pabula laeta;
<verg. g. 3.386> Continuoque greges villis lege mollibus albos.
<verg. g. 3.387> Illum autem, quamvis aries sit candidus ipse,
<verg. g. 3.388> nigra subest udo tantum cui lingua palato,
<verg. g. 3.389> reice, ne maculis infuscet vellera pullis
<verg. g. 3.390> nascentum, plenoque alium circumspice campo.
<verg. g. 3.391> Munere sic niveo lanae, si credere dignum est,
<verg. g. 3.392> Pan deus Arcadiae captam te, Luna, fefellit
<verg. g. 3.393> in nemora alta vocans; nec tu aspernata vocantem.
<verg. g. 3.394> At cui lactis amor, cytisum lotosque frequentis
<verg. g. 3.395> ipse manu salsasque ferat praesepibus herbas.
<verg. g. 3.396> Hinc et amant fluvios magis et magis ubera tendunt
<verg. g. 3.397> et salis occultum referunt in lacte saporem.
<verg. g. 3.398> Multi iam excretos prohibent a matribus haedos
<verg. g. 3.399> primaque ferratis praefigunt ora capistris.
<verg. g. 3.400> Quod surgente die mulsere horisque diurnis,
<verg. g. 3.401> nocte premunt; quod iam tenebris et sole cadente,
<verg. g. 3.402> sub lucem exportant calathis adit oppida pastor;
<verg. g. 3.403> aut parco sale contingunt hiemique reponunt.
<verg. g. 3.404> Nec tibi cura canum fuerit postrema, sed una
<verg. g. 3.405> velocis Spartae catulos acremque Molossum
<verg. g. 3.406> pasce sero pingui. Numquam custodibus illis
<verg. g. 3.407> nocturnum stabulis furem incursusque luporum
<verg. g. 3.408> aut impacatos a tergo horrebis Hiberos.
<verg. g. 3.409> Saepe etiam cursu timidos agitabis onagros
<verg. g. 3.410> et canibus leporem, canibus venabere dammas,
<verg. g. 3.411> saepe volutabris pulsos silvestribus apros
<verg. g. 3.412> latratu turbabis agens montisque per altos
<verg. g. 3.413> ingentem clamore premes ad retia cervum.
<verg. g. 3.414> Disce et odoratam stabulis accendere cedrum
<verg. g. 3.415> galbaneoque agitare gravis nidore chelydros.
<verg. g. 3.416> saepe sub immotis praesepibus aut mala tactu
<verg. g. 3.417> vipera delituit caelumque exterrita fugit,
<verg. g. 3.418> aut tecto adsuetus coluber succedere et umbrae,
<verg. g. 3.419> pestis acerba boum, pecorique aspergere virus,
<verg. g. 3.420> fovit humum. Cape saxa manu, cape robora, pastor,
<verg. g. 3.421> tollentemque minas et sibila colla tumentem
<verg. g. 3.422> deice. Iamque fuga timidum caput abdidit alte,
<verg. g. 3.423> cum medii nexus extremaeque agmina caudae
<verg. g. 3.424> solvuntur, tardosque trahit sinus ultimus orbis.
<verg. g. 3.425> Est etiam ille malus Calabris in saltibus anguis,
<verg. g. 3.426> squamea convolvens sublato pectore terga
<verg. g. 3.427> atque notis longam maculosus grandibus alvum
<verg. g. 3.428> qui, dum amnes ulli rumpuntur fontibus et dum
<verg. g. 3.429> vere madent udo terrae ac pluvialibus austris
<verg. g. 3.430> stagna colit, ripisque habitans hic piscibus atram
<verg. g. 3.431> improbus ingluviem ranisque loquacibus explet;
<verg. g. 3.432> postquam exusta palus, terraeque ardore dehiscunt,
<verg. g. 3.433> exsilit in siccum et flammantia lumina torquens
<verg. g. 3.434> saevit agris asperque siti atque exterritus aestu.
<verg. g. 3.435> Ne mihi tum mollis sub divo carpere somnos
<verg. g. 3.436> neu dorso nemoris libeat iacuisse per herbas,
<verg. g. 3.437> cum positis novus exuviis nitidusque iuventa
<verg. g. 3.438> volvitur, aut catulos tectis aut ova relinquens
<verg. g. 3.439> arduus ad solem et linguis micat ore trisulcis.
<verg. g. 3.440> Morborum quoque te causas et signa docebo.
<verg. g. 3.441> Turpis ovis temptat scabies, ubi frigidus imber
<verg. g. 3.442> altius ad vivum persedit et horrida cano
<verg. g. 3.443> bruma gelu, vel cum tonsis inlotus adhaesit
<verg. g. 3.444> sudor et hirsuti secuerunt corpora vepres.
<verg. g. 3.445> Dulcibus idcirco fluviis pecus omne magistri
<verg. g. 3.446> perfundunt, udisque aries in gurgite villis
<verg. g. 3.447> mersatur missusque secundo defluit amni;
<verg. g. 3.448> aut tonsum tristi contingunt corpus amurca
<verg. g. 3.449> et spumas miscent argenti et sulfura viva
<verg. g. 3.450> Idaeasque pices et pinguis unguine ceras
<verg. g. 3.451> scillamque elleborosque gravis nigrumque bitumen.
<verg. g. 3.452> Non tamen ulla magis praesens fortuna laborum est,
<verg. g. 3.453> quam si quis ferro potuit rescindere summum
<verg. g. 3.454> ulceris os: alitur vitium vivitque tegendo,
<verg. g. 3.455> dum medicas adhibere manus ad volnera pastor
<verg. g. 3.456> abnegat et meliora deos sedet omnia poscens.
<verg. g. 3.457> Quin etiam, ima dolor balantum lapsus ad ossa
<verg. g. 3.458> cum furit atque artus depascitur arida febris,
<verg. g. 3.459> profuit incensos aestus avertere et inter
<verg. g. 3.460> ima ferire pedis salientem sanguine venam,
<verg. g. 3.461> Bisaltae quo more solent acerque Gelonus;
<verg. g. 3.462> cum fugit in Rhodopen atque in deserta Getarum
<verg. g. 3.463> et lac concretum cum sanguine potat equino.
<verg. g. 3.464> Quam procul aut molli succedere saepius umbrae
<verg. g. 3.465> videris aut summas carpentem ignavius herbas
<verg. g. 3.466> extremamque sequi aut medio procumbere campo
<verg. g. 3.467> pascentem et serae solam decedere nocti:
<verg. g. 3.468> continuo culpam ferro compesce, prius quam
<verg. g. 3.469> dira per incautum serpant contagia volgus.
<verg. g. 3.470> Non tam creber agens hiemem ruit aequore turbo,
<verg. g. 3.471> quam multae pecudum pestes. Nec singula morbi
<verg. g. 3.472> corpora corripiunt, sed tota aestiva repente,
<verg. g. 3.473> spemque gregemque simul cunctamque ab origine gentem.
<verg. g. 3.474> Tum sciat, aerias Alpis et Norica si quis
<verg. g. 3.475> castella in tumulis et Iapydis arva Timavi
<verg. g. 3.476> nunc quoque post tanto videat desertaque regna
<verg. g. 3.477> pastorum et longe saltus lateque vacantis.
<verg. g. 3.478> Hic quondam morbo caeli miseranda coorta est
<verg. g. 3.479> tempestas totoque autumni incanduit aestu
<verg. g. 3.480> et genus omne neci pecudum dedit, omne ferarum,
<verg. g. 3.481> corrupitque lacus, infecit pabula tabo.
<verg. g. 3.482> Nec via mortis erat simplex, sed ubi ignea venis
<verg. g. 3.483> omnibus acta sitis miseros adduxerat artus,
<verg. g. 3.484> rursus abundabat fluidus liquor omniaque in se
<verg. g. 3.485> ossa minutatim morbo collapsa trahebat.
<verg. g. 3.486> Saepe in honore deum medio stans hostia ad aram
<verg. g. 3.487> lanea dum nivea circumdatur infula vitta,
<verg. g. 3.488> inter cunctantis cecidit moribunda ministros.
<verg. g. 3.489> Aut si quam ferro mactaverat ante sacerdos
<verg. g. 3.490> inde neque impositis ardent altaria fibris
<verg. g. 3.491> nec responsa potest consultus reddere vates,
<verg. g. 3.492> ac vix suppositi tinguntur sanguine cultri
<verg. g. 3.493> summaque ieiuna sanie infuscatur harena.
<verg. g. 3.494> Hinc laetis vituli volgo moriuntur in herbis
<verg. g. 3.495> et dulcis animas plena ad praesepia reddunt;
<verg. g. 3.496> hinc canibus blandis rabies venit et quatit aegros
<verg. g. 3.497> tussis anhela sues ac faucibus angit obesis.
<verg. g. 3.498> Labitur infelix studiorum atque immemor herbae
<verg. g. 3.499> victor equus fontisque avertitur et pede terram
<verg. g. 3.500> crebra ferit; demissae aures, incertus ibidem
<verg. g. 3.501> sudor et ille quidem morituris frigidus, aret
<verg. g. 3.502> pellis et ad tactum tractanti dura resistit.
<verg. g. 3.503> Haec ante exitium primis dant signa diebus;
<verg. g. 3.504> sin in processu coepit crudescere morbus,
<verg. g. 3.505> tum vero ardentes oculi atque attractus ab alto
<verg. g. 3.506> spiritus, interdum gemitu gravis, imaque longo
<verg. g. 3.507> ilia singultu tendunt, it naribus ater
<verg. g. 3.508> sanguis et obsessas fauces premit aspera lingua.
<verg. g. 3.509> Profuit inserto latices infundere cornu
<verg. g. 3.510> Lenaeos; ea visa salus morientibus una;
<verg. g. 3.511> mox erat hoc ipsum exitio, furiisque refecti
<verg. g. 3.512> ardebant ipsique suos iam morte sub aegra,
<verg. g. 3.513> di meliora piis erroremque hostibus illum,
<verg. g. 3.514> discissos nudis laniabant dentibus artus.
<verg. g. 3.515> Ecce autem duro fumans sub vomere taurus
<verg. g. 3.516> concidit et mixtum spumis vomit ore cruorem
<verg. g. 3.517> extremosque ciet gemitus. It tristis arator
<verg. g. 3.518> maerentem abiungens fraterna morte iuvencum,
<verg. g. 3.519> atque opere in medio defixa relinquit aratra.
<verg. g. 3.520> Non umbrae altorum nemorum, non mollia possunt
<verg. g. 3.521> prata movere animum, non qui per saxa volutus
<verg. g. 3.522> purior electro campum petit amnis; at ima
<verg. g. 3.523> solvuntur latera atque oculos stupor urguet inertis
<verg. g. 3.524> ad terramque fluit devexo pondere cervix.
<verg. g. 3.525> Quid labor aut benefacta iuvant? Quid vomere terras
<verg. g. 3.526> invertisse gravis? Atqui non Massica Bacchi
<verg. g. 3.527> munera, non illis epulae nocuere repostae:
<verg. g. 3.528> frondibus et victu pascuntur simplicis herbae,
<verg. g. 3.529> pocula sunt fontes liquidi atque exercita cursu
<verg. g. 3.530> flumina, nec somnos abrumpit cura salubris.
<verg. g. 3.531> Tempore non alio dicunt regionibus illis
<verg. g. 3.532> quaesitas ad sacra boves Iunonis et uris
<verg. g. 3.533> imparibus ductos alta ad donaria currus.
<verg. g. 3.534> Ergo aegre rastris terram rimantur et ipsis
<verg. g. 3.535> unguibus infodiunt fruges montisque per altos
<verg. g. 3.536> contenta cervice trahunt stridentia plaustra.
<verg. g. 3.537> Non lupus insidias explorat ovilia circum
<verg. g. 3.538> nec gregibus nocturnus obambulat; acrior illum
<verg. g. 3.539> cura domat; timidi dammae cervique fugaces
<verg. g. 3.540> nunc interque canes et circum tecta vagantur.
<verg. g. 3.541> Iam maris immensi prolem et genus omne natantum
<verg. g. 3.542> litore in extremo, ceu naufraga corpora, fluctus
<verg. g. 3.543> proluit; insolitae fugiunt in flumina phocae.
<verg. g. 3.544> Interit et curvis frustra defensa latebris
<verg. g. 3.545> vipera et attoniti squamis adstantibus hydri.
<verg. g. 3.546> Ipsis est aer avibus non aequus et illae
<verg. g. 3.547> praecipites alta vitam sub nube relinquunt.
<verg. g. 3.548> Praeterea iam nec mutari pabula refert
<verg. g. 3.549> artes nocent quaesitaeque; cessere magistri
<verg. g. 3.550> Phillyrides Chiron Amythaoniusque Melampus.
<verg. g. 3.551> Saevit et in lucem Stygiis emissa tenebris
<verg. g. 3.552> pallida Tisiphone Morbos agit ante Metumque,
<verg. g. 3.553> inque dies avidum surgens caput altius effert:
<verg. g. 3.554> Balatu pecorum et crebris mugitibus amnes
<verg. g. 3.555> arentesque sonant ripae collesque supini:
<verg. g. 3.556> Iamque catervatim dat stragem atque aggerat ipsis
<verg. g. 3.557> in stabulis turpi dilapsa cadavera tabo
<verg. g. 3.558> donec humo tegere ac foveis abscondere discunt.
<verg. g. 3.559> Nam neque erat coriis usus nec viscera quisquam
<verg. g. 3.560> aut undis abolere potest aut vincere flamma;
<verg. g. 3.561> ne tondere quidem morbo inluvieque peresa
<verg. g. 3.562> vellera nec telas possunt attingere putris;
<verg. g. 3.563> verum etiam invisos si quis temptarat amictus,
<verg. g. 3.564> ardentes papulae atque immundus olentia sudor
<verg. g. 3.565> membra sequebatur nec longo deinde moranti
<verg. g. 3.566> tempore contactos artus sacer ignis edebat.
<verg. g. 4.1> Protinus aerii mellis caelestia dona
<verg. g. 4.2> exsequar: hanc etiam, Maecenas, adspice partem.
<verg. g. 4.3> Admiranda tibi levium spectacula rerum
<verg. g. 4.4> magnanimosque duces totiusque ordine gentis
<verg. g. 4.5> mores et studia et populos et proelia dicam.
<verg. g. 4.6> In tenui labor; at tenuis non gloria, si quem
<verg. g. 4.7> numina laeva sinunt auditque vocatus Apollo.
<verg. g. 4.8> Principio sedes apibus statioque petenda,
<verg. g. 4.9> quo neque sit ventis aditus—nam pabula venti
<verg. g. 4.10> ferre domum prohibent—neque oves haedique petulci
<verg. g. 4.11> floribus insultent aut errans bucula campo
<verg. g. 4.12> decutiat rorem et surgentes atterat herbas.
<verg. g. 4.13> Absint et picti squalentia terga lacerti
<verg. g. 4.14> pinguibus a stabulis meropesque aliaeque volucres
<verg. g. 4.15> et manibus Procne pectus signata cruentis;
<verg. g. 4.16> omnia nam late vastant ipsasque volantes
<verg. g. 4.17> ore ferunt dulcem nidis immitibus escam.
<verg. g. 4.18> At liquidi fontes et stagna virentia musco
<verg. g. 4.19> adsint et tenuis fugiens per gramina rivus,
<verg. g. 4.20> palmaque vestibulum aut ingens oleaster inumbret,
<verg. g. 4.21> ut, cum prima novi ducent examina reges
<verg. g. 4.22> vere suo ludetque favis emissa iuventus,
<verg. g. 4.23> vicina invitet decedere ripa calori,
<verg. g. 4.24> obviaque hospitiis teneat frondentibus arbos.
<verg. g. 4.25> In medium, seu stabit iners seu profluet umor,
<verg. g. 4.26> transversas salices et grandia conice saxa,
<verg. g. 4.27> pontibus ut crebris possint consistere et alas
<verg. g. 4.28> pandere ad aestivum solem, si forte morantes
<verg. g. 4.29> sparserit aut praeceps Neptuno immerserit Eurus.
<verg. g. 4.30> Haec circum casiae virides et olentia late
<verg. g. 4.31> serpylla et graviter spirantis copia thymbrae
<verg. g. 4.32> floreat inriguumque bibant violaria fontem.
<verg. g. 4.33> Ipsa autem, seu corticibus tibi suta cavatis,
<verg. g. 4.34> seu lento fuerint alvaria vimine texta,
<verg. g. 4.35> angustos habeant aditus: nam frigore mella
<verg. g. 4.36> cogit hiems, eademque calor liquefacta remittit.
<verg. g. 4.37> Utraque vis apibus pariter metuenda; neque illae
<verg. g. 4.38> nequiquam in tectis certatim tenuia cera
<verg. g. 4.39> spiramenta linunt fucoque et floribus oras
<verg. g. 4.40> explent collectumque haec ipsa ad munera gluten
<verg. g. 4.41> et visco et Phrygiae servant pice lentius Idae.
<verg. g. 4.42> Saepe etiam effossis, si vera est fama, latebris
<verg. g. 4.43> sub terra fovere larem, penitusque repertae
<verg. g. 4.44> pumicibusque cavis exesaeque arboris antro.
<verg. g. 4.45> Tu tamen et levi rimosa cubilia limo
<verg. g. 4.46> ungue fovens circum et raras superinice frondes.
<verg. g. 4.47> Neu propius tectis taxum sine, neve rubentes
<verg. g. 4.48> ure foco cancros, altae neu crede paludi,
<verg. g. 4.49> aut ubi odor caeni gravis aut ubi concava pulsu
<verg. g. 4.50> saxa sonant vocisque offensa resultat imago.
<verg. g. 4.51> Quod superest, ubi pulsam hiemem sol aureus egit
<verg. g. 4.52> sub terras caelumque aestiva luce reclusit,
<verg. g. 4.53> illae continuo saltus silvasque peragrant
<verg. g. 4.54> purpureosque metunt flores et flumina libant
<verg. g. 4.55> summa leves. Hinc nescio qua dulcedine laetae
<verg. g. 4.56> progeniem nidosque fovent, hinc arte recentes
<verg. g. 4.57> excudunt ceras et mella tenacia fingunt.
<verg. g. 4.58> Hinc ubi iam emissum caveis ad sidera caeli
<verg. g. 4.59> nare per aestatem liquidam suspexeris agmen
<verg. g. 4.60> obscuramque trahi vento mirabere nubem,
<verg. g. 4.61> contemplator: aquas dulces et frondea semper
<verg. g. 4.62> tecta petunt. Huc tu iussos adsperge sapores,
<verg. g. 4.63> trita melisphylla et cerinthae ignobile gramen,
<verg. g. 4.64> tinnitusque cie et Matris quate cymbala circum.
<verg. g. 4.65> ipsae consident medicatis sedibus, ipsae
<verg. g. 4.66> intima more suo sese in cunabula condent.
<verg. g. 4.67> Sin autem ad pugnam exierint, nam saepe duobus
<verg. g. 4.68> regibus incessit magno discordia motu,
<verg. g. 4.69> continuoque animos vulgi et trepidantia bello
<verg. g. 4.70> corda licet longe praesciscere; namque morantes
<verg. g. 4.71> Martius ille aeris rauci canor increpat et vox
<verg. g. 4.72> auditur fractos sonitus imitata tubarum;
<verg. g. 4.73> tum trepidae inter se coeunt pennisque coruscant
<verg. g. 4.74> spiculaque exacuunt rostris aptantque lacertos
<verg. g. 4.75> et circa regem atque ipsa ad praetoria densae
<verg. g. 4.76> miscentur magnisque vocant clamoribus hostem.
<verg. g. 4.77> Ergo ubi ver nactae sudum camposque patentes,
<verg. g. 4.78> erumpunt portis; concurritur, aethere in alto
<verg. g. 4.79> fit sonitus, magnum mixtae glomerantur in orbem
<verg. g. 4.80> praecipitesque cadunt; non densior aere grando,
<verg. g. 4.81> nec de concussa tantum pluit ilice glandis.
<verg. g. 4.82> ipsi per medias acies insignibus alis
<verg. g. 4.83> ingentes animos angusto in pectore versant,
<verg. g. 4.84> usque adeo obnixi non cedere, dum gravis aut hos
<verg. g. 4.85> aut hos versa fuga victor dare terga subegit.
<verg. g. 4.86> Hi motus animorum atque haec certamina tanta
<verg. g. 4.87> pulveris exigui iactu compressa quiescent.
<verg. g. 4.88> Verum ubi ductores acie revocaveris ambo,
<verg. g. 4.89> deterior qui visus, eum, ne prodigus obsit,
<verg. g. 4.90> dede neci; melior vacua sine regnet in aula.
<verg. g. 4.91> Alter erit maculis auro squalentibus ardens;
<verg. g. 4.92> nam duo sunt genera: hic melior, insignis et ore
<verg. g. 4.93> et rutilis clarus squamis, ille horridus alter
<verg. g. 4.94> desidia latamque trahens inglorius alvum.
<verg. g. 4.95> Ut binae regum facies, ita corpora plebis.
<verg. g. 4.96> Namque aliae turpes horrent, ceu pulvere ab alto
<verg. g. 4.97> cum venit et sicco terram spuit ore viator
<verg. g. 4.98> aridus; elucent aliae et fulgore coruscant
<verg. g. 4.99> ardentes auro et paribus lita corpora guttis.
<verg. g. 4.100> Haec potior suboles, hinc caeli tempore certo
<verg. g. 4.101> dulcia mella premes, nec tantum dulcia, quantum
<verg. g. 4.102> et liquida et durum Bacchi domitura saporem.
<verg. g. 4.103> At cum incerta volant caeloque examina ludunt
<verg. g. 4.104> contemnuntque favos et frigida tecta relinquunt,
<verg. g. 4.105> instabiles animos ludo prohibebis inani.
<verg. g. 4.106> Nec magnus prohibere labor: tu regibus alas
<verg. g. 4.107> eripe; non illis quisquam cunctantibus altum
<verg. g. 4.108> ire iter aut castris audebit vellere signa.
<verg. g. 4.109> Invitent croceis halantes floribus horti
<verg. g. 4.110> et custos furum atque avium cum falce saligna
<verg. g. 4.111> Hellespontiaci servet tutela Priapi.
<verg. g. 4.112> Ipse thymum pinosque ferens de montibus altis
<verg. g. 4.113> tecta serat late circum, cui talia curae;
<verg. g. 4.114> ipse labore manum duro terat, ipse feraces
<verg. g. 4.115> figat humo plantas et amicos inriget imbres.
<verg. g. 4.116> Atque equidem, extremo ni iam sub fine laborum
<verg. g. 4.117> vela traham et terris festinem advertere proram,
<verg. g. 4.118> forsitan et, pingues hortos quae cura colendi
<verg. g. 4.119> ornaret, canerem, biferique rosaria Paesti,
<verg. g. 4.120> quoque modo potis gauderent intiba rivis
<verg. g. 4.121> et virides apio ripae, tortusque per herbam
<verg. g. 4.122> cresceret in ventrem cucumis; nec sera comantem
<verg. g. 4.123> narcissum aut flexi tacuissem vimen acanthi
<verg. g. 4.124> pallentesque hederas et amantes litora myrtos.
<verg. g. 4.125> Namque sub Oebaliae memini me turribus arcis,
<verg. g. 4.126> qua niger umectat flaventia culta Galaesus,
<verg. g. 4.127> Corycium vidisse senem, cui pauca relicti
<verg. g. 4.128> iugera ruris erant, nec fertilis illa iuvencis
<verg. g. 4.129> nec pecori opportuna seges nec commoda Baccho.
<verg. g. 4.130> Hic rarum tamen in dumis olus albaque circum
<verg. g. 4.131> lilia verbenasque premens vescumque papaver
<verg. g. 4.132> regum aequabat opes animis seraque revertens
<verg. g. 4.133> nocte domum dapibus mensas onerabat inemptis.
<verg. g. 4.134> Primus vere rosam atque autumno carpere poma,
<verg. g. 4.135> et cum tristis hiems etiamnum frigore saxa
<verg. g. 4.136> rumperet et glacie cursus frenaret aquarum,
<verg. g. 4.137> ille comam mollis iam tondebat hyacinthi
<verg. g. 4.138> aestatem increpitans seram Zephyrosque morantes.
<verg. g. 4.139> Ergo apibus fetis idem atque examine multo
<verg. g. 4.140> primus abundare et spumantia cogere pressis
<verg. g. 4.141> mella favis; illi tiliae atque uberrima pinus,
<verg. g. 4.142> quotque in flore novo pomis se fertilis arbos
<verg. g. 4.143> induerat, totidem autumno matura tenebat.
<verg. g. 4.144> Ille etiam seras in versum distulit ulmos
<verg. g. 4.145> eduramque pirum et spinos iam pruna ferentes
<verg. g. 4.146> iamque ministrantem platanum potantibus umbras.
<verg. g. 4.147> Verum haec ipse equidem spatiis exclusus iniquis
<verg. g. 4.148> praetereo atque aliis post me memoranda relinquo.
<verg. g. 4.149> Nunc age, naturas apibus quas Iuppiter ipse
<verg. g. 4.150> addidit, expediam, pro qua mercede canoros
<verg. g. 4.151> Curetum sonitus crepitantiaque aera secutae
<verg. g. 4.152> Dictaeo caeli regem pavere sub antro.
<verg. g. 4.153> Solae communes natos, consortia tecta
<verg. g. 4.154> urbis habent magnisque agitant sub legibus aevum,
<verg. g. 4.155> et patriam solae et certos novere penates,
<verg. g. 4.156> venturaeque hiemis memores aestate laborem
<verg. g. 4.157> experiuntur et in medium quaesita reponunt.
<verg. g. 4.158> Namque aliae victu invigilant et foedere pacto
<verg. g. 4.159> exercentur agris; pars intra saepta domorum
<verg. g. 4.160> Narcissi lacrimam et lentum de cortice gluten
<verg. g. 4.161> prima favis ponunt fundamina, deinde tenaces
<verg. g. 4.162> suspendunt ceras: aliae spem gentis adultos
<verg. g. 4.163> educunt fetus, aliae purissima mella
<verg. g. 4.164> stipant et liquido distendunt nectare cellas.
<verg. g. 4.165> Sunt quibus ad portas cecidit custodia sorti,
<verg. g. 4.166> inque vicem speculantur aquas et nubila caeli
<verg. g. 4.167> aut onera accipiunt venientum aut agmine facto
<verg. g. 4.168> ignavum fucos pecus a praesepibus arcent.
<verg. g. 4.169> Fervet opus, redolentque thymo fragrantia mella.
<verg. g. 4.170> ac veluti lentis Cyclopes fulmina massis
<verg. g. 4.171> cum properant, alii taurinis follibus auras
<verg. g. 4.172> accipiunt redduntque, alii stridentia tingunt
<verg. g. 4.173> aera lacu; gemit impositis incudibus Aetna;
<verg. g. 4.174> illi inter sese magna vi bracchia tollunt
<verg. g. 4.175> in numerum versantque tenaci forcipe ferrum:
<verg. g. 4.176> non aliter, si parva licet componere magnis,
<verg. g. 4.177> Cecropias innatus apes amor urget habendi,
<verg. g. 4.178> munere quamque suo. Grandaevis oppida curae
<verg. g. 4.179> et munire favos et daedala fingere tecta.
<verg. g. 4.180> At fessae multa referunt se nocte minores,
<verg. g. 4.181> crura thymo plenae; pascuntur et arbuta passim
<verg. g. 4.182> et glaucas salices casiamque crocumque rubentem
<verg. g. 4.183> et pinguem tiliam et ferrugineos hyacinthos.
<verg. g. 4.184> Omnibus una quies operum, labor omnibus unus:
<verg. g. 4.185> mane ruunt portis; nusquam mora; rursus easdem
<verg. g. 4.186> vesper ubi e pastu tandem decedere campis
<verg. g. 4.187> admonuit, tum tecta petunt, tum corpora curant;
<verg. g. 4.188> fit sonitus, mussantque oras et limina circum.
<verg. g. 4.189> Post, ubi iam thalamis se composuere, siletur
<verg. g. 4.190> in noctem fessosque sopor suus occupat artus.
<verg. g. 4.191> Nec vero a stabulis pluvia impendente recedunt
<verg. g. 4.192> longius aut credunt caelo adventantibus Euris,
<verg. g. 4.193> sed circum tutae sub moenibus urbis aquantur,
<verg. g. 4.194> excursusque breves temptant et saepe lapillos,
<verg. g. 4.195> ut cumbae instabiles fluctu iactante saburram,
<verg. g. 4.196> tollunt, his sese per inania nubila librant.
<verg. g. 4.197> Illum adeo placuisse apibus mirabere morem,
<verg. g. 4.198> quod neque concubitu indulgent nec corpora segnes
<verg. g. 4.199> in Venerem solvunt aut fetus nixibus edunt:
<verg. g. 4.200> verum ipsae e foliis natos, e suavibus herbis
<verg. g. 4.201> ore legunt, ipsae regem parvosque Quirites
<verg. g. 4.202> sufficiunt aulasque et cerea regna refigunt.
<verg. g. 4.203> saepe etiam duris errando in cotibus alas
<verg. g. 4.204> attrivere ultroque animam sub fasce dedere:
<verg. g. 4.205> tantus amor florum et generandi gloria mellis.
<verg. g. 4.206> Ergo ipsas quamvis angusti terminus aevi
<verg. g. 4.207> excipiat, neque enim plus septima ducitur aestas,
<verg. g. 4.208> at genus immortale manet multosque per annos
<verg. g. 4.209> stat fortuna domus et avi numerantur avorum.
<verg. g. 4.210> Praeterea regem non sic Aegyptus et ingens
<verg. g. 4.211> Lydia nec populi Parthorum aut Medus Hydaspes
<verg. g. 4.212> observant. Rege incolumi mens omnibus una est;
<verg. g. 4.213> amisso rupere fidem constructaque mella
<verg. g. 4.214> diripuere ipsae et crates solvere favorum.
<verg. g. 4.215> Ille operum custos, illum admiruntur et omnes
<verg. g. 4.216> circumstant fremitu denso stipantque frequentes
<verg. g. 4.217> et saepe attollunt umeris et corpora bello
<verg. g. 4.218> obiectant pulchramque petunt per vulnera mortem.
<verg. g. 4.219> His quidam signis atque haec exempla secuti
<verg. g. 4.220> esse apibus partem divinae mentis et haustus
<verg. g. 4.221> aetherios dixere; deum namque ire per omnes
<verg. g. 4.222> terrasque tractusque maris caelumque profundum.
<verg. g. 4.223> Hinc pecudes, armenta, viros, genus omne ferarum,
<verg. g. 4.224> quemque sibi tenues nascentem arcessere vitas;
<verg. g. 4.225> scilicet huc reddi deinde ac resoluta referri
<verg. g. 4.226> omnia nec morti esse locum, sed viva volare
<verg. g. 4.227> sideris in numerum atque alto succedere caelo.
<verg. g. 4.228> Si quando sedem angustam servataque mella
<verg. g. 4.229> thesauris relines, prius haustu sparsus aquarum
<verg. g. 4.230> ora fove fumosque manu praetende sequaces.
<verg. g. 4.231> Bis gravidos cogunt fetus, duo tempora messis,
<verg. g. 4.232> Taygete simul os terris ostendit honestum
<verg. g. 4.233> Pleas et Oceani spretos pede reppulit amnes,
<verg. g. 4.234> aut eadem sidus fugiens ubi Piscis aquosi
<verg. g. 4.235> tristior hibernas caelo descendit in undas.
<verg. g. 4.236> Illis ira modum supra est, laesaeque venenum
<verg. g. 4.237> morsibus inspirant et spicula caeca relinquunt
<verg. g. 4.238> adfixae venis animasque in vulnere ponunt.
<verg. g. 4.239> Sin duram metues hiemem parcesque futuro
<verg. g. 4.240> contunsosque animos et res miserabere fractas,
<verg. g. 4.241> at suffire thymo cerasque recidere inanes
<verg. g. 4.242> quis dubitet? nam saepe favos ignotus adedit
<verg. g. 4.243> stellio et lucifugis congesta cubilia blattis
<verg. g. 4.244> immunisque sedens aliena ad pabula fucus
<verg. g. 4.245> aut asper crabro imparibus se immiscuit armis,
<verg. g. 4.246> aut dirum tiniae genus, aut invisa Minervae
<verg. g. 4.247> laxos in foribus suspendit aranea casses.
<verg. g. 4.248> Quo magis exhaustae fuerint, hoc acrius omnes
<verg. g. 4.249> incumbent generis lapsi sarcire ruinas
<verg. g. 4.250> complebuntque foros et floribus horrea texent.
<verg. g. 4.251> Si vero, quoniam casus apibus quoque nostros
<verg. g. 4.252> vita tulit, tristi languebunt corpora morbo—
<verg. g. 4.253> quod iam non dubiis poteris cognoscere signis:
<verg. g. 4.254> continuo est aegris alius color, horrida vultum
<verg. g. 4.255> deformat macies, tum corpora luce carentum
<verg. g. 4.256> exportant tectis et tristia funera ducunt;
<verg. g. 4.257> aut illae pedibus conexae ad limina pendent,
<verg. g. 4.258> aut intus clausis cunctantur in aedibus, omnes
<verg. g. 4.259> ignavaeque fame et contracto frigore pigrae.
<verg. g. 4.260> Tum sonus auditur gravior, tractimque susurrant,
<verg. g. 4.261> frigidus ut quondam silvis immurmurat Auster,
<verg. g. 4.262> ut mare sollicitum stridit refluentibus undis,
<verg. g. 4.263> aestuat ut clausis rapidus fornacibus ignis:
<verg. g. 4.264> hic iam galbaneos suadebo incendere odores
<verg. g. 4.265> mellaque harundineis inferre canalibus, ultro
<verg. g. 4.266> hortantem et fessas ad pabula nota vocantem.
<verg. g. 4.267> Proderit et tunsum gallae admiscere saporem
<verg. g. 4.268> Arentesque rosas aut igni pinguia multo
<verg. g. 4.269> defruta vel psithia passos de vite racemos
<verg. g. 4.270> Cecropiumque thymum et grave olentia centaurea.
<verg. g. 4.271> Est etiam flos in pratis, cui nomen amello
<verg. g. 4.272> fecere agricolae, facilis quaerentibus herba;
<verg. g. 4.273> namque uno ingentem tollit de caespite silvam,
<verg. g. 4.274> aureus ipse, sed in foliis, quae plurima circum
<verg. g. 4.275> funduntur, violae sublucet purpura nigrae;
<verg. g. 4.277> asper in ore sapor; tonsis in vallibus illum
<verg. g. 4.278> pastores et curva legunt prope flumina Mellae.
<verg. g. 4.279> Huius odorato radices incoque Baccho
<verg. g. 4.280> pabulaque in foribus plenis adpone canistris.
<verg. g. 4.281> Sed siquem proles subito defecerit omnis,
<verg. g. 4.282> nec genus unde novae stirpis revocetur habebit,
<verg. g. 4.283> tempus et Arcadii memoranda inventa magistri
<verg. g. 4.284> pandere, quoque modo caesis iam saepe iuvencis
<verg. g. 4.285> insincerus apes tulerit cruor. Altius omnem
<verg. g. 4.286> expediam prima repetens ab origine famam.
<verg. g. 4.287> Nam qua Pellaei gens fortunata Canopi
<verg. g. 4.288> accolit effuso stagnantem flumine Nilum
<verg. g. 4.289> et circum pictis vehitur sua rura phaselis,
<verg. g. 4.290> quaque pharetratae vicinia Persidis urget,
<verg. g. 4.294> omnis in hac certam regio iacit arte salutem.
<verg. g. 4.295> Exiguus primum atque ipsos contractus in usus
<verg. g. 4.296> eligitur locus; hunc angustique imbrice tecti
<verg. g. 4.297> parietibusque premunt artis et quattuor addunt,
<verg. g. 4.298> quattuor a ventis obliqua luce fenestras.
<verg. g. 4.299> Tum vitulus bima curvans iam cornua fronte
<verg. g. 4.300> quaeritur; huic geminae nares et spiritus oris
<verg. g. 4.301> multa reluctanti obstruitur, plagisque perempto
<verg. g. 4.302> tunsa per integram solvuntur viscera pellem.
<verg. g. 4.303> Sic positum in clauso linquunt et ramea costis
<verg. g. 4.304> subiciunt fragmenta, thymum casiasque recentes.
<verg. g. 4.305> Hoc geritur Zephyris primum impellentibus undas,
<verg. g. 4.306> ante novis rubeant quam prata coloribus, ante
<verg. g. 4.307> garrula quam tignis nidum suspendat hirundo.
<verg. g. 4.308> Interea teneris tepefactus in ossibus umor
<verg. g. 4.309> aestuat et visenda modis animalia miris,
<verg. g. 4.310> trunca pedum primo, mox et stridentia pennis,
<verg. g. 4.311> miscentur tenuemque magis magis aera carpunt,
<verg. g. 4.312> donec, ut aestivis effusus nubibus imber,
<verg. g. 4.313> erupere aut ut nervo pulsante sagittae,
<verg. g. 4.314> prima leves ineunt si quando proelia Parthi.
<verg. g. 4.315> Quis deus hanc, Musae, quis nobis extudit artem?
<verg. g. 4.316> Unde nova ingressus hominum experientia cepit?
<verg. g. 4.317> Pastor Aristaeus fugiens Peneia Tempe,
<verg. g. 4.318> amissis, ut fama, apibus morboque fameque,
<verg. g. 4.319> tristis ad extremi sacrum caput adstitit amnis
<verg. g. 4.320> multa querens atque hac adfatus voce parentem:
<verg. g. 4.321> “Mater, Cyrene mater, quae gurgitis huius
<verg. g. 4.322> ima tenes, quid me praeclara stirpe deorum,
<verg. g. 4.323> si modo, quem perhibes, pater est Thymbraeus Apollo,
<verg. g. 4.324> invisum fatis genuisti? aut quo tibi nostri
<verg. g. 4.325> pulsus amor? quid me caelum sperare iubebas?
<verg. g. 4.326> En etiam hunc ipsum vitae mortalis honorem,
<verg. g. 4.327> quem mihi vix frugum et pecudum custodia sollers
<verg. g. 4.328> omnia temptanti extuderat, te matre relinquo.
<verg. g. 4.329> Quin age et ipsa manu felices erue silvas,
<verg. g. 4.330> fer stabulis inimicum ignem atque interfice messes,
<verg. g. 4.331> ure sata et validam in vites molire bipennem,
<verg. g. 4.332> tanta meae si te ceperunt taedia laudis.”
<verg. g. 4.333> At mater sonitum thalamo sub fluminis alti
<verg. g. 4.334> sensit. Eam circum Milesia vellera Nymphae
<verg. g. 4.335> carpebant hyali saturo fucata colore,
<verg. g. 4.336> drymoque Xanthoque Ligeaque Phyllodoceque,
<verg. g. 4.337> caesariem effusae nitidam per candida colla,
<verg. g. 4.338> Nesaee Spioque Thaliaque Cymodoceque,
<verg. g. 4.339> Cydippeque et flava Lycorias, altera virgo,
<verg. g. 4.340> altera tum primos Lucinae experta labores,
<verg. g. 4.341> Clioque et Beroe soror, Oceanitides ambae,
<verg. g. 4.342> ambae auro, pictis incinctae pellibus ambae,
<verg. g. 4.343> atque Ephyre atque Opis et Asia Deiopea
<verg. g. 4.344> et tandem positis velox Arethusa sagittis.
<verg. g. 4.345> Inter quas curam Clymene narrabat inanem
<verg. g. 4.346> Vulcani Martisque dolos et dulcia furta,
<verg. g. 4.347> aque Chao densos divum numerabat amores
<verg. g. 4.348> carmine quo captae dum fusis mollia pensa
<verg. g. 4.349> devolvunt, iterum maternas impulit aures
<verg. g. 4.350> luctus Aristaei, vitreisque sedilibus omnes
<verg. g. 4.351> obstipuere; sed ante alias Arethusa sorores
<verg. g. 4.352> prospiciens summa flavum caput extulit unda
<verg. g. 4.353> et procul: “O gemitu non frustra exterrita tanto,
<verg. g. 4.354> Cyrene soror, ipse tibi, tua maxima cura,
<verg. g. 4.355> tristis Aristaeus Penei genitoris ad undam
<verg. g. 4.356> stat lacrimans et te crudelem nomine dicit.”
<verg. g. 4.357> Huic percussa nova mentem formidine mater,
<verg. g. 4.358> “duc, age, duc ad nos; fas illi limina divum
<verg. g. 4.359> tangere,” ait. Simul alta iubet discedere late
<verg. g. 4.360> flumina, qua iuvenis gressus inferret. At illum
<verg. g. 4.361> curvata in montis faciem circumstetit unda
<verg. g. 4.362> accepitque sinu vasto misitque sub amnem.
<verg. g. 4.363> Iamque domum mirans genetricis et umida regna
<verg. g. 4.364> speluncisque lacus clausos lucosque sonantes
<verg. g. 4.365> ibat et ingenti motu stupefactus aquarum
<verg. g. 4.366> omnia sub magna labentia flumina terra
<verg. g. 4.367> spectabat diversa locis, Phasimque Lycumque
<verg. g. 4.368> et caput, unde altus primum se erumpit Enipeus
<verg. g. 4.369> unde pater Tiberinus et unde Aniena fluenta
<verg. g. 4.370> saxosusque sonans Hypanis Mysusque Caicus,
<verg. g. 4.371> et gemina auratus taurino cornua vultu
<verg. g. 4.372> Eridanus, quo non alius per pinguia culta
<verg. g. 4.373> in mare purpureum violentior effluit amnis.
<verg. g. 4.374> Postquam est in thalami pendentia pumice tecta
<verg. g. 4.375> perventum et nati fletus cognovit inanes
<verg. g. 4.376> Cyrene, manibus liquidos dant ordine fontes
<verg. g. 4.377> germanae tonsisque ferunt mantelia villis;
<verg. g. 4.378> pars epulis onerant mensas et plena reponunt
<verg. g. 4.379> pocula, Panchaeis adolescunt ignibus arae;
<verg. g. 4.380> et mater, “Cape Maeonii carchesia Bacchi:
<verg. g. 4.381> Oceano libemus,” ait. Simul ipsa precatur
<verg. g. 4.382> Oceanumque patrem rerum Nymphasque sorores
<verg. g. 4.383> centum quae silvas, centum quae flumina servant.
<verg. g. 4.384> Ter liquido ardentem perfundit nectare Vestam,
<verg. g. 4.385> ter flamma ad summum tecti subiecta reluxit.
<verg. g. 4.386> Omine quo firmans animum sic incipit ipsa:
<verg. g. 4.387> “Est in Carphatio Neptuni gurgite vates
<verg. g. 4.388> caeruleus Proteus, magnum qui piscibus aequor
<verg. g. 4.389> et iuncto bipedum curru metitur equorum.
<verg. g. 4.390> Hic nunc Emathiae portus patriamque revisit
<verg. g. 4.391> Pallenen, hunc et Nymphae veneramur et ipse
<verg. g. 4.392> grandaevus Nereus; novit namque omnia vates,
<verg. g. 4.393> quae sint, quae fuerint, quae mox ventura trahantur;
<verg. g. 4.394> quippe ita Neptuno visum est, immania cuius
<verg. g. 4.395> armenta et turpes pascit sub gurgite phocas.
<verg. g. 4.396> Hic tibi, nate, prius vinclis capiendus, ut omnem
<verg. g. 4.397> expediat morbi causam eventusque secundet.
<verg. g. 4.398> Nam sine vi non ulla dabit praecepta, neque illum
<verg. g. 4.399> orando flectes; vim duram et vincula capto
<verg. g. 4.400> tende; doli circum haec demum frangentur inanes.
<verg. g. 4.401> Ipsa ego, te, medios cum sol accenderit aestus,
<verg. g. 4.402> cum sitiunt herbae et pecori iam gratior umbra est,
<verg. g. 4.403> in secreta senis ducam, quo fessus ab undis
<verg. g. 4.404> se recipit, facile ut somno adgrediare iacentem.
<verg. g. 4.405> Verum ubi correptum manibus vinclisque tenebis,
<verg. g. 4.406> tum variae eludent species atque ora ferarum
<verg. g. 4.407> Fiet enim subito sus horridus atraque tigris
<verg. g. 4.408> squamosusque draco et fulva cervice leaena,
<verg. g. 4.409> aut acrem flammae sonitum dabit atque ita vinclis
<verg. g. 4.410> excidet, aut in aquas tenues dilapsus abibit.
<verg. g. 4.411> Sed quanto ille magis formas se vertet in omnes,
<verg. g. 4.412> tanto, nate, magis contende tenacia vincla,
<verg. g. 4.413> donec talis erit mutato corpore, qualem
<verg. g. 4.414> videris, incepto tegeret cum lumina somno.”
<verg. g. 4.415> Haec ait et liquidum ambrosiae defundit odorem,
<verg. g. 4.416> quo totum nati corpus perduxit; at illi
<verg. g. 4.417> dulcis compositis spiravit crinibus aura
<verg. g. 4.418> atque habilis membris venit vigor. Est specus ingens
<verg. g. 4.419> exesi latere in montis, quo plurima vento
<verg. g. 4.420> cogitur inque sinus scindit sese unda reductos,
<verg. g. 4.421> deprensis olim statio tutissima nautis;
<verg. g. 4.422> intus se vasti Proteus tegit obice saxi.
<verg. g. 4.423> Hic iuvenem in latebris aversum a lumine Nympha
<verg. g. 4.424> collocat; ipsa procul nebulis obscura resistit.
<verg. g. 4.425> Iam rapidus torrens sitientes Sirius Indos
<verg. g. 4.426> ardebat, caelo et medium sol igneus orbem
<verg. g. 4.427> hauserat; arebant herbae et cava flumina siccis
<verg. g. 4.428> faucibus ad limum radii tepefacta coquebant:
<verg. g. 4.429> cum Proteus consueta petens e fluctibus antra
<verg. g. 4.430> ibat; eum vasti circum gens umida ponti
<verg. g. 4.431> exsultans rorem late dispergit amarum.
<verg. g. 4.432> Sternunt se somno diversae in litore phocae.
<verg. g. 4.433> Ipse, velut stabuli custos in montibus olim,
<verg. g. 4.434> vesper ubi e pastu vitulos ad tecta reducit,
<verg. g. 4.435> auditisque lupos acuunt balatibus agni,
<verg. g. 4.436> considit scopulo medius numerumque recenset.
<verg. g. 4.437> Cuius Aristaeo quoniam est oblata facultas,
<verg. g. 4.438> vix defessa senem passus componere membra
<verg. g. 4.439> cum clamore ruit magno manicisque iacentem
<verg. g. 4.440> occupat. Ille suae contra non immemor artis
<verg. g. 4.441> omnia transformat sese in miracula rerum,
<verg. g. 4.442> ignemque horribilemque feram fluviumque liquentem.
<verg. g. 4.443> Verum ubi nulla fugam reperit fallacia, victus
<verg. g. 4.444> in sese redit atque hominis tandem ore locutus:
<verg. g. 4.445> “Nam quis te, iuvenum confidentissime, nostras
<verg. g. 4.446> iussit adire domos? Quidve hinc petis?” inquit. At ille:
<verg. g. 4.447> “Scis, Proteu, scis ipse; neque est te fallere quicquam
<verg. g. 4.448> sed tu desine velle. Deum praecepta secuti
<verg. g. 4.449> venimus hinc lapsis quaesitum oracula rebus.”
<verg. g. 4.450> Tantum effatus. Ad haec vates vi denique multa
<verg. g. 4.451> ardentes oculos intorsit lumine glauco
<verg. g. 4.452> et graviter frendens sic fatis ora resolvit.
<verg. g. 4.453> “Non te nullius exercent numinis irae;
<verg. g. 4.454> magna luis commissa: tibi has miserabilis Orpheus
<verg. g. 4.455> haudquaquam ob meritum poenas, ni fata resistant,
<verg. g. 4.456> suscitat et rapta graviter pro coniuge saevit.
<verg. g. 4.457> Illa quidem, dum te fugeret per flumina praeceps,
<verg. g. 4.458> immanem ante pedes hydrum moritura puella
<verg. g. 4.459> servantem ripas alta non vidit in herba.
<verg. g. 4.460> At chorus aequalis Dryadum clamore supremos
<verg. g. 4.461> implerunt montes; flerunt Rhodopeiae arces
<verg. g. 4.462> altaque Pangaea et Rhesi mavortia tellus
<verg. g. 4.463> atque Getae atque Hebrus et Actias Orithyia.
<verg. g. 4.464> Ipse cava solans aegrum testudine amorem
<verg. g. 4.465> te, dulcis coniunx, te solo in litore secum,
<verg. g. 4.466> te veniente die, te decedente canebat.
<verg. g. 4.467> Taenarias etiam fauces, alta ostia Ditis,
<verg. g. 4.468> et caligantem nigra formidine lucum
<verg. g. 4.469> ingressus manesque adiit regemque tremendum
<verg. g. 4.470> nesciaque humanis precibus mansuescere corda.
<verg. g. 4.471> At cantu commotae Erebi de sedibus imis
<verg. g. 4.472> umbrae ibant tenues simulacraque luce carentum,
<verg. g. 4.473> quam multa in foliis avium se milia condunt
<verg. g. 4.474> vesper ubi aut hibernus agit de montibus imber,
<verg. g. 4.475> matres atque viri defunctaque corpora vita
<verg. g. 4.476> magnanimum heroum, pueri innuptaeque puellae,
<verg. g. 4.477> impositique rogis iuvenes ante ora parentum,
<verg. g. 4.478> quos circum limus niger et deformis harundo
<verg. g. 4.479> Cocyti tardaque palus inamabilis unda
<verg. g. 4.480> alligat et noviens Styx interfusa coercet.
<verg. g. 4.481> Quin ipsae stupuere domus atque intima Leti
<verg. g. 4.482> tartara caeruleosque implexae crinibus angues
<verg. g. 4.483> Eumenides, tenuitque inhians tria Cerberus ora
<verg. g. 4.484> atque Ixionii vento rota constitit orbis.
<verg. g. 4.485> Iamque pedem referens casus evaserat omnes;
<verg. g. 4.486> redditaque Eurydice superas veniebat ad auras,
<verg. g. 4.487> pone sequens, namque hanc dederat Proserpina legem,
<verg. g. 4.488> cum subita incautum dementia cepit amantem,
<verg. g. 4.489> ignoscenda quidem, scirent si ignoscere manes.
<verg. g. 4.490> Restitit Eurydicenque suam iam luce sub ipsa
<verg. g. 4.491> immemor heu! victusque animi respexit. Ibi omnis
<verg. g. 4.492> effusus labor atque immitis rupta tyranni
<verg. g. 4.493> foedera, terque fragor stagnis auditus Avernis.
<verg. g. 4.494> Illa, “Quis et me,” inquit, “miseram et te perdidit, Orpheu,
<verg. g. 4.495> quis tantus furor? En iterum crudelia retro
<verg. g. 4.496> Fata vocant, conditque natantia lumina somnus.
<verg. g. 4.497> Iamque vale: feror ingenti circumdata nocte
<verg. g. 4.498> invalidasque tibi tendens, heu non tua, palmas!”
<verg. g. 4.499> dixit et ex oculis subito, ceu fumus in auras
<verg. g. 4.500> commixtus tenues, fugit diversa, neque illum,
<verg. g. 4.501> prensantem nequiquam umbras et multa volentem
<verg. g. 4.502> dicere, praeterea vidit, nec portitor Orci
<verg. g. 4.503> amplius obiectam passus transire paludem.
<verg. g. 4.504> Quid faceret? Quo se rapta bis coniuge ferret?
<verg. g. 4.505> Quo fletu Manis, quae numina voce moveret?
<verg. g. 4.506> Illa quidem Stygia nabat iam frigida cumba.
<verg. g. 4.507> Septem illum totos perhibent ex ordine menses
<verg. g. 4.508> rupe sub aeria deserti ad Strymonis undam
<verg. g. 4.509> flesse sibi et gelidis haec evolvisse sub antris
<verg. g. 4.510> mulcentem tigres et agentem carmine quercus;
<verg. g. 4.511> qualis populea maerens philomela sub umbra
<verg. g. 4.512> amissos queritur fetus, quos durus arator
<verg. g. 4.513> observans nido implumes detraxit; at illa
<verg. g. 4.514> flet noctem ramoque sedens miserabile carmen
<verg. g. 4.515> integrat et maestis late loca questibus implet.
<verg. g. 4.516> Nulla Venus, non ulli animum flexere hymenaei.
<verg. g. 4.517> Solus Hyperboreas glacies Tanaimque nivalem
<verg. g. 4.518> arvaque Rhipaeis numquam viduata pruinis
<verg. g. 4.519> lustrabat raptam Eurydicen atque inrita Ditis
<verg. g. 4.520> dona querens; spretae Ciconum quo munere matres
<verg. g. 4.521> inter sacra deum nocturnique orgia Bacchi
<verg. g. 4.522> discerptum latos iuvenem sparsere per agros.
<verg. g. 4.523> Tum quoque marmorea caput a cervice revulsum
<verg. g. 4.524> gurgite cum medio portans Oeagrius Hebrus
<verg. g. 4.525> volveret, Eurydicen vox ipsa et frigida lingua
<verg. g. 4.526> “ah miseram Eurydicen!” anima fugiente vocabat:
<verg. g. 4.527> “Eurydicen” toto referebant flumine ripae.”
<verg. g. 4.528> Haec Proteus, et se iactu dedit aequor in altum,
<verg. g. 4.529> quaque dedit, spumantem undam sub vertice torsit.
<verg. g. 4.530> At non Cyrene; namque ultro adfata timentem:
<verg. g. 4.531> “Nate, licet tristes animo deponere curas.
<verg. g. 4.532> Haec omnis morbi causa; hinc miserabile Nymphae,
<verg. g. 4.533> cum quibus illa choros lucis agitabat in altis,
<verg. g. 4.534> exitium misere apibus. Tu munera supplex
<verg. g. 4.535> tende petens pacem et faciles venerare Napaeas;
<verg. g. 4.536> namque dabunt veniam votis irasque remittent.
<verg. g. 4.537> Sed modus orandi qui sit, prius ordine dicam.
<verg. g. 4.538> Quattuor eximios praestanti corpore tauros,
<verg. g. 4.539> qui tibi nunc viridis depascunt summa Lycaei,
<verg. g. 4.540> delige et intacta totidem cervice iuvencas.
<verg. g. 4.541> Quattuor his aras alta ad delubra dearum
<verg. g. 4.542> constitue et sacrum iugulis demitte cruorem,
<verg. g. 4.543> corporaque ipsa boum frondoso desere luco.
<verg. g. 4.544> Post, ubi nona suos Aurora ostenderit ortus,
<verg. g. 4.545> inferias Orphei Lethaea papavera mittes
<verg. g. 4.546> et nigram mactabis ovem lucumque revises:
<verg. g. 4.547> placatam Eurydicen vitula venerabere caesa.”
<verg. g. 4.548> Haud mora; continuo matris praecepta facessit;
<verg. g. 4.549> ad delubra venit, monstratas excitat aras,
<verg. g. 4.550> quattuor eximios praestanti corpore tauros
<verg. g. 4.551> ducit et intacta totidem cervice iuvencas.
<verg. g. 4.552> Post, ubi nona suos Aurora induxerat ortus,
<verg. g. 4.553> inferias Orphei mittit lucumque revisit.
<verg. g. 4.554> Hic vero subitum ac dictu mirabile monstrum
<verg. g. 4.555> adspiciunt, liquefacta boum per viscera toto
<verg. g. 4.556> stridere apes utero et ruptis effervere costis,
<verg. g. 4.557> immensasque trahi nubes, iamque arbore summa
<verg. g. 4.558> confluere et lentis uvam demittere ramis.
<verg. g. 4.559> Haec super arvorum cultu pecorumque canebam
<verg. g. 4.560> et super arboribus, Caesar dum magnus ad altum
<verg. g. 4.561> fulminat Euphraten bello victorque volentes
<verg. g. 4.562> per populos dat iura viamque adfectat Olympo.
<verg. g. 4.563> Illo Vergilium me tempore dulcis alebat
<verg. g. 4.564> Parthenope studiis florentem ignobilis oti,
<verg. g. 4.565> carmina qui lusi pastorum audaxque iuventa,
<verg. g. 4.566> Tityre, te patulae cecini sub tegmine fagi.
