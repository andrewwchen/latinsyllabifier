<ov. pont. 2.1.1>	Huc quoque Caesarei pervenit fama triumphi,
<ov. pont. 2.1.2>	languida quo fessi vix venit aura Noti.
<ov. pont. 2.1.3>	nil fore dulce mihi Scythica regione putavi:
<ov. pont. 2.1.4>	iam minus hic odio est, quam fuit ante, locus.
<ov. pont. 2.1.5>	 tandem aliquid pulsa curarum nube serenum
<ov. pont. 2.1.6>	vidi, fortunae verba dedique meae.
<ov. pont. 2.1.7>	nolit ut ulla  mihi contingere gaudia Caesar,
<ov. pont. 2.1.8>	velle potest cuivis haec tamen una dari.
<ov. pont. 2.1.9>	di quoque, ut a cunctis hilari pietate colantur,
<ov. pont. 2.1.10>	tristitiam poni per sua festa iubent.
<ov. pont. 2.1.11>	denique, quod certus furor est audere fateri,
<ov. pont. 2.1.12>	hac ego laetitia, si vetet ipse, fruar.
<ov. pont. 2.1.13>	Iuppiter utilibus quotiens iuvat imbribus agros,
<ov. pont. 2.1.14>	mixta tenax segeti crescere lappa solet.
<ov. pont. 2.1.15>	 nos quoque frugiferum sentimus inutilis herba
<ov. pont. 2.1.16>	numen, et invita saepe iuvamur ope.
<ov. pont. 2.1.17>	gaudia Caesareae mentis pro parte virili
<ov. pont. 2.1.18>	sunt mea: privati nil habet illa domus,
<ov. pont. 2.1.19>	gratia, Fama, tibi, per quam spectata triumphi
<ov. pont. 2.1.20>	incluso mediis est mihi pompa Getis.
<ov. pont. 2.1.21>	indice te didici, nuper visenda coisse
<ov. pont. 2.1.22>	innumeras gentes ad ducis Ora Sui!
<ov. pont. 2.1.23>	quaeque capit vastis inmensum moenibus orbem,
<ov. pont. 2.1.24>	hospitiis Romam vix habuisse locum.
<ov. pont. 2.1.25>	 tu mihi narrasti, cum multis lucibus ante 
<ov. pont. 2.1.26>	fuderit assiduas nubilus Auster aquas,
<ov. pont. 2.1.27>	numine caelesti solem fulsisse serenum,
<ov. pont. 2.1.28>	cum populi vultu conveniente die,
<ov. pont. 2.1.29>	atque ita victorem cum magnae vocis honore
<ov. pont. 2.1.30>	bellica laudatis dona dedisse viris,
<ov. pont. 2.1.31>	claraque sumpturum pictas insignia vestes
<ov. pont. 2.1.32>	tura prius sanctis inposuisse focis,
<ov. pont. 2.1.33>	iustitiamque sui caste  placasse parentis,
<ov. pont. 2.1.34>	illo quae  templum pectore semper habet,
<ov. pont. 2.1.35>	quaque ierit felix adiectum plausibus omen,
<ov. pont. 2.1.36>	saxaque roratis erubuisse rosis;
<ov. pont. 2.1.37>	protinus argento versos imitantia muros
<ov. pont. 2.1.38>	barbara cum pictis  oppida lata viris,
<ov. pont. 2.1.39>	fluminaque et montes et in altis proelia  silvis,
<ov. pont. 2.1.40>	armaque cum telis in strue mixta sua,
<ov. pont. 2.1.41>	deque tropaeorum, quod sol incendent,  auro
<ov. pont. 2.1.42>	aurea Romani tecta fuisse fori,
<ov. pont. 2.1.43>	totque tulisse duces captivis  addita collis
<ov. pont. 2.1.44>	vincula, paene hostis quot satis esse fuit.
<ov. pont. 2.1.45>	 maxima pars horum vitam veniamque tulerunt,
<ov. pont. 2.1.46>	in quibus et belli summa caputque Bato.  
<ov. pont. 2.1.47>	cur ego posse negem minui mihi numinis iram,
<ov. pont. 2.1.48>	cum videam mitis hostibus esse deos?
<ov. pont. 2.1.49>	pertulit hic idem nobis, Germanice, rumor,
<ov. pont. 2.1.50>	oppida sub titulo nominis isse  tui.
<ov. pont. 2.1.51>	atque ea te contra nec muri mole nec armis
<ov. pont. 2.1.52>	nec satis ingenio tuta fuisse loci.
<ov. pont. 2.1.53>	di tibi dent annos, a te nam cetera sumes,
<ov. pont. 2.1.54>	sint modo virtuti tempora longa tuae.
<ov. pont. 2.1.55>	 quod precor, eveniet : sunt quiddam  oracula vatum:
<ov. pont. 2.1.56>	nam deus optanti prospera signa dedit,
<ov. pont. 2.1.57>	te quoque victorem Tarpeias scandere in arces
<ov. pont. 2.1.58>	laeta coronatis Roma videbit equis;
<ov. pont. 2.1.59>	maturosque pater nati spectabit honores,
<ov. pont. 2.1.60>	gaudia percipiens, quae dedit ipse suis.
<ov. pont. 2.1.61>	iam nunc haec a me, iuvenum belloque togaque
<ov. pont. 2.1.62>	maxime, dicta tibi vaticinante nota.
<ov. pont. 2.1.63>	hunc quoque carminibus referam fortasse triumphum,
<ov. pont. 2.1.64>	sufficiet nostris si modo vita malis,
<ov. pont. 2.1.65>	 imbuero Scythicas si non prius ipse sagittas,
<ov. pont. 2.1.66>	abstuleritque ferox hoc caput ense Getes.
<ov. pont. 2.1.67>	quae si me salvo dabitur tua laurea templis,
<ov. pont. 2.1.68>	omina bis dices vera fuisse mea.

<ov. pont. 2.2.1>	Ille domus vestrae primis venerator ab annis,
<ov. pont. 2.2.2>	pulsus ad Euxini Naso sinistra freti,
<ov. pont. 2.2.3>	mittit ab indomitis hanc, Messaline, salutem,
<ov. pont. 2.2.4>	quam solitus praesens est tibi ferre. Getis.
<ov. pont. 2.2.5>	 ei mihi, si  lecto vultus tibi nomine non est
<ov. pont. 2.2.6>	qui fuit, et dubitas cetera perlegere!
<ov. pont. 2.2.7>	perlege, nec mecum pariter mea verba relega:
<ov. pont. 2.2.8>	urbe licet vestra versibus esse meis.
<ov. pont. 2.2.9>	non ego concepi, si Pelion Ossa tulisset,
<ov. pont. 2.2.10>	clara mea tangi sidera posse manu,
<ov. pont. 2.2.11>	nec nos Enceladi dementia castra secuti
<ov. pont. 2.2.12>	in rerum dominos movimus arma deos,
<ov. pont. 2.2.13>	nec, quod Tydidae temeraria dextera fecit,
<ov. pont. 2.2.14>	numina sunt telis ulla petita meis.
<ov. pont. 2.2.15>	 est mea culpa gravis, sed quae me perdere solum
<ov. pont. 2.2.16>	ausa sit, et nullum maius adorta nefas.
<ov. pont. 2.2.17>	nil nisi non sapiens possum timidusque vocari:
<ov. pont. 2.2.18>	haec duo sunt animi nomina vera mei.
<ov. pont. 2.2.19>	esse quidem fateor meritam post Caesaris iram
<ov. pont. 2.2.20>	difficilem precibus te quoque iure meis;
<ov. pont. 2.2.21>	quaeque tua est pietas in totum nomen Iuli,
<ov. pont. 2.2.22>	te laedi, cum quis laeditur inde, putas, 
<ov. pont. 2.2.23>	sed licet arma feras et vulnera saeva mineris,
<ov. pont. 2.2.24>	non tamen efficies ut timeare mihi.
<ov. pont. 2.2.25>	 puppis Achaemeniden Graium Troiana recepit,
<ov. pont. 2.2.26>	profuit et Myso Pelias hasta duci.
<ov. pont. 2.2.27>	confugit interdum templi violator ad aram,
<ov. pont. 2.2.28>	nec petere offensi numinis horret opem.
<ov. pont. 2.2.29>	dixerit hoc aliquis tutum non esse. fatemur.
<ov. pont. 2.2.30>	sed non per placidas it mea puppis aquas,
<ov. pont. 2.2.31>	tuta petant alii: fortuna miserrima tuta est,
<ov. pont. 2.2.32>	nam timor eventus  deterioris abest,
<ov. pont. 2.2.33>	qui rapitur spumante salo, sua brachia tendens
<ov. pont. 2.2.34>	porrigit ad spinas duraque saxa manus, 
<ov. pont. 2.2.35>	 accipitremque timens  pennis trepidantibus ales
<ov. pont. 2.2.36>	audet ad humanos fessa venire sinus,
<ov. pont. 2.2.37>	nec se vicino dubitat committere tecto,
<ov. pont. 2.2.38>	quae fugit infestos territa cerva canes, 
<ov. pont. 2.2.39>	da, precor, accessum lacrimis, mitissime, nostris,
<ov. pont. 2.2.40>	nec rigidam timidis vocibus obde forem,
<ov. pont. 2.2.41>	verbaque nostra favens Romana ad numina perfer,
<ov. pont. 2.2.42>	non tibi Tarpeio culta Tonante minus,
<ov. pont. 2.2.43>	mandatique mei legatus suscipe causam:
<ov. pont. 2.2.44>	nulla meo quamvis nomine causa bona est.
<ov. pont. 2.2.45>	 iam prope depositum, certe iam frigidus aeger,
<ov. pont. 2.2.46>	servatus per te, si modo servor, ero.
<ov. pont. 2.2.47>	nunc tua pro lassis nitatur gratia rebus,
<ov. pont. 2.2.48>	principis aeterni quam tibi praestat amor.
<ov. pont. 2.2.49>	nunc tibi et eloquii nitor ille domesticus adsit,
<ov. pont. 2.2.50>	quo poteras trepidis utilis esse reis.
<ov. pont. 2.2.51>	vivit enim in vobis facundi lingua parentis,
<ov. pont. 2.2.52>	et res heredem repperit illa suum.
<ov. pont. 2.2.53>	hanc ego, non ut me defendere temptet, adoro;
<ov. pont. 2.2.54>	non est confessi causa tuenda rei.
<ov. pont. 2.2.55>	 num tamen excuses erroris origine factum,
<ov. pont. 2.2.56>	an nihil expediat tale movere, vide.
<ov. pont. 2.2.57>	vulneris id genus est quod, cum sanabile non sit,
<ov. pont. 2.2.58>	non contrectari tutius esse puto.
<ov. pont. 2.2.59>	lingua, sile! non est ultra narrabile quicquam.
<ov. pont. 2.2.60>	 posse velim cineres obruere ipse meos.
<ov. pont. 2.2.61>	sic igitur, quasi me nullus deceperit error,
<ov. pont. 2.2.62>	verba fac, ut vita, quam dedit ipse, fruar; 
<ov. pont. 2.2.63>	cumque serenus erit vultusque remiserit illos,
<ov. pont. 2.2.64>	qui secum terras imperiumque movent,
<ov. pont. 2.2.65>	exiguam ne me praedam sinat esse Getarum,
<ov. pont. 2.2.66>	detque solum miserae mite, precare, fugae, 
<ov. pont. 2.2.67>	tempus adest aptum precibus, valet ille videtque
<ov. pont. 2.2.68>	quas fecit vires. Roma, valere tuas. 
<ov. pont. 2.2.69>	incolumis  coniunx sua pulvinaria servat;
<ov. pont. 2.2.70>	promovet Ausonium filius imperium;
<ov. pont. 2.2.71>	praeterit ipse suos animo Germanicus annos,
<ov. pont. 2.2.72>	nec vigor est Drusi nobilitate minor,
<ov. pont. 2.2.73>	adde nurus  neptesque pias natosque nepotum
<ov. pont. 2.2.74>	ceteraque Augustae membra valere domus;
<ov. pont. 2.2.75>	 adde triumphatos modo Paeonas, adde quieti
<ov. pont. 2.2.76>	subdita montanae brachia Dalmatiae.
<ov. pont. 2.2.77>	nec dedignata est abiectis Illyris armis
<ov. pont. 2.2.78>	Caesareum famulo vertice ferre pedem, 
<ov. pont. 2.2.79>	ipse super currum placido spectabilis ore
<ov. pont. 2.2.80>	tempora Phoebea virgine nexa tulit.
<ov. pont. 2.2.81>	quem pia vobiscum proles comitavit euntem,
<ov. pont. 2.2.82>	digna parente suo nominibusque datis,
<ov. pont. 2.2.83>	fratribus adsimiles,  quos proxima templa tenentis
<ov. pont. 2.2.84>	divus ab excelsa Iulius aede videt.
<ov. pont. 2.2.85>	 his Messalinus, quibus omnia cedere debent,
<ov. pont. 2.2.86>	primum laetitiae non negat esse locum,
<ov. pont. 2.2.87>	quicquid ab his superest, venit in certamen amoris:
<ov. pont. 2.2.88>	hac hominum nulli parte secundus erit.
<ov. pont. 2.2.89>	hanc colet ante diem qua, quae  decreta merenti,
<ov. pont. 2.2.90>	venit honoratis laurea digna comis.
<ov. pont. 2.2.91>	felices, quibus, o, licuit spectare triumphos
<ov. pont. 2.2.92>	et ducis ore deos aequiperante frui!
<ov. pont. 2.2.93>	at mihi Sauromatae pro Caesaris ore videndi
<ov. pont. 2.2.94>	terraque pacis inops undaque vincta  gelu.
<ov. pont. 2.2.95>	 si tamen haec audis et vox mea pervenit istuc, 
<ov. pont. 2.2.96>	sit tua mutando gratia blanda loco.
<ov. pont. 2.2.97>	hoc pater ille tuus primo mihi cultus ab aevo,
<ov. pont. 2.2.98>	siquid habet sensus umbra diserta, petit.
<ov. pont. 2.2.99>	hoc petit et frater, quamvis fortasse veretur
<ov. pont. 2.2.100>	servandi noceat ne tibi cura mei.
<ov. pont. 2.2.101>	tota domus rogat hoc, nec tu potes ipse negare
<ov. pont. 2.2.102>	et nos in turbae parte fuisse tuae.
<ov. pont. 2.2.103>	ingenii certe, quo nos male sensimus usos,
<ov. pont. 2.2.104>	Artibus exceptis, saepe probator eras.
<ov. pont. 2.2.105>	nec mea, si tantum peccata novissima demas,
<ov. pont. 2.2.106>	esse potest domui vita pudenda tuae.
<ov. pont. 2.2.107>	sic igitur vestrae vigeant penetralia gentis,
<ov. pont. 2.2.108>	curaque sit superis Caesaribusque tui .
<ov. pont. 2.2.109>	mite, sed iratum merito mihi, numen adora,
<ov. pont. 2.2.110>	 eximat  ut Scythici me  feritate loci.
<ov. pont. 2.2.111>	difficile est, fateor, sed tendit in ardua virtus,
<ov. pont. 2.2.112>	et talis meriti gratia maior erit.
<ov. pont. 2.2.113>	nec tamen Aetnaeus vasto Polyphemus in antro
<ov. pont. 2.2.114>	accipiet voces Antiphatesve tuas,
<ov. pont. 2.2.115>	sed placidus facilisque parens veniaeque paratus,
<ov. pont. 2.2.116>	et qui fulmineo saepe sine igne tonat,
<ov. pont. 2.2.117>	qui cum triste aliquid statuit, fit tristis et ipse,
<ov. pont. 2.2.118>	cuique fere poenam sumere poena sua est.
<ov. pont. 2.2.119>	victa tamen vitio est huius clementia nostro,
<ov. pont. 2.2.120>	venit et ad vires ira coacta suas.
<ov. pont. 2.2.121>	qui quoniam patria toto sumus orbe remoti,
<ov. pont. 2.2.122>	nec licet ante ipsos procubuisse deos,
<ov. pont. 2.2.123>	quos colis, ad superos haec fer mandata sacerdos,
<ov. pont. 2.2.124>	adde sed et proprias ad mea verba preces.
<ov. pont. 2.2.125>	 sic tamen haec tempta, si non nocitura putabis.
<ov. pont. 2.2.126>	ignosces. timeo naufragus omne fretum.

<ov. pont. 2.3.1>	Maxime, qui claris nomen virtutibus aequas,
<ov. pont. 2.3.2>	nec sinis ingenium nobilitate premi,
<ov. pont. 2.3.3>	culte mihi - quid enim status hic a funere differt
<ov. pont. 2.3.4>	supremum vitae tempus adusque meae,
<ov. pont. 2.3.5>	 rem facis, amictum non aversatus amicum,
<ov. pont. 2.3.6>	qua non est aevo rarior ulla tuo.
<ov. pont. 2.3.7>	turpe quidem dictu, sed, si modo vera fatemur,
<ov. pont. 2.3.8>	vulgus amicitias utilitate probat, 
<ov. pont. 2.3.9>	cura, quid expediat, prius est, quam quid sit honestum,
<ov. pont. 2.3.10>	et cum fortuna statque caditque fides.
<ov. pont. 2.3.11>	nec facile invenias  multis in milibus unum,
<ov. pont. 2.3.12>	virtutem pretium qui putet esse sui.
<ov. pont. 2.3.13>	ipse decor, recte facti si praemia desint,
<ov. pont. 2.3.14>	non movet, et gratis paenitet esse probum.
<ov. pont. 2.3.15>	 nil  nisi quod prodest carum est: sed  detrahe menti
<ov. pont. 2.3.16>	spem fructus avidae, nemo petendus erit.
<ov. pont. 2.3.17>	at reditus iam quisque suos amat, et sibi quid sit
<ov. pont. 2.3.18>	utile, sollicitis supputat articulis.
<ov. pont. 2.3.19>	illud amicitiae quondam venerabile numen 
<ov. pont. 2.3.20>	prostat et in quaestu pro meretrice sedet,
<ov. pont. 2.3.21>	quo magis admiror, non, ut torrentibus undis,
<ov. pont. 2.3.22>	communis vitii te quoque labe trahi,
<ov. pont. 2.3.23>	diligitur nemo, nisi cui fortuna secunda est:
<ov. pont. 2.3.24>	quae, simul intonuit, proxima quaeque fugat.
<ov. pont. 2.3.25>	 en ego, non paucis quondam munitus amicis,
<ov. pont. 2.3.26>	dum flavit velis aura secunda meis,
<ov. pont. 2.3.27>	ut fera nimboso tumuerunt aequora vento,
<ov. pont. 2.3.28>	in mediis lacera nave relinquor aquis, 
<ov. pont. 2.3.29>	cumque alii nolint etiam me nosse videri,
<ov. pont. 2.3.30>	vix duo proiecto tresve tulistis opem.
<ov. pont. 2.3.31>	quorum tu princeps, neque enim comes esse, sed auctor,
<ov. pont. 2.3.32>	nec petere exemplum, sed dare dignus eras.
<ov. pont. 2.3.33>	te, nihil exactos  nisi nos  peccasse fatentem,
<ov. pont. 2.3.34>	sponte sua probitas officiumque iuvat.
<ov. pont. 2.3.35>	 iudice te mercede caret per seque petenda est
<ov. pont. 2.3.36>	externis virtus incomitata bonis, 
<ov. pont. 2.3.37>	turpe putas abigi, quia sit miserandus, amicum,
<ov. pont. 2.3.38>	quodque sit infelix, desinere esse tuum.
<ov. pont. 2.3.39>	mitius est lasso digitum supponere mento,
<ov. pont. 2.3.40>	mergere quam liquidis ora natantis aquis.
<ov. pont. 2.3.41>	cerne quid Aeacides post mortem praestet amico:
<ov. pont. 2.3.42>	instar et hanc vitam mortis habere puta.
<ov. pont. 2.3.43>	Pirithoum Theseus Stygias comitavit ad undas:
<ov. pont. 2.3.44>	a Stygia quantum mors mea distat aqua?
<ov. pont. 2.3.45>	 adfuit insano iuvenis Phoceus Orestae:
<ov. pont. 2.3.46>	et mea non minimum culpa furoris habet,
<ov. pont. 2.3.47>	tu quoque magnorum laudes admitte virorum,
<ov. pont. 2.3.48>	ut facis, et lapso quam potes affer opem.
<ov. pont. 2.3.49>	si bene te novi, si, qui  prius esse solebas,
<ov. pont. 2.3.50>	nunc quoque es, atque animi non cecidere tui,
<ov. pont. 2.3.51>	quo Fortuna magis saevit, magis ipse resistis,
<ov. pont. 2.3.52>	utque decet, ne te vicerit illa, caves;
<ov. pont. 2.3.53>	et bene uti pugnes, bene pugnans efficit hostis.
<ov. pont. 2.3.54>	sic eadem prodest causa nocetque mihi.
<ov. pont. 2.3.55>	 scilicet indignum, iuvenis carissime, ducis
<ov. pont. 2.3.56>	te fieri comitem stantis in orbe deae.
<ov. pont. 2.3.57>	firmus es, et quoniam non sunt ea, qualia velles,
<ov. pont. 2.3.58>	vela regis quassae qualiacumque ratis,
<ov. pont. 2.3.59>	quaeque ita concussa est, ut iam casura putetur,
<ov. pont. 2.3.60>	restat adhuc umeris fulta ruina tuis.
<ov. pont. 2.3.61>	ira quidem primo fuerat tua iusta, nec ipso
<ov. pont. 2.3.62>	lenior, offensus qui mihi iure fuit.
<ov. pont. 2.3.63>	quique dolor pectus tetigisset Caesaris alti,
<ov. pont. 2.3.64>	illum iurabas protinus esse tuum.
<ov. pont. 2.3.65>	ut tamen audita est nostrae tibi cladis origo,
<ov. pont. 2.3.66>	diceris erratis ingemuisse meis.
<ov. pont. 2.3.67>	tum tua me primum solari littera coepit
<ov. pont. 2.3.68>	et laesum flecti spem dare posse deum.
<ov. pont. 2.3.69>	movit amicitiae tum te constantia longae,
<ov. pont. 2.3.70>	ante tuos ortus quae mihi coepta fuit,
<ov. pont. 2.3.71>	et quod eras aliis factus, mihi natus amicus,
<ov. pont. 2.3.72>	quodque tibi in cunis oscula prima dedi.
<ov. pont. 2.3.73>	quod, cum vestra domus teneris mihi semper ab annis
<ov. pont. 2.3.74>	culta sit, esse vetus me tibi cogit  onus.
<ov. pont. 2.3.75>	 me tuus ille pater, Latiae facundia linguae,
<ov. pont. 2.3.76>	quae non inferior nobilitate fuit,
<ov. pont. 2.3.77>	primus ut auderem committere carmina famae
<ov. pont. 2.3.78>	impulit: ingenii dux fuit ille mei.
<ov. pont. 2.3.79>	nec quo sit primum nobis a tempore cultus
<ov. pont. 2.3.80>	contendo fratrem posse referre tuum.
<ov. pont. 2.3.81>	te tamen ante omnis ita sum conplexus, ut unus
<ov. pont. 2.3.82>	quolibet in casu gratia nostra fores,
<ov. pont. 2.3.83>	ultima me tecum vidit maestisque cadentes
<ov. pont. 2.3.84>	excepit lacrimas Aethalis Ilva  genis:
<ov. pont. 2.3.85>	cum tibi quaerenti, num verus nuntius esset,
<ov. pont. 2.3.86>	attulerat culpae quem mala fama meae,
<ov. pont. 2.3.87>	inter confessum dubie  dubieque negantem
<ov. pont. 2.3.88>	haerebam, pavidas dante timore notas,
<ov. pont. 2.3.89>	exemploque nivis, quam mollit aquaticus Auster,
<ov. pont. 2.3.90>	gutta per attonitas ibat oborta genas.
<ov. pont. 2.3.91>	haec igitur referens et quod mea crimina primi
<ov. pont. 2.3.92>	erroris venia posse latere vides,
<ov. pont. 2.3.93>	respicis antiquum lassis in rebus amicum,
<ov. pont. 2.3.94>	fomentisque iuvas vulnera nostra tuis.
<ov. pont. 2.3.95>	 pro quibus optandi si nobis copia fiat,
<ov. pont. 2.3.96>	tam bene promerito commoda mille precer. precor corr.
<ov. pont. 2.3.97>	Heinsius  sed si sola mihi dentur tua vota, precabor
<ov. pont. 2.3.98>	ut tibi sit salvo Caesare salva parens.
<ov. pont. 2.3.99>	haec ego, cum faceres altaria pinguia ture,
<ov. pont. 2.3.100>	te solitum memini prima rogare deos.

<ov. pont. 2.4.1>	Accipe conloquium gelido Nasonis ab Histro,
<ov. pont. 2.4.2>	Attice, iudicio non dubitande meo.
<ov. pont. 2.4.3>	ecquid adhuc remanes memor infelicis amici,
<ov. pont. 2.4.4>	deserit an partis languida cura suas?
<ov. pont. 2.4.5>	 non ita di mihi sunt tristes, ut credere possim
<ov. pont. 2.4.6>	fasque putem iam te non meminisse mei.
<ov. pont. 2.4.7>	ante oculos nostros posita est  tua semper imago,
<ov. pont. 2.4.8>	et videor vultus mente videre tuos.
<ov. pont. 2.4.9>	seria multa mihi tecum conlata recordor,
<ov. pont. 2.4.10>	nec data iucundis tempora pauca iocis,
<ov. pont. 2.4.11>	saepe citae longis visae sermonibus horae,
<ov. pont. 2.4.12>	saepe fuit brevior quam mea verba dies.
<ov. pont. 2.4.13>	saepe tuas venit factum modo carmen ad auris
<ov. pont. 2.4.14>	et nova iudicio subdita Musa tuo est.
<ov. pont. 2.4.15>	 quod tu laudaras, populo placuisse putabam.
<ov. pont. 2.4.16>	hoc pretium curae dulce regentis  erat.
<ov. pont. 2.4.17>	utque meus lima rasus liber esset amici,
<ov. pont. 2.4.18>	non semel admonitu facta litura tuo est.
<ov. pont. 2.4.19>	nos fora viderunt pariter, nos porticus omnis,
<ov. pont. 2.4.20>	nos via, nos iunctis curva theatra locis,
<ov. pont. 2.4.21>	denique tantus amor nobis, carissime, semper,
<ov. pont. 2.4.22>	quantus in Aeacide Nestorideque fuit.
<ov. pont. 2.4.23>	non ego, si biberes securae pocula Lethes,
<ov. pont. 2.4.24>	excidere haec credam pectore posse tuo.
<ov. pont. 2.4.25>	 longa dies citius brumali sidere, noxque
<ov. pont. 2.4.26>	tardior hiberna solstitialis erit,
<ov. pont. 2.4.27>	nec Babylon aestum, nec frigora Pontus habebit,
<ov. pont. 2.4.28>	calthaque Paestanas vincet odore rosas,
<ov. pont. 2.4.29>	quam tibi nostrarum veniant oblivia rerum.
<ov. pont. 2.4.30>	non ita pars fati candida nulla mei est.
<ov. pont. 2.4.31>	ne tamen haec dici possit fiducia mendax
<ov. pont. 2.4.32>	stultaque credulitas nostra fuisse, cave,
<ov. pont. 2.4.33>	constantique fide veterem tutare sodalem,
<ov. pont. 2.4.34>	qua licet et quantum non onerosus ero.

<ov. pont. 2.5.1>	Condita disparibus numeris ego Naso Salano
<ov. pont. 2.5.2>	praeposita misi verba salute meo.
<ov. pont. 2.5.3>	quae rata sit, cupio, rebusque ut comprobet omen,
<ov. pont. 2.5.4>	te precor a salvo possit, amice, legi.
<ov. pont. 2.5.5>	 candor, in hoc aevo res intermortua paene,
<ov. pont. 2.5.6>	exigit ut faciam talia vota tuus.
<ov. pont. 2.5.7>	nam fuerim quamvis modico tibi iunctus ab usu.
<ov. pont. 2.5.8>	diceris exiliis indoluisse meis,
<ov. pont. 2.5.9>	missaque ab Euxino legeres cum carmina Ponto,
<ov. pont. 2.5.10>	illa tuus iuvit qualiacumque favor;
<ov. pont. 2.5.11>	optastique brevem solvi  mihi Caesaris iram,
<ov. pont. 2.5.12>	quod tamen optari, si sciat, ipse sinat, 
<ov. pont. 2.5.13>	moribus ista tuis tam mitia vota dedisti,
<ov. pont. 2.5.14>	nec minus idcirco sunt ea grata mihi.
<ov. pont. 2.5.15>	quoque magis moveare malis, doctissime, nostris,
<ov. pont. 2.5.16>	credibile est fieri condicione loci,
<ov. pont. 2.5.17>	vix hac invenies totum, mihi crede, per orbem,
<ov. pont. 2.5.18>	quae minus Augusta pace fruatur humus,
<ov. pont. 2.5.19>	tu tamen hic structos inter fera proelia versus
<ov. pont. 2.5.20>	et legis et lectos ore favente probas,
<ov. pont. 2.5.21>	ingenioque meo, vena quod paupere manat,
<ov. pont. 2.5.22>	plaudis, et e rivo flumina magna facis,
<ov. pont. 2.5.23>	grata quidem sunt haec animo suffragia nostro,
<ov. pont. 2.5.24>	vix sibi cum miseros posse placere putes,
<ov. pont. 2.5.25>	 dum tamen in rebus temptamus carmina parvis,
<ov. pont. 2.5.26>	materiae gracili sufficit ingenium,
<ov. pont. 2.5.27>	nuper, ut huc magni pervenit fama triumphi,
<ov. pont. 2.5.28>	ausus sum tantae sumere molis opus.
<ov. pont. 2.5.29>	obruit audentem rerum gravitasque nitorque,
<ov. pont. 2.5.30>	nec potui coepti pondera ferre mei.
<ov. pont. 2.5.31>	illic, quam laudes, erit officiosa voluntas:
<ov. pont. 2.5.32>	cetera materia debilitata iacent,
<ov. pont. 2.5.33>	qui si forte liber vestras pervenit ad auris,
<ov. pont. 2.5.34>	tutelam mando sentiat ille tuam.
<ov. pont. 2.5.35>	 hoc tibi facturo, vel si non ipse rogarem,
<ov. pont. 2.5.36>	accedat cumulus gratia nostra levis,
<ov. pont. 2.5.37>	non ego laudandus, sed sunt tua pectora, lacte
<ov. pont. 2.5.38>	et non calcata candidiora nive:
<ov. pont. 2.5.39>	mirarisque alios, cum sis mirabilis ipse,
<ov. pont. 2.5.40>	nec lateant artes eloquiumque tuum.
<ov. pont. 2.5.41>	te iuvenum princeps, cui dat Germania nomen,
<ov. pont. 2.5.42>	participem studii Caesar habere solet.
<ov. pont. 2.5.43>	tu comes antiquus, tu primis iunctus ab annis
<ov. pont. 2.5.44>	ingenio mores aequiperante places.
<ov. pont. 2.5.45>	 te dicente prius fit protinus impetus illi:
<ov. pont. 2.5.46>	teque habet elicias qui sua verba tuis.
<ov. pont. 2.5.47>	cum tu desisti mortaliaque ora quierunt
<ov. pont. 2.5.48>	tectaque non longa continuere mora,
<ov. pont. 2.5.49>	surgit Iuleo iuvenis cognomine dignus,
<ov. pont. 2.5.50>	qualis ab Eois Lucifer ortus aquis.
<ov. pont. 2.5.51>	dumque silens adstat, status est vultusque diserti,
<ov. pont. 2.5.52>	spemque decens doctae vocis amictus  habet,
<ov. pont. 2.5.53>	mox, ubi pulsa mora est atque os caeleste solutum,
<ov. pont. 2.5.54>	hoc superos iures more solere loqui,
<ov. pont. 2.5.55>	 atque "haec est " dicas "facundia principe digna
<ov. pont. 2.5.56>	"eloquio tantum nobilitatis inest.
<ov. pont. 2.5.57>	huic tu cum placeas et vertice sidera tangas,
<ov. pont. 2.5.58>	scripta tamen profugi vatis habenda putas,
<ov. pont. 2.5.59>	scilicet ingeniis aliqua est concordia iunctis,
<ov. pont. 2.5.60>	et servat studii foedera quisque sui:
<ov. pont. 2.5.61>	rusticus agricolam, miles fera bella gerentem,
<ov. pont. 2.5.62>	rectorem dubiae navita puppis amat.
<ov. pont. 2.5.63>	tu quoque Pieridum studio, studiose, teneris,
<ov. pont. 2.5.64>	ingenioque faves, ingeniose, meo.
<ov. pont. 2.5.65>	 distat opus nostrum, sed fontibus exit ab isdem :
<ov. pont. 2.5.66>	artis et ingenuae cultor uterque sumus,
<ov. pont. 2.5.67>	thyrsus abest a te,  gustata  est laurea nobis,
<ov. pont. 2.5.68>	sed tamen ambobus debet inesse calor:
<ov. pont. 2.5.69>	utque meis numeris tua dat facundia nervos,
<ov. pont. 2.5.70>	sic venit a nobis in tua verba nitor.
<ov. pont. 2.5.71>	iure igitur studio confinia carmina vestro
<ov. pont. 2.5.72>	et commilitii sacra tuenda putas.
<ov. pont. 2.5.73>	pro quibus ut maneat, de quo censeris, amicus,
<ov. pont. 2.5.74>	comprecor ad vitae tempora summa tuae.
<ov. pont. 2.5.75>	 succedatque suis  orbis moderator  habenis:
<ov. pont. 2.5.76>	quod mecum populi vota precantur idem.

<ov. pont. 2.6.1>	Carmine Graecinum, qui praesens voce solebat,
<ov. pont. 2.6.2>	tristis ab Euxinis Naso salutat aquis.
<ov. pont. 2.6.3>	exulis haec vox est: praebet mihi littera linguam,
<ov. pont. 2.6.4>	et si non liceat scribere, mutus ero.
<ov. pont. 2.6.5>	 corripis, ut debes, stulti peccata sodalis,
<ov. pont. 2.6.6>	et mala me meritis ferre minora doces. 
<ov. pont. 2.6.7>	vera facis, sed sera meae convicia culpae:
<ov. pont. 2.6.8>	aspera confesso verba remitte reo.
<ov. pont. 2.6.9>	cum poteram recto transire Ceraunia velo,
<ov. pont. 2.6.10>	ut fera vitarem saxa, monendus eram.
<ov. pont. 2.6.11>	nunc mihi naufragio quid prodest discere  facto,
<ov. pont. 2.6.12>	qua mea debuerit currere cumba via?
<ov. pont. 2.6.13>	brachia da lasso potius prendenda natanti,
<ov. pont. 2.6.14>	nec pigeat mento supposuisse manum.
<ov. pont. 2.6.15>	 idque facis, faciasque precor . sic mater et uxor,
<ov. pont. 2.6.16>	sic tibi sint fratres totaque salva domus,
<ov. pont. 2.6.17>	quodque soles animo semper, quod voce precari,
<ov. pont. 2.6.18>	omnia Caesaribus sic tua facta probes.
<ov. pont. 2.6.19>	turpe erit in miseris veteri tibi rebus amico
<ov. pont. 2.6.20>	auxilium nulla parte tulisse tuum,
<ov. pont. 2.6.21>	turpe referre pedem, nec passu stare tenaci,
<ov. pont. 2.6.22>	turpe laborantem deseruisse ratem,
<ov. pont. 2.6.23>	turpe sequi casum et fortunae cedere  amicum,
<ov. pont. 2.6.24>	et, nisi sit felix, esse negare suum.
<ov. pont. 2.6.25>	 non ita vixerunt Strophio atque Agamemnone nati,
<ov. pont. 2.6.26>	non haec Aegidae Pirithoique fides: 
<ov. pont. 2.6.27>	quos prior est mirata, sequens mirabitur aetas,
<ov. pont. 2.6.28>	in quorum plausus tota theatra sonant,
<ov. pont. 2.6.29>	tu quoque per durum servato tempus amico
<ov. pont. 2.6.30>	dignus es in tantis nomen habere viris,
<ov. pont. 2.6.31>	dignus es, et, quoniam laudem pietate mereris,
<ov. pont. 2.6.32>	non erit officii gratia surda tui.
<ov. pont. 2.6.33>	crede mihi, nostrum si non mortale futurum est
<ov. pont. 2.6.34>	carmen, in ore frequens posteritatis eris.
<ov. pont. 2.6.35>	 fac modo permaneas lasso, Graecine, fidelis,
<ov. pont. 2.6.36>	duret et in longas impetus iste moras,
<ov. pont. 2.6.37>	quae tu cum praestes, remo tamen utor in aura,
<ov. pont. 2.6.38>	nec nocet admisso subdere calcar equo.

<ov. pont. 2.7.1>	Esse salutatum vult te mea littera primum
<ov. pont. 2.7.2>	a male pacatis, Attice, missa Getis.
<ov. pont. 2.7.3>	proxima subsequitur, quid agas, audire voluntas, 
<ov. pont. 2.7.4>	et si, quidquid  agis, sit tibi cura mei.
<ov. pont. 2.7.5>	 nec dubito quin sit, sed me timor ipse malorum
<ov. pont. 2.7.6>	saepe supervacuos cogit habere metus,
<ov. pont. 2.7.7>	da veniam, quaeso, nimioque ignosce timori.
<ov. pont. 2.7.8>	tranquillas etiam naufragus horret aquas.
<ov. pont. 2.7.9>	qui semel est laesus fallaci piscis ab hamo,
<ov. pont. 2.7.10>	omnibus unca cibis aera subesse putat.
<ov. pont. 2.7.11>	saepe canem longe visum fugit agna lupumque
<ov. pont. 2.7.12>	credit, et ipsa suam nescia vitat opem.
<ov. pont. 2.7.13>	membra reformidant mollem quoque saucia tactum,
<ov. pont. 2.7.14>	vanaque sollicitis incutit  umbra metum.
<ov. pont. 2.7.15>	 sic ego Fortunae telis confixus iniquis
<ov. pont. 2.7.16>	pectore concipio nil nisi triste meo.
<ov. pont. 2.7.17>	iam mihi fata liquet coeptos servantia cursus
<ov. pont. 2.7.18>	per sibi consuetas semper itura vias :
<ov. pont. 2.7.19>	observare deos, ne quid mihi cedat amice,
<ov. pont. 2.7.20>	verbaque Fortunae vix puto posse dari.
<ov. pont. 2.7.21>	est illi curae me perdere, quaeque solebat
<ov. pont. 2.7.22>	esse levis, constans et bene certa nocet,
<ov. pont. 2.7.23>	crede mihi, si sum veri tibi cognitus oris 
<ov. pont. 2.7.24>	(nec planis  nostris casibus esse puter ),
<ov. pont. 2.7.25>	Cinyphiae segetis citius numerabis aristas,
<ov. pont. 2.7.26>	altaque quam multis floreat Hybla thymis,
<ov. pont. 2.7.27>	et quot aves motis nitantur in aere pinnis,
<ov. pont. 2.7.28>	quotque natent pisces aequore, certus eris,
<ov. pont. 2.7.29>	quam tibi nostrorum statuatur summa laborum,
<ov. pont. 2.7.30>	quos ego sum terra, quos ego passus aqua.
<ov. pont. 2.7.31>	nulla Getis toto gens est truculentior orbe;
<ov. pont. 2.7.32>	sed tamen hi nostris ingemuere malis,
<ov. pont. 2.7.33>	quae tibi si memori coner perscribere versu.
<ov. pont. 2.7.34>	Uias est fati longa futura mei.
<ov. pont. 2.7.35>	 non igitur vereor  quo  te rear esse verendum,
<ov. pont. 2.7.36>	cuius amor nobis pignora mille dedit,
<ov. pont. 2.7.37>	sed quia res timida est omnis miser, et quia longo est
<ov. pont. 2.7.38>	tempore laetitiae ianua clausa meae.
<ov. pont. 2.7.39>	iam dolor in morem venit meus, utque Caducis
<ov. pont. 2.7.40>	percussu crebro saxa cavantur aquis,
<ov. pont. 2.7.41>	sic ego continuo Fortunae vulneror ictu,
<ov. pont. 2.7.42>	vixque habet in nobis iam nova plaga locum.
<ov. pont. 2.7.43>	nec magis assiduo vomer tenuatur ab usu,
<ov. pont. 2.7.44>	nec magis est curvis Appia trita rotis,
<ov. pont. 2.7.45>	pectora quam mea sunt sene calcata  malorum,
<ov. pont. 2.7.46>	et nihil inveni, quod mihi ferret opem.
<ov. pont. 2.7.47>	artibus ingenuis quaesita est gloria multis:
<ov. pont. 2.7.48>	infelix perii dotibus ipse meis.
<ov. pont. 2.7.49>	vita prior vitio caret et sine labe peracta est  :
<ov. pont. 2.7.50>	auxilii misero nil tulit illa mihi.
<ov. pont. 2.7.51>	culpa gravis precibus donatur saepe suorum:
<ov. pont. 2.7.52>	omnis pro nobis gratia muta fuit.
<ov. pont. 2.7.53>	adiuvat in duris aliquos  praesentia rebus:
<ov. pont. 2.7.54>	obruit hoc absens vasta procella caput.
<ov. pont. 2.7.55>	 quis  non horruerit tacitam  quoque Caesaris iram?
<ov. pont. 2.7.56>	addita sunt poenis aspera verba meis.
<ov. pont. 2.7.57>	fit fuga temporibus levior . proiectus in aequor
<ov. pont. 2.7.58>	Arcturum subii Pleiadumque minas,
<ov. pont. 2.7.59>	saepe solent hiemen placidam sentire carinae:
<ov. pont. 2.7.60>	non Ithacae puppi saevior unda fuit.
<ov. pont. 2.7.61>	recta fides comitum poterat mala nostra levare:
<ov. pont. 2.7.62>	ditata est spoliis perfida turba meis.
<ov. pont. 2.7.63>	mitius exilium faciunt loca: tristior ista
<ov. pont. 2.7.64>	terra sub ambobus non iacet ulla polis.
<ov. pont. 2.7.65>	 est aliquid patriis vicinum finibus esse:
<ov. pont. 2.7.66>	ultima me tellus, ultimus orbis habet.
<ov. pont. 2.7.67>	praestat et exulibus pacem tua laurea. Caesar:
<ov. pont. 2.7.68>	Pontica finitimo terra sub hoste iacet.
<ov. pont. 2.7.69>	tempus in agrorum cultu consumere dulce est:
<ov. pont. 2.7.70>	non patitur verti barbarus hostis humum.
<ov. pont. 2.7.71>	temperie caeli corpusque animusque iuvatur:
<ov. pont. 2.7.72>	frigore perpetuo Sarmatis ora riget.
<ov. pont. 2.7.73>	est in aqua dulci non invidiosa voluptas:
<ov. pont. 2.7.74>	aequoreo bibitur cum sale mixta palus.
<ov. pont. 2.7.75>	 omnia deficiunt. animus tamen omnia vincit:
<ov. pont. 2.7.76>	ille etiam vires corpus habere facit,
<ov. pont. 2.7.77>	sustineas ut onus, nitendum vertice pleno est,
<ov. pont. 2.7.78>	aut, flecti nervos si patiere, cades,
<ov. pont. 2.7.79>	spes quoque posse mora mitescere principis iram,
<ov. pont. 2.7.80>	vivere ne nolim deficiamque, cavet, 
<ov. pont. 2.7.81>	nec vos parva datis pauci solacia nobis,
<ov. pont. 2.7.82>	quorum spectata est per mala nostra fides, 
<ov. pont. 2.7.83>	coepta tene, quaeso, neque in aequore desere navem,
<ov. pont. 2.7.84>	meque simul serva iudiciumque tuum.

<ov. pont. 2.8.1>	Redditus est nobis Caesar cum Caesare nuper,
<ov. pont. 2.8.2>	quos mihi misisti, Maxime Cotta, deos;
<ov. pont. 2.8.3>	utque tuum munus numerum, quem debet, haberet,
<ov. pont. 2.8.4>	est ibi Caesaribus Livia iuncta suis.
<ov. pont. 2.8.5>	 argentum felix omnique beatius auro,
<ov. pont. 2.8.6>	quod, fuerit pretium cum rude, numen habet.
<ov. pont. 2.8.7>	non mihi divitias dando maiora dedisses,
<ov. pont. 2.8.8>	caelitibus missis nostra sub ora tribus, 
<ov. pont. 2.8.9>	est aliquid spectare deos et adesse putare,
<ov. pont. 2.8.10>	et quasi cum vero numine posse loqui.
<ov. pont. 2.8.11>	quantum ad te,  redii, nec me tenet ultima tellus,
<ov. pont. 2.8.12>	utque prius, media sospes in urbe moror.
<ov. pont. 2.8.13>	Caesareos video vultus, velut ante videbam :
<ov. pont. 2.8.14>	vix huius voti spes fuit ulla mihi;
<ov. pont. 2.8.15>	utque salutabam numen caeleste, saluto.
<ov. pont. 2.8.16>	quod reduci tribuas, nil, puto, maius habes,
<ov. pont. 2.8.17>	quid nostris oculis nisi sola Palatia desunt?
<ov. pont. 2.8.18>	qui locus ablato Caesare vilis erit.
<ov. pont. 2.8.19>	hunc ego eum spectem, videor mihi cernere Romam;
<ov. pont. 2.8.20>	nam patriae faciem sustinet ille suae.
<ov. pont. 2.8.21>	fallor an irati mihi sunt in imagine vultus,
<ov. pont. 2.8.22>	torvaque nescio quid forma minantis habet?
<ov. pont. 2.8.23>	parce, vir inmenso maior virtutibus orbe,
<ov. pont. 2.8.24>	iustaque vindictae supprime lora tuae.
<ov. pont. 2.8.25>	 parce, precor,  saecli decus indelebile  nostri,
<ov. pont. 2.8.26>	terrarum dominum quem tua cura facit.
<ov. pont. 2.8.27>	per patriae nomen, quae te tibi carior ipso est,
<ov. pont. 2.8.28>	per numquam surdos in tua vota deos,
<ov. pont. 2.8.29>	perque tori sociam, quae par tibi sola reperta est,
<ov. pont. 2.8.30>	et cui maiestas non onerosa tua est,
<ov. pont. 2.8.31>	perque tibi similem virtutis imagine natum,
<ov. pont. 2.8.32>	moribus adgnosci qui tuus esse potest,
<ov. pont. 2.8.33>	perque tuos, vel avo dignos, vel patre nepotes,
<ov. pont. 2.8.34>	qui veniunt magno per tua iussa gradu,
<ov. pont. 2.8.35>	parte leva minima nostras et contrahe poenas,
<ov. pont. 2.8.36>	daque, procul Scythico qui sit ab hoste, locum.
<ov. pont. 2.8.37>	et tua, si fas est, a Caesare proxime Caesar,
<ov. pont. 2.8.38>	numina sint precibus non inimica meis.
<ov. pont. 2.8.39>	sic fera quam primum pavido Germania vultu
<ov. pont. 2.8.40>	ante triumphantis serva feratur equos:
<ov. pont. 2.8.41>	sic pater in Pylios, Cumaeos mater in annos
<ov. pont. 2.8.42>	vivant, et possis filius esse diu.
<ov. pont. 2.8.43>	tu quoque, conveniens ingenti nupta marito,
<ov. pont. 2.8.44>	accipe non dura supplicis aure preces.
<ov. pont. 2.8.45>	 sic tibi vir sospes, sic sint cum prole nepotes,
<ov. pont. 2.8.46>	cumque bonis nuribus quod peperere nurus,
<ov. pont. 2.8.47>	sic, quem dira tibi rapuit Germania Drusum,
<ov. pont. 2.8.48>	pars fuerit partus sola caduca tui.
<ov. pont. 2.8.49>	sic tibi mature fraterni funeris ultor
<ov. pont. 2.8.50>	purpureus niveis filius instet equis.
<ov. pont. 2.8.51>	adnuite o! timidis, mitissima numina, votis.
<ov. pont. 2.8.52>	praesentis aliquid prosit habere deos.
<ov. pont. 2.8.53>	Caesaris adventu tuta  gladiator harena
<ov. pont. 2.8.54>	exit, et auxilium non leve vultus habet.
<ov. pont. 2.8.55>	 nos quoque vestra iuvat  quod, qua licet, ora videmus,
<ov. pont. 2.8.56>	intrata est superis quod domus una tribus,
<ov. pont. 2.8.57>	felices illi, qui non simulacra, sed ipsos,
<ov. pont. 2.8.58>	quique deum coram corpora vera vident,
<ov. pont. 2.8.59>	quod quoniam nobis invidit inutile fatum,
<ov. pont. 2.8.60>	quos dedit ars, vultus effigiemque colo.
<ov. pont. 2.8.61>	sic homines novere deos, quos arduus aether
<ov. pont. 2.8.62>	occulit, et colitur pro Iove forma Iovis,
<ov. pont. 2.8.63>	denique, quae mecum est et erit sine fine, cavete,
<ov. pont. 2.8.64>	ne sit in inviso vestra figura loco.
<ov. pont. 2.8.65>	 nam caput e nostra citius cervice recedet,
<ov. pont. 2.8.66>	et patiar fossis lumen abire genis,
<ov. pont. 2.8.67>	quam caream raptis, o publica numina, vobis:
<ov. pont. 2.8.68>	vos eritis nostrae portus et ara fugae.
<ov. pont. 2.8.69>	vos ego complectar, Geticis si cingar ab armis,
<ov. pont. 2.8.70>	utque meas aquilas, ut mea  signa sequar, 
<ov. pont. 2.8.71>	aut ego me fallo nimiaque cupidine ludor,
<ov. pont. 2.8.72>	aut spes exilii commodioris adest.
<ov. pont. 2.8.73>	nam minus et minus est facies in imagine tristis,
<ov. pont. 2.8.74>	visaque sunt dictis adnuere ora meis.
<ov. pont. 2.8.75>	vera precor fiant timidae praesagia mentis,
<ov. pont. 2.8.76>	iustaque quamvis est, sit minor ira dei.

<ov. pont. 2.9.1>	Regia progenies, cui nobilitatis origo
<ov. pont. 2.9.2>	nomen in Eumolpi pervenit usque, Coty, 
<ov. pont. 2.9.3>	fama loquax vestras si iam pervenit ad auris,
<ov. pont. 2.9.4>	me tibi finitimi parte iacere soli,
<ov. pont. 2.9.5>	supplicis exaudi, iuvenum mitissime, vocem,
<ov. pont. 2.9.6>	quamque potes, profugo (nam potes) adfer opem.
<ov. pont. 2.9.7>	me fortuna tibi - de qua quod non queror,  hoc est - 
<ov. pont. 2.9.8>	tradidit, hoc uno non inimica mihi.
<ov. pont. 2.9.9>	excipe naufragium non duro litore nostrum,
<ov. pont. 2.9.10>	ne fuerit terra tutior unda tua.
<ov. pont. 2.9.11>	regia, crede mihi, res est succurrere lapsis,
<ov. pont. 2.9.12>	convenit et tanto, quantus es ipse, viro.
<ov. pont. 2.9.13>	fortunam decet hoc istam: quae maxima cum sit,
<ov. pont. 2.9.14>	esse potest animo vix tamen aequa tuo.
<ov. pont. 2.9.15>	 conspicitur numquam meliore potentia causa,
<ov. pont. 2.9.16>	quam quotiens vanas non sinit esse preces,
<ov. pont. 2.9.17>	hoc nitor iste tui generis desiderat, hoc est
<ov. pont. 2.9.18>	a superis ortae nobilitatis opus.
<ov. pont. 2.9.19>	hoc tibi et Eumolpus, generis clarissimus auctor, 
<ov. pont. 2.9.20>	et prior Eumolpo suadet Erichthonius.
<ov. pont. 2.9.21>	hoc tecum commune deo est,  quod uterque rogati
<ov. pont. 2.9.22>	supplicibus vestris ferre soletis opem.
<ov. pont. 2.9.23>	numquid  erit, quare solito dignemur honore
<ov. pont. 2.9.24>	numina, si demas velle iuvare deos?
<ov. pont. 2.9.25>	Iuppiter oranti surdas si praebeat auris,
<ov. pont. 2.9.26>	victima pro templo cur cadat icta Iovis?
<ov. pont. 2.9.27>	si pacem nullam pontus mihi praestet eunti,
<ov. pont. 2.9.28>	irrita Neptuno cur ego tura feram?
<ov. pont. 2.9.29>	vana laborantis si fallat vota coloni,
<ov. pont. 2.9.30>	accipiat gravidae cur suis exta Ceres?
<ov. pont. 2.9.31>	nec dabit intonso iugulum caper hostia Baccho,
<ov. pont. 2.9.32>	musta sub adducto si pede nulla fluent.
<ov. pont. 2.9.33>	Caesar ut imperii moderetur frena precamur,
<ov. pont. 2.9.34>	tam bene quod patriae consulit ille suae.
<ov. pont. 2.9.35>	utilitas igitur magnos hominesque deosque
<ov. pont. 2.9.36>	efficit, auxiliis quoque favente suis.
<ov. pont. 2.9.37>	tu quoque fac prosis intra  tua castra iacenti,
<ov. pont. 2.9.38>	o Coty, progenies digna parente tuo.
<ov. pont. 2.9.39>	conveniens homini est hominem servare voluptas,
<ov. pont. 2.9.40>	et melius nulla quaeritur arte favor.
<ov. pont. 2.9.41>	quis non Antiphaten Laestrygona devovet? aut quis
<ov. pont. 2.9.42>	munifici mores improbat Alcinoi?
<ov. pont. 2.9.43>	non tibi Cassandreus pater est gentisve Pheraeae, 
<ov. pont. 2.9.44>	quive repertorem torruit arte sua:
<ov. pont. 2.9.45>	sed quam Marte ferox et vinci nescius armis,
<ov. pont. 2.9.46>	tam numquam, facta pace, cruoris amans, 
<ov. pont. 2.9.47>	adde quod ingenuas didicisse fideliter artes
<ov. pont. 2.9.48>	emollit mores nec sinit esse feros, 
<ov. pont. 2.9.49>	nec regum quisquam magis est instructus ab illis,
<ov. pont. 2.9.50>	mitibus aut studiis tempora plura dedit.
<ov. pont. 2.9.51>	carmina testantur, quae, si tua nomina demas,
<ov. pont. 2.9.52>	Threicium iuvenem composuisse negem; 
<ov. pont. 2.9.53>	neve sub hoc tractu vates foret unicus Orpheus,
<ov. pont. 2.9.54>	Bistonis ingenio terra superba tuo est.
<ov. pont. 2.9.55>	utque tibi est animus, cum res ita postulat, arma
<ov. pont. 2.9.56>	sumere et hostili tingere caede manum,
<ov. pont. 2.9.57>	atque ut es excusso iaculum torquere lacerto
<ov. pont. 2.9.58>	collaque velocis flectere doctus equi,
<ov. pont. 2.9.59>	tempora sic data sunt studiis ubi iusta paternis,
<ov. pont. 2.9.60>	 atque suis numeris  forte quievit opus,
<ov. pont. 2.9.61>	ne tua marcescant per inertis otia somnos,
<ov. pont. 2.9.62>	lucida Plena tendis in astra via.
<ov. pont. 2.9.63>	haec quoque res aliquid tecum mihi foederis affert:
<ov. pont. 2.9.64>	eiusdem sacri cultor uterque sumus.
<ov. pont. 2.9.65>	 ad vatem vates orantia brachia tendo,
<ov. pont. 2.9.66>	terra sit exiliis ut tua fida meis.
<ov. pont. 2.9.67>	non ego caede nocens in Ponti litora veni,
<ov. pont. 2.9.68>	mixtave sunt nostra dira venena manu:
<ov. pont. 2.9.69>	nec mea subiecta convicta est gemma tabella
<ov. pont. 2.9.70>	 mendacem linis imposuisse notam.
<ov. pont. 2.9.71>	nec quicquam, quod lege vetor committere, feci:
<ov. pont. 2.9.72>	est tamen his gravior noxa fatenda mihi.
<ov. pont. 2.9.73>	neve roges, quae sit, stultam conscripsimus  Artem;
<ov. pont. 2.9.74>	innocuas nobis haec vetat esse manus.
<ov. pont. 2.9.75>	 ecquid praeterea peccarim, quaerere noli,
<ov. pont. 2.9.76>	ut lateat  sola culpa sub Arte mea. 
<ov. pont. 2.9.77>	quicquid id est, habuit moderatam vindicis iram,
<ov. pont. 2.9.78>	qui nisi natalem nil mihi dempsit humum,
<ov. pont. 2.9.79>	hac quoniam careo, tua nunc vicinia praestet,
<ov. pont. 2.9.80>	inviso possim tutus ut esse loco.

<ov. pont. 2.10.1>	Ecquid ab impressae cognoscis imagine cerae
<ov. pont. 2.10.2>	haec tibi Nasonem scribere verba. Macer?
<ov. pont. 2.10.3>	auctorisque sui si non est anulus index,
<ov. pont. 2.10.4>	cognitane est nostra littera facta manu?
<ov. pont. 2.10.5>	 an tibi notitiam mora temporis eripit horum,
<ov. pont. 2.10.6>	nec repetunt oculi signa vetusta tui?
<ov. pont. 2.10.7>	sis licet oblitus pariter gemmaeque manusque,
<ov. pont. 2.10.8>	exciderit tantum ne tibi cura mei.
<ov. pont. 2.10.9>	quam tu vel longi debes convictibus aevi,
<ov. pont. 2.10.10>	vel mea quod coniunx non aliena tibi est, 
<ov. pont. 2.10.11>	vel studiis, quibus es, quam nos, sapientius usus,
<ov. pont. 2.10.12>	utque decet, nulla factus es Arte nocens.
<ov. pont. 2.10.13>	tu canis aeterno quicquid restabat Homero,
<ov. pont. 2.10.14>	ne careant summa Troica bella manu.
<ov. pont. 2.10.15>	Naso parum prudens, artem dum tradit amandi,
<ov. pont. 2.10.16>	doctrinae pretium triste magister habet,
<ov. pont. 2.10.17>	sunt tamen inter se communia sacra poetis,
<ov. pont. 2.10.18>	diversum quamvis quisque sequamur  iter : 
<ov. pont. 2.10.19>	quorum te memorem, quamquam procul absumus, esse
<ov. pont. 2.10.20>	suspicor, et casus velle levare meos.
<ov. pont. 2.10.21>	te duce magnificas Asiae perspeximus urbes:
<ov. pont. 2.10.22>	Trinacris est oculis te duce visa  meis.
<ov. pont. 2.10.23>	vidimus Aetnaea caelum splendescere flamma,
<ov. pont. 2.10.24>	subpositus monti quam vomit ore Gigans,
<ov. pont. 2.10.25>	Hennaeosque lacus et olentis  stagna Palici, 
<ov. pont. 2.10.26>	quaque suis Cyanen miscet Anapus aquis.
<ov. pont. 2.10.27>	nec procul hinc nymphe, quae, dum fugit Elidis amnem,
<ov. pont. 2.10.28>	tecta sub aequorea nunc quoque currit aqua.
<ov. pont. 2.10.29>	hic mihi labentis pars anni magna peracta est.
<ov. pont. 2.10.30>	 eheu, quam dispar est locus ille Getis!
<ov. pont. 2.10.31>	et quota pars haec sunt rerum, quas vidimus ambo
<ov. pont. 2.10.32>	te mihi iucundas efficiente vias!
<ov. pont. 2.10.33>	seu rate caeruleas picta sulcavimus undas,
<ov. pont. 2.10.34>	esseda nos agili sive tulere rota,
<ov. pont. 2.10.35>	 saepe brevis nobis vicibus via visa loquendi,
<ov. pont. 2.10.36>	pluraque, si numeres, verba fuere gradu,
<ov. pont. 2.10.37>	saepe dies sermone minor fuit, inque loquendum
<ov. pont. 2.10.38>	tarda per aestivos defuit hora dies.
<ov. pont. 2.10.39>	est aliquid casus pariter timuisse marinos,
<ov. pont. 2.10.40>	iunctaque ad aequoreos vota tulisse deos.
<ov. pont. 2.10.41>	et modo res egisse simul, modo rursus ab illis,
<ov. pont. 2.10.42>	quorum non pudeat, posse referre iocos,
<ov. pont. 2.10.43>	haec tibi cum subeant, absim licet,  omnibus annis
<ov. pont. 2.10.44>	ante tuos oculos, ut modo visus, ero.
<ov. pont. 2.10.45>	 ipse quidem certe cum sim sub cardine mundi,
<ov. pont. 2.10.46>	qui semper liquidis altior extat aquis,
<ov. pont. 2.10.47>	te tamen intueor quo solo pectore possum,
<ov. pont. 2.10.48>	et tecum gelido saepe sub axe loquor,
<ov. pont. 2.10.49>	hic es, et ignoras, et ades celeberrimus absens,
<ov. pont. 2.10.50>	inque Getas media iussus ab urbe venis.
<ov. pont. 2.10.51>	redde vicem, et, quoniam regio felicior ista est,
<ov. pont. 2.10.52>	istic me memori pectore semper habe.

<ov. pont. 2.11.1>	Hoc tibi, Rufe, brevi properatum tempore mittit
<ov. pont. 2.11.2>	Naso, parum faustae conditor Artis, opus,
<ov. pont. 2.11.3>	ut, quamquam longe toto sumus orbe remoti,
<ov. pont. 2.11.4>	scire tamen possis nos meminisse tui.
<ov. pont. 2.11.5>	 nominis ante mei venient oblivia nobis,
<ov. pont. 2.11.6>	pectore quam pietas sit tua pulsa meo:
<ov. pont. 2.11.7>	et prius hanc animam vacuas reddemus in auras,
<ov. pont. 2.11.8>	quam fiat meriti gratia vana tui.
<ov. pont. 2.11.9>	grande voco lacrimas meritum, quibus ora rigabas
<ov. pont. 2.11.10>	cum mea concreto sicca dolore forent: 
<ov. pont. 2.11.11>	grande voco meritum maestae solacia mentis,
<ov. pont. 2.11.12>	cum pariter nobis illa tibique dares,
<ov. pont. 2.11.13>	sponte quidem per seque mea est laudabilis uxor,
<ov. pont. 2.11.14>	admonitu melior fit tamen illa tuo.
<ov. pont. 2.11.15>	 namque quod Hermionae Castor fuit, Hector Iuli,
<ov. pont. 2.11.16>	hoc ego te laetor coniugis esse meae.
<ov. pont. 2.11.17>	quae ne dissimilis tibi sit probitate laborat,
<ov. pont. 2.11.18>	seque tui vita sanguinis esse probat,
<ov. pont. 2.11.19>	ergo quod fuerat stimulis factura sine ullis,
<ov. pont. 2.11.20>	plenius auctorem te quoque nancta facit,
<ov. pont. 2.11.21>	acer et ad palmae per se cursurus honores,
<ov. pont. 2.11.22>	si tamen horteris, fortius ibit equus,
<ov. pont. 2.11.23>	adde quod absentis cura mandata fideli
<ov. pont. 2.11.24>	perficis, et nullum ferre gravaris onus.
<ov. pont. 2.11.25>	 o, referant grates, quoniam non possumus ipsi,
<ov. pont. 2.11.26>	di tibi! qui referent, si pia facta vident;
<ov. pont. 2.11.27>	sufficiatque diu corpus quoque moribus istis,
<ov. pont. 2.11.28>	maxima Fundani gloria, Rufe, soli.

