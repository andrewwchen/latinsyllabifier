<ov. pont. 4.1.1>	Accipe, Pompei, deductum carmen ab illo,
<ov. pont. 4.1.2>	debitor est vitae qui tibi, Sexte, suae.
<ov. pont. 4.1.3>	qui seu non prohibes a me tua nomina poni,
<ov. pont. 4.1.4>	accedet meritis haec quoque summa tuis:
<ov. pont. 4.1.5>	sive trahis vultus, equidem peccasse fatebor,
<ov. pont. 4.1.6>	delicti tamen est causa probanda mei.
<ov. pont. 4.1.7>	non potuit mea mens, quin esset grata, teneri.
<ov. pont. 4.1.8>	sit precor officio non gravis ira pio.
<ov. pont. 4.1.9>	o, quotiens ego sum libris mihi visus in  istis
<ov. pont. 4.1.10>	 impius, in nullo quod legerere loco!
<ov. pont. 4.1.11>	o, quotiens, alii cum vellem scribere, nomen
<ov. pont. 4.1.12>	rettulit in ceras inscia dextra tuum!
<ov. pont. 4.1.13>	ipse mihi placuit mendis in talibus error,
<ov. pont. 4.1.14>	et vix invita facta litura manu est,
<ov. pont. 4.1.15>	"viderit! ad summam " dixi " licet ipse queratur!
<ov. pont. 4.1.16>	hanc  pudet offensam non meruisse prius." 
<ov. pont. 4.1.17>	da mihi, siquid ea est, hebetantem pectora Lethen.
<ov. pont. 4.1.18>	oblitus potero non tamen esse tui.
<ov. pont. 4.1.19>	idque sinas oro, nec fastidita repellas
<ov. pont. 4.1.20>	verba, nec officio crimen inesse putes,
<ov. pont. 4.1.21>	et levis haec meritis referatur gratia tantis:
<ov. pont. 4.1.22>	si minus, invito te quoque gratus ero.
<ov. pont. 4.1.23>	numquam pigra fuit nostris tua gratia rebus,
<ov. pont. 4.1.24>	nec mihi munificas arca negavit opes.
<ov. pont. 4.1.25>	 nunc quoque nil subitis clementia territa fatis
<ov. pont. 4.1.26>	auxilium vitae fertque  feretque meae.
<ov. pont. 4.1.27>	unde rogas forsan fiducia tanta futuri
<ov. pont. 4.1.28>	sit mihi? quod fecit, quisque tuetur opus.
<ov. pont. 4.1.29>	ut Venus artificis labor est et gloria Coi,
<ov. pont. 4.1.30>	aequoreo madidas quae premit imbre comas:
<ov. pont. 4.1.31>	arcis ut Actaeae vel eburna vel aerea  custos
<ov. pont. 4.1.32>	bellica Phidiaca stat dea facta manu:
<ov. pont. 4.1.33>	vindicat ut Calamis laudem, quos fecit, equorum:
<ov. pont. 4.1.34>	ut similis verae vacca Myronis opus:
<ov. pont. 4.1.35>	 sic ego pars rerum non ultima, Sexte, tuarum
<ov. pont. 4.1.36>	tutelaeque feror munus opusque tuae.

<ov. pont. 4.2.1>	Quod legis, o vates magnorum maxime regum,
<ov. pont. 4.2.2>	venit ab intonsis usque, Severe, Getis:
<ov. pont. 4.2.3>	cuius adhuc nomen nostros tacuisse libellos,
<ov. pont. 4.2.4>	si modo permittas dicere vera, pudet.
<ov. pont. 4.2.5>	 orba tamen numeris cessavit epistula numquam
<ov. pont. 4.2.6>	ire per alternas officiosa vices,
<ov. pont. 4.2.7>	carmina sola tibi memorem testantia curam
<ov. pont. 4.2.8>	non data sunt. quid enim, quae facis ipse, darem?
<ov. pont. 4.2.9>	quis mel Aristaeo, quis Baccho vina Falerna,
<ov. pont. 4.2.10>	Triptolemo fruges, poma det Alcinoo?
<ov. pont. 4.2.11>	fertile pectus habes, interque Helicona colentes
<ov. pont. 4.2.12>	uberius nulli provenit ista seges.
<ov. pont. 4.2.13>	mittere ad hunc carmen, frondes erat addere silvis
<ov. pont. 4.2.14>	haec mihi cunctandi causa. Severe, fuit.
<ov. pont. 4.2.15>	 nec tamen ingenium nobis respondet, ut ante,
<ov. pont. 4.2.16>	sed siccum sterni vomere litus aro.
<ov. pont. 4.2.17>	scilicet ut limus venas excaecat  in undis,
<ov. pont. 4.2.18>	laesaque suppresso fonte resistit aqua,
<ov. pont. 4.2.19>	pectora sic mea sunt limo vitiata malorum,
<ov. pont. 4.2.20>	et carmen vena pauperiore fluit.
<ov. pont. 4.2.21>	si quis in hac ipsum terra posuisset Homerum,
<ov. pont. 4.2.22>	esset, crede mihi, factus et ille Getes.
<ov. pont. 4.2.23>	da veniam fasso, studiis quoque frena remisi,
<ov. pont. 4.2.24>	ducitur et digitis littera rara meis.
<ov. pont. 4.2.25>	 impetus ille sacer, qui vatum pectora nutrit,
<ov. pont. 4.2.26>	qui prius in nobis esse solebat, abest,
<ov. pont. 4.2.27>	vix venit ad partes, vix sumptae Musa tabellae
<ov. pont. 4.2.28>	inponit pigras paene coacta manus,
<ov. pont. 4.2.29>	parvaque, ne dicam scribendi nulla voluptas
<ov. pont. 4.2.30>	est mihi, nec numeris nectere verba iuvat,
<ov. pont. 4.2.31>	sive quod hinc fructus adeo non cepimus ullos,
<ov. pont. 4.2.32>	principium nostri res sit ut ista mali:
<ov. pont. 4.2.33>	sive quod in tenebris numerosos ponere gestus,
<ov. pont. 4.2.34>	quodque legas nulli scribere carmen, idem est.
<ov. pont. 4.2.35>	excitat auditor studium, laudataque virtus
<ov. pont. 4.2.36>	crescit, et inmensum gloria calcar habet.
<ov. pont. 4.2.37>	hic mea cui recitem nisi flavis scripta Corallis,
<ov. pont. 4.2.38>	quasque alias gentes barbarus Hister habet?
<ov. pont. 4.2.39>	sed quid solus agam, quaque infelicia perdam
<ov. pont. 4.2.40>	 otia materia surripiamque diem?
<ov. pont. 4.2.41>	nam quia nec vinum, nec me tenet alea fallax,
<ov. pont. 4.2.42>	per quae clam tacitum tempus abire solet,
<ov. pont. 4.2.43>	nec me, quod cuperem, si per fera bella liceret,
<ov. pont. 4.2.44>	oblectat cultu terra novata suo,
<ov. pont. 4.2.45>	quid, nisi Pierides, solacia frigida, restant,
<ov. pont. 4.2.46>	non bene de nobis quae meruere deae?
<ov. pont. 4.2.47>	at tu, cui bibitur felicius Aonius fons,
<ov. pont. 4.2.48>	utiliter studium quod tibi cedit ama,
<ov. pont. 4.2.49>	sacraque Musarum merito cole, quodque legamus,
<ov. pont. 4.2.50>	huc aliquod curae mitte recentis opus.

<ov. pont. 4.3.1>	Conquerar, an taceam? ponam sine nomine crimen,
<ov. pont. 4.3.2>	an notum qui sis omnibus esse velim?
<ov. pont. 4.3.3>	nomine non utar, ne commendere querella,
<ov. pont. 4.3.4>	quaeraturque tibi carmine fama meo.
<ov. pont. 4.3.5>	 dum mea puppis erat valida fundata carina,
<ov. pont. 4.3.6>	qui mecum velles currere, primus eras.
<ov. pont. 4.3.7>	nunc, quia contraxit vultum Fortuna, recedis,
<ov. pont. 4.3.8>	auxilio postquam scis opus esse tuo.
<ov. pont. 4.3.9>	dissimulas etiam, nec me vis nosse videri,
<ov. pont. 4.3.10>	quisque sit, audito nomine, Naso, rogas,
<ov. pont. 4.3.11>	ille ego sum, quamquam non vis audire, vetusta
<ov. pont. 4.3.12>	paene puer puero iunctus amicitia:
<ov. pont. 4.3.13>	ille ego, qui primus tua seria nosse solebam
<ov. pont. 4.3.14>	et tibi iucundis primus adesse iocis:
<ov. pont. 4.3.15>	ille ego convictor densoque domesticus usu,
<ov. pont. 4.3.16>	ille ego iudiciis unica Musa tuis.
<ov. pont. 4.3.17>	ille ego sum, qui nunc an vivam, perfide, nescis,
<ov. pont. 4.3.18>	cura tibi de quo quaerere nulla fuit.
<ov. pont. 4.3.19>	sive fui numquam carus, simulasse fateris:
<ov. pont. 4.3.20>	seu non fingebas, inveniere levis.
<ov. pont. 4.3.21>	aut age, dic aliquam, quae te mutaverit, iram:
<ov. pont. 4.3.22>	nam nisi iusta tua est, iusta querella mea est.
<ov. pont. 4.3.23>	quod te nunc crimen similem  vetat esse priori?
<ov. pont. 4.3.24>	an crimen, coepi quod miser esse, vocas?
<ov. pont. 4.3.25>	 si mihi rebus opem nullam factisque ferebas,
<ov. pont. 4.3.26>	venisset verbis charta notata tribus.
<ov. pont. 4.3.27>	vix equidem credo, sed et  insultare iacenti
<ov. pont. 4.3.28>	te mihi nec verbis parcere fama refert.
<ov. pont. 4.3.29>	quid facis, a! demens? cur, si Fortuna recedat, 
<ov. pont. 4.3.30>	naufragio lacrimas eripis ipse tuo?
<ov. pont. 4.3.31>	haec dea non stabili, quam sit levis, orbe fatetur,
<ov. pont. 4.3.32>	quae summum dubio sub pede semper habet,
<ov. pont. 4.3.33>	quolibet est folio, quavis incertior aura:
<ov. pont. 4.3.34>	par illi levitas, improbe, sola tua est.
<ov. pont. 4.3.35>	 omnia sunt hominum tenui pendentia filo, 
<ov. pont. 4.3.36>	et subito casu quae valuere, ruunt, 
<ov. pont. 4.3.37>	divitis audita est cui non opulentia Croesi?
<ov. pont. 4.3.38>	nempe tamen vitam captus ab hoste tulit,
<ov. pont. 4.3.39>	ille Syracosia modo formidatus in urbe
<ov. pont. 4.3.40>	vix humili duram reppulit arte famem, 
<ov. pont. 4.3.41>	quid fuerat Magno maius? tamen ille rogavit
<ov. pont. 4.3.42>	summissa fugiens voce clientis opem.
<ov. pont. 4.3.43>	cuique viro totus terrarum paruit orbis,
<ov. pont. 4.3.44>	 
<ov. pont. 4.3.45>	 ille Iugurthino clarus Cimbroque triumpho,
<ov. pont. 4.3.46>	quo victrix totiens consule Roma fuit,
<ov. pont. 4.3.47>	in caeno Marius iacuit cannaque palustri,
<ov. pont. 4.3.48>	pertulit et tanto multa pudenda viro.
<ov. pont. 4.3.49>	ludit in humanis divina potentia rebus,
<ov. pont. 4.3.50>	et certam praesens vix habet  hora fidem. 
<ov. pont. 4.3.51>	"litus ad Euxinum" si quis mihi diceret "ibis,
<ov. pont. 4.3.52>	et metues, arcu ne feriare Getae,"
<ov. pont. 4.3.53>	"i, bibe" dixissem "purgantes pectora sucos,
<ov. pont. 4.3.54>	quidquid et in tota nascitur Anticyra."
<ov. pont. 4.3.55>	 sum tamen haec passus: nec, si mortalia possem,
<ov. pont. 4.3.56>	et summi poteram tela cavere dei.
<ov. pont. 4.3.57>	tu quoque fac timeas, et quae tibi laeta videntur
<ov. pont. 4.3.58>	dum loqueris, fieri tristia posse puta.

<ov. pont. 4.4.1>	Nulla dies adeo est australibus umida nimbis,
<ov. pont. 4.4.2>	non intermissis ut fluat imber aquis,
<ov. pont. 4.4.3>	nec sterilis locus ullus ita est, ut non sit in illo
<ov. pont. 4.4.4>	mixta fere duris utilis herba rubis.
<ov. pont. 4.4.5>	 nil adeo fortuna gravis miserabile fecit,
<ov. pont. 4.4.6>	ut minuant nulla gaudia parte malum.
<ov. pont. 4.4.7>	ecce domo patriaque carens oculisque meorum,
<ov. pont. 4.4.8>	naufragus in Getici litoris actus aquas,
<ov. pont. 4.4.9>	qua tamen inveni vultum diffundere causa
<ov. pont. 4.4.10>	 possim,  fortunae nec meminisse meae.
<ov. pont. 4.4.11>	nam mihi, cum fulva solus  spatiarer harena,
<ov. pont. 4.4.12>	visa est a tergo pinna dedisse sonum.
<ov. pont. 4.4.13>	respicio, nec erat corpus, quod cernere possem,
<ov. pont. 4.4.14>	verba tamen sunt haec aure recepta mea:
<ov. pont. 4.4.15>	 "en ego laetarum venio tibi nuntia rerum
<ov. pont. 4.4.16>	Fama, per inmensas aere lapsa vias.
<ov. pont. 4.4.17>	consule Pompeio, quo non tibi carior alter,
<ov. pont. 4.4.18>	candidus et felix proximus annus erit.
<ov. pont. 4.4.19>	dixit, et ut laeto Pontum rumore replevit,
<ov. pont. 4.4.20>	ad gentes alias hinc dea vertit iter.
<ov. pont. 4.4.21>	at mihi dilapsis inter nova gaudia curis
<ov. pont. 4.4.22>	excidit asperitas huius iniqua loci.
<ov. pont. 4.4.23>	ergo ubi, Iane biceps, longum reseraveris annum,
<ov. pont. 4.4.24>	pulsus et a sacro mense December erit,
<ov. pont. 4.4.25>	purpura Pompeium summi velabit honoris,
<ov. pont. 4.4.26>	ne titulis quicquam debeat ille suis.
<ov. pont. 4.4.27>	cernere iam videor rumpi paene atria turba,
<ov. pont. 4.4.28>	et populum laedi deficiente loco,
<ov. pont. 4.4.29>	templaque Tarpeiae primum tibi sedis adiri,
<ov. pont. 4.4.30>	et fieri faciles in tua vota deos,
<ov. pont. 4.4.31>	colla boves niveos certae praebere securi,
<ov. pont. 4.4.32>	quos aluit campis herba Falisca suis:
<ov. pont. 4.4.33>	cumque deos omnes, tunc hos  inpensius, aequos
<ov. pont. 4.4.34>	esse tibi cupias, cum Iove Caesar erunt.
<ov. pont. 4.4.35>	 curia te excipiet, patresque e more vocati
<ov. pont. 4.4.36>	intendent aures ad tua verba suas.
<ov. pont. 4.4.37>	hos ubi facundo tua vox hilaraverit ore,
<ov. pont. 4.4.38>	utque solet, tulerit prospera verba dies,
<ov. pont. 4.4.39>	egeris et meritas superis cum Caesare grates
<ov. pont. 4.4.40>	(qui causam, facias cur ita saepe, dabit),
<ov. pont. 4.4.41>	inde domum repetes toto comitante senatu,
<ov. pont. 4.4.42>	officium populi vix capiente domo.
<ov. pont. 4.4.43>	me miserum, turba quod non ego cernar in illa,
<ov. pont. 4.4.44>	nec poterunt istis lumina nostra frui!
<ov. pont. 4.4.45>	 quod licet,  absentem qua possum mente videbo:
<ov. pont. 4.4.46>	aspiciet vultus consulis illa sui,
<ov. pont. 4.4.47>	di faciant aliquo subeat tibi tempore nostrum
<ov. pont. 4.4.48>	nomen, et "heu dicas " quid miser ille facit?
<ov. pont. 4.4.49>	haec tua pertulerit si quis mihi verba, fatebor
<ov. pont. 4.4.50>	protinus exilium mollius esse meum."

<ov. pont. 4.5.1>	Ite, leves elegi, doctas ad consulis aures,
<ov. pont. 4.5.2>	verbaque honorato ferte legenda viro.
<ov. pont. 4.5.3>	longa via est, nec vos pedibus proceditis aequis,
<ov. pont. 4.5.4>	tectaque brumali sub nive terra latet.
<ov. pont. 4.5.5>	 cum gelidam Thracen et opertum nubibus Haemum
<ov. pont. 4.5.6>	et maris Ionii transieritis aquas,
<ov. pont. 4.5.7>	luce minus decima dominam venietis in urbem,
<ov. pont. 4.5.8>	ut festinatum non faciatis iter.
<ov. pont. 4.5.9>	protinus inde domus vobis Pompeia petatur:
<ov. pont. 4.5.10>	non est Augusto iunctior ulla foro.
<ov. pont. 4.5.11>	siquis, ut in populo, qui sitis et unde requiret,
<ov. pont. 4.5.12>	nomina decepta quaelibet aure ferat.
<ov. pont. 4.5.13>	ut sit enim tutum, sicut reor esse, fateri,
<ov. pont. 4.5.14>	verba minus certe ficta timoris habent.
<ov. pont. 4.5.15>	 copia nec vobis nullo prohibente videndi
<ov. pont. 4.5.16>	consulis, ut limen contigeritis, erit.
<ov. pont. 4.5.17>	aut reget ille suos dicendo iura Quirites,
<ov. pont. 4.5.18>	conspicuum signis cum premet altus ebur:
<ov. pont. 4.5.19>	aut populi reditus positam componet ad hastam,
<ov. pont. 4.5.20>	et minui magnae non sinet urbis opes .
<ov. pont. 4.5.21>	aut, ubi erunt patres in Iulia templa vocati,
<ov. pont. 4.5.22>	de tanto dignis consule rebus aget .
<ov. pont. 4.5.23>	aut feret Augusto solitam natoque salutem,
<ov. pont. 4.5.24>	deque parum noto consulet officio.
<ov. pont. 4.5.25>	 tempus ab his vacuum Caesar Germanicus omne
<ov. pont. 4.5.26>	auferet . a magnis hunc colit ille deis.
<ov. pont. 4.5.27>	cum tamen a turba rerum requieverit harum,
<ov. pont. 4.5.28>	ad vos mansuetas porriget ille manus,
<ov. pont. 4.5.29>	quidque parens ego vester agam fortasse requiret.
<ov. pont. 4.5.30>	 talia vos illi reddere verba volo:
<ov. pont. 4.5.31>	"vivit adhuc vitamque tibi debere fatetur,
<ov. pont. 4.5.32>	quam prius a miti Caesare munus habet,
<ov. pont. 4.5.33>	te sibi, cum fugeret, memori solet ore referre
<ov. pont. 4.5.34>	barbariae tutas exhibuisse vias:
<ov. pont. 4.5.35>	 sanguine Bistonium quod non tepefecerit ensem,
<ov. pont. 4.5.36>	effectum cura pectoris esse tui:
<ov. pont. 4.5.37>	addita praeterea vitae quoque multa tuendae
<ov. pont. 4.5.38>	munera, ne proprias attenuaret opes.
<ov. pont. 4.5.39>	pro quibus ut meritis referatur gratia, iurat
<ov. pont. 4.5.40>	se fore mancipii  tempus in omne tui.
<ov. pont. 4.5.41>	nam prius umbrosa carituros arbore montes,
<ov. pont. 4.5.42>	et freta velivolas non habitura rates,
<ov. pont. 4.5.43>	fluminaque in fontes cursu reditura supino,
<ov. pont. 4.5.44>	gratia quam meriti possit abire tui.
<ov. pont. 4.5.45>	 haec ubi dixeritis, servet sua dona rogate,
<ov. pont. 4.5.46>	sic fuerit vestrae causa peracta viae."

<ov. pont. 4.6.1>	Quam legis, ex illis tibi venit epistula, Brute,
<ov. pont. 4.6.2>	Nasonem nolles in quibus esse locis,
<ov. pont. 4.6.3>	sed tu quod nolles, voluit miserabile fatum, ei mihi!
<ov. pont. 4.6.4>	plus illud quam tua vota valet.
<ov. pont. 4.6.5>	 in Scythia nobis quinquennis Olympias acta est:
<ov. pont. 4.6.6>	iam tempus lustri transit in alterius.
<ov. pont. 4.6.7>	perstat enim fortuna tenax, votisque malignum
<ov. pont. 4.6.8>	opponit nostris insidiosa  pedem.
<ov. pont. 4.6.9>	certus eras pro me. Fabiae laus. Maxime, gentis,
<ov. pont. 4.6.10>	numen ad Augustum supplice voce loqui.
<ov. pont. 4.6.11>	occidis ante preces, causamque ego, .Maxime, mortis
<ov. pont. 4.6.12>	(nec fuero tanti) me reor esse tuae.
<ov. pont. 4.6.13>	iam timeo nostram cuiquam mandare salutem:
<ov. pont. 4.6.14>	ipsum morte tua concidit auxilium.
<ov. pont. 4.6.15>	 coeperat Augustus deceptae ignoscere culpae .
<ov. pont. 4.6.16>	spem nostram terras deseruitque simul,
<ov. pont. 4.6.17>	quale tamen potui, de caelite, Brute, recenti
<ov. pont. 4.6.18>	vestra procul positus carmen in ora dedi.
<ov. pont. 4.6.19>	quae prosit pietas utinam mihi, sitque malorum
<ov. pont. 4.6.20>	iam modus et sacrae mitior ira domus,
<ov. pont. 4.6.21>	te quoque idem liquido possum iurare precari,
<ov. pont. 4.6.22>	o mihi non dubia cognite Brute nota.
<ov. pont. 4.6.23>	nam cum praestiteris verum mihi semper amorem,
<ov. pont. 4.6.24>	hic tamen adverso tempore crevit amor.
<ov. pont. 4.6.25>	quique tuas pariter lacrimas nostrasque videret,
<ov. pont. 4.6.26>	passuros poenam crederet esse duos.
<ov. pont. 4.6.27>	lenem te miseris genuit natura, nec ulli
<ov. pont. 4.6.28>	mitius ingenium, quam tibi, Brute, dedit:
<ov. pont. 4.6.29>	ut qui quid valeas ignoret Marte forensi,
<ov. pont. 4.6.30>	posse tuo peragi vix putet ore reos.
<ov. pont. 4.6.31>	scilicet eiusdem est, quamvis pugnare videntur,
<ov. pont. 4.6.32>	supplicibus facilem, sontibus esse trucem,
<ov. pont. 4.6.33>	cum tibi suscepta est legis vindicta severae,
<ov. pont. 4.6.34>	verba velut tinctu  singula virus habent.
<ov. pont. 4.6.35>	 hostibus eveniat quam sis violentus in armis
<ov. pont. 4.6.36>	sentire et linguae tela subire tuae.
<ov. pont. 4.6.37>	quae tibi tam tenui cura limantur, ut omnes
<ov. pont. 4.6.38>	istius ingenium corporis esse negent,
<ov. pont. 4.6.39>	at si quem laedi Fortuna cernis iniqua,
<ov. pont. 4.6.40>	mollior est animo femina nulla tuo.
<ov. pont. 4.6.41>	hoc ego praecipue sensi, cum magna meorum
<ov. pont. 4.6.42>	notitiam pars est infitiata mei.
<ov. pont. 4.6.43>	inmemor illorum, vestri non inmemor umquam,
<ov. pont. 4.6.44>	qui mala solliciti nostra levatis, ero.
<ov. pont. 4.6.45>	 et prius hic nimium nobis conterminus Hister
<ov. pont. 4.6.46>	in caput Euxino de mare vertet iter,
<ov. pont. 4.6.47>	utque Thyesteae redeant si tempora mensae,
<ov. pont. 4.6.48>	Solis ad Eoas currus agetur aquas,
<ov. pont. 4.6.49>	quam quisquam vestrum, qui me doluistis ademptum,
<ov. pont. 4.6.50>	arguat ingratum non meminisse sui.

<ov. pont. 4.7.1>	Missus es Euxinas quoniam, Vestalis, ad undas,
<ov. pont. 4.7.2>	ut positis reddas iura sub axe locis,
<ov. pont. 4.7.3>	aspicis en praesens, quali iaceamus in arvo,
<ov. pont. 4.7.4>	nec me testis eris falsa solere queri.
<ov. pont. 4.7.5>	 accedet voci per te non irrita nostrae,
<ov. pont. 4.7.6>	Alpinis iuvenis regibus orte, fides, 
<ov. pont. 4.7.7>	ipse vides certe glacie concrescere Pontum,
<ov. pont. 4.7.8>	ipse vides rigido stantia vina gelu;
<ov. pont. 4.7.9>	ipse vides, onerata ferox ut ducat Iazyx
<ov. pont. 4.7.10>	per medias Histri plaustra bubulcus aquas,
<ov. pont. 4.7.11>	aspicis et mitti sub adunco toxica ferro,
<ov. pont. 4.7.12>	et telum causas mortis habere duas.
<ov. pont. 4.7.13>	atque utinam pars haec tantum spectata fuisset,
<ov. pont. 4.7.14>	non etiam proprio cognita Marte tibi!
<ov. pont. 4.7.15>	 tenditur  ad primum per densa pericula pilum,
<ov. pont. 4.7.16>	contigit ex merito qui tibi nuper honor,
<ov. pont. 4.7.17>	sit licet hic titulus plenus  tibi fructibus, ingens
<ov. pont. 4.7.18>	ipsa tamen virtus ordine maior erit.
<ov. pont. 4.7.19>	non negat hoc Hister, cuius tua dextera quondam
<ov. pont. 4.7.20>	puniceam Getico sanguine fecit aquam.
<ov. pont. 4.7.21>	non negat Aegisos, quae te subeunte recepta
<ov. pont. 4.7.22>	sensit in ingenio nil opis esse loci.
<ov. pont. 4.7.23>	nam, dubium positu melius defensa manune,
<ov. pont. 4.7.24>	urbs erat in summo nubibus aequa iugo.
<ov. pont. 4.7.25>	Sithonio regi ferus interceperat illam
<ov. pont. 4.7.26>	hostis et ereptas victor habebat opes,
<ov. pont. 4.7.27>	donec fluminea devecta Vitellius unda
<ov. pont. 4.7.28>	intulit exposito milite signa Getis,
<ov. pont. 4.7.29>	at tibi, progenies alti fortissima Donni,
<ov. pont. 4.7.30>	venit in adversos impetus ire viros.
<ov. pont. 4.7.31>	nec mora, conspicuus longe fulgentibus armis,
<ov. pont. 4.7.32>	fortia ne possint facta latere caves,
<ov. pont. 4.7.33>	ingentique .gradu contra ferrumque locumque
<ov. pont. 4.7.34>	saxaque brumali grandine plura subis.
<ov. pont. 4.7.35>	 nec te missa super iaculorum turba moratur,
<ov. pont. 4.7.36>	nec quae vipereo tela cruore madent.
<ov. pont. 4.7.37>	spicula cum pictis haerent in casside pinnis,
<ov. pont. 4.7.38>	parsque fere scuti vulnere nulla vacat, 
<ov. pont. 4.7.39>	nec corpus cunctos feliciter effugit ictus:
<ov. pont. 4.7.40>	sed minor est acri laudis amore dolor.
<ov. pont. 4.7.41>	talis apud Troiam Danais pro navibus Aiax
<ov. pont. 4.7.42>	dicitur Hectoreas sustinuisse faces,
<ov. pont. 4.7.43>	ut propius ventum est admotaque dextera dextrae,
<ov. pont. 4.7.44>	resque fero potuit comminus ense geri,
<ov. pont. 4.7.45>	dicere difficile est quid Mars tuus egerit illic,
<ov. pont. 4.7.46>	quotque neci dederis quosque quibusque modis.
<ov. pont. 4.7.47>	ense tuo factos calcabas victor acervos,
<ov. pont. 4.7.48>	inpositoque Getes sub pede multus erat.
<ov. pont. 4.7.49>	pugnat ad exemplum primi minor ordine pili,
<ov. pont. 4.7.50>	multaque fert miles vulnera, multa facit,
<ov. pont. 4.7.51>	sed tantum virtus alios tua praeterit omnes,
<ov. pont. 4.7.52>	ante citos quantum Pegasus ibit  equos,
<ov. pont. 4.7.53>	vincitur Aegisos, testataque tempus in omne 
<ov. pont. 4.7.54>	sunt tua, Vestalis, carmine facta meo.

<ov. pont. 4.8.1>	Littera sera quidem, studiis exculte Suilii,
<ov. pont. 4.8.2>	huc tua pervenit, sed mihi grata tamen,
<ov. pont. 4.8.3>	qua, pia si possit superos lenire rogando
<ov. pont. 4.8.4>	gratia, laturum te mihi dicis opem.
<ov. pont. 4.8.5>	ut iam nil praestes, animi sum factus amici
<ov. pont. 4.8.6>	debitor, et meritum velle iuvare voco.
<ov. pont. 4.8.7>	impetus iste tuus longum modo duret in aevum,
<ov. pont. 4.8.8>	neve malis pietas sit tua lassa meis.
<ov. pont. 4.8.9>	ius aliquod faciunt adfinia vincula nobis,
<ov. pont. 4.8.10>	quae semper maneant inlabefacta precor.
<ov. pont. 4.8.11>	nam tibi quae coniunx, eadem mihi filia paene est,
<ov. pont. 4.8.12>	et quae te generum, me vocat illa virum,
<ov. pont. 4.8.13>	ei mihi, si lectis vultum tu versibus istis
<ov. pont. 4.8.14>	ducis et adfinem te pudet esse meum!
<ov. pont. 4.8.15>	 at nihil hic dignum poteris reperire pudore
<ov. pont. 4.8.16>	praeter fortunam, quae mihi caeca fuit.
<ov. pont. 4.8.17>	seu genus excutias, equites ab origine prima
<ov. pont. 4.8.18>	usque per innumeros inveniemur avos:
<ov. pont. 4.8.19>	sive velis qui sint mores inquirere nostri,
<ov. pont. 4.8.20>	errorem misero detrahe, labe carent.
<ov. pont. 4.8.21>	tu modo si quid agi sperabis posse precando,
<ov. pont. 4.8.22>	quos colis, exora supplice voce deos.
<ov. pont. 4.8.23>	di tibi sunt  Caesar iuvenis, tua numina placa,
<ov. pont. 4.8.24>	hac certe nulla est notior ara tibi.
<ov. pont. 4.8.25>	 non sinit illa sui vanas antistitis umquam
<ov. pont. 4.8.26>	esse preces: nostris hinc pete rebus opem.
<ov. pont. 4.8.27>	quamlibet exigua si nos ea iuverit aura,
<ov. pont. 4.8.28>	obruta de mediis cumba resurget aquis.
<ov. pont. 4.8.29>	tunc ego tura feram rapidis sollemnia flammis,
<ov. pont. 4.8.30>	et valeant quantum numina testis ero.
<ov. pont. 4.8.31>	nec tibi de Pario statuam, Germanice, templum
<ov. pont. 4.8.32>	marmore: carpsit opes illa ruina meas.
<ov. pont. 4.8.33>	templa domus facient vobis urbesque beatae;
<ov. pont. 4.8.34>	Naso suis opibus, carmine gratus erit.
<ov. pont. 4.8.35>	 parva quidem fateor pro magnis munera reddi,
<ov. pont. 4.8.36>	cum pro concessa verba salute damus,
<ov. pont. 4.8.37>	sed qui, quam potuit, dat maxima, gratus abunde est,
<ov. pont. 4.8.38>	et finem pietas contigit illa suum.
<ov. pont. 4.8.39>	nec quae de parva pauper dis libat acerra
<ov. pont. 4.8.40>	tura minus grandi quam data lance valent,
<ov. pont. 4.8.41>	agnaque tam lactens quam gramine pasta Falisco
<ov. pont. 4.8.42>	victima Tarpeios inficit icta focos,
<ov. pont. 4.8.43>	nec tamen officio vatum per carmina facto
<ov. pont. 4.8.44>	principibus res est aptior ulla viris.
<ov. pont. 4.8.45>	 carmina vestrarum peragunt praeconia laudum,
<ov. pont. 4.8.46>	neve sit actorum fama caduca cavent.
<ov. pont. 4.8.47>	carmine fit vivax virtus, expersque sepulchri
<ov. pont. 4.8.48>	notitiam serae posteritatis habet.
<ov. pont. 4.8.49>	tabida consumit ferrum lapidemque vetustas,
<ov. pont. 4.8.50>	nullaque res maius tempore robur habet.
<ov. pont. 4.8.51>	scripta ferunt annos, scriptis Agamemnona nosti,
<ov. pont. 4.8.52>	et quisquis contra vel simul arma tulit,
<ov. pont. 4.8.53>	quis Thebas septemque duces sine carmine nosset,
<ov. pont. 4.8.54>	et quicquid post haec, quidquid et ante fuit .
<ov. pont. 4.8.55>	 di quoque carminibus, si fas est dicere, fiunt,
<ov. pont. 4.8.56>	tantaque maiestas ore canentis eget.
<ov. pont. 4.8.57>	sic Chaos ex illa naturae mole prioris
<ov. pont. 4.8.58>	digestum partes scimus habere suas:
<ov. pont. 4.8.59>	sic adfectantes caelestia regna Gigantes
<ov. pont. 4.8.60>	ad Styga nimbifero vindicis igne datos .
<ov. pont. 4.8.61>	sic victor laudem superatis Liber ab Indis,
<ov. pont. 4.8.62>	Alcides capta traxit ab Oechalia.
<ov. pont. 4.8.63>	et modo, Caesar, avum, quem virtus addidit astris,
<ov. pont. 4.8.64>	sacrarunt aliqua carmina parte tuum.
<ov. pont. 4.8.65>	 siquid adhuc igitur vivi, Germanice, nostro
<ov. pont. 4.8.66>	restat in ingenio, serviet omne tibi.
<ov. pont. 4.8.67>	non potes officium vatis contemnere vates:
<ov. pont. 4.8.68>	iudicio pretium res habet ista tuo.
<ov. pont. 4.8.69>	quod nisi te nomen tantum ad maiora vocasset,
<ov. pont. 4.8.70>	gloria Pieridum summa futurus eras.
<ov. pont. 4.8.71>	sed dare materiam nobis quam carmina maius:
<ov. pont. 4.8.72>	nec tamen ex toto deserere illa potes.
<ov. pont. 4.8.73>	numeris modo bella geris, numeris modo verba coerces,
<ov. pont. 4.8.74>	quodque aliis opus est, hoc tibi lusus erit.
<ov. pont. 4.8.75>	utque nec ad citharam nec ad arcum segnis Apollo est.
<ov. pont. 4.8.76>	sed venit ad sacras nervus uterque manus,
<ov. pont. 4.8.77>	sic tibi nec docti desunt nec principis artes,
<ov. pont. 4.8.78>	mixta sed est animo cum Iove Musa tuo.
<ov. pont. 4.8.79>	quae quoniam nec nos unda summovit ab illa,
<ov. pont. 4.8.80>	ungula Gorgonei quam cava fecit equi,
<ov. pont. 4.8.81>	prosit opemque ferat communia sacra tueri,
<ov. pont. 4.8.82>	atque isdem studiis inposuisse manum:
<ov. pont. 4.8.83>	litora pellitis nimium subiecta Corallis
<ov. pont. 4.8.84>	ut tandem saevos effugiamque Getas:
<ov. pont. 4.8.85>	clausaque si misero patria est, ut ponar in ullo, 
<ov. pont. 4.8.86>	qui minus Ausonia distet  ab urbe, loco,
<ov. pont. 4.8.87>	unde tuas possim laudes celebrare recentes
<ov. pont. 4.8.88>	magnaque quam minima facta referre mora.
<ov. pont. 4.8.89>	tangat ut hoc votum caelestia, care Suilli,
<ov. pont. 4.8.90>	numina, pro socero paene precare tuo.

<ov. pont. 4.9.1>	Unde licet, non unde iuvat, Graecine, salutem
<ov. pont. 4.9.2>	mittit ab Euxinis hanc tibi Naso vadis,
<ov. pont. 4.9.3>	missaque di faciant Auroram occurrat ad illam,
<ov. pont. 4.9.4>	bis senos fasces quae tibi prima dabit:
<ov. pont. 4.9.5>	ut, quoniam sine me tanges Capitolia consul
<ov. pont. 4.9.6>	et fiam turbae pars ego nulla tuae,
<ov. pont. 4.9.7>	in domini subeat partes et praestet amici
<ov. pont. 4.9.8>	officium iusso littera nostra die.
<ov. pont. 4.9.9>	atque ego si fatis genitus melioribus essem
<ov. pont. 4.9.10>	 et mea sincere curreret axe rota,
<ov. pont. 4.9.11>	quo nunc nostra manus per scriptum fungitur, esset
<ov. pont. 4.9.12>	lingua salutandi munere functa tui,
<ov. pont. 4.9.13>	gratatusque darem cum dulcibus oscula verbis,
<ov. pont. 4.9.14>	nec minus ille meus quam tuus esset honor.
<ov. pont. 4.9.15>	 illa. confiteor, sic essem luce superbus,
<ov. pont. 4.9.16>	ut caperet fastus vix domus ulla meos:
<ov. pont. 4.9.17>	dumque latus sancti cingit tibi turba senatus,
<ov. pont. 4.9.18>	consulis ante pedes ire iuberer eques;
<ov. pont. 4.9.19>	et quamquam cuperem semper tibi proximus esse,
<ov. pont. 4.9.20>	gauderem lateris non habuisse locum,
<ov. pont. 4.9.21>	nec querulus, turba quamvis eliderer, essem:
<ov. pont. 4.9.22>	sed foret a populo tum mihi dulce premi,
<ov. pont. 4.9.23>	aspicerem gaudens, quantus foret agminis ordo,
<ov. pont. 4.9.24>	densaque quam longum turba teneret iter,
<ov. pont. 4.9.25>	quoque magis noris, quam me vulgaria tangant,
<ov. pont. 4.9.26>	spectarem, qualis purpura te tegeret.
<ov. pont. 4.9.27>	signa quoque in sella nossem formata curuli
<ov. pont. 4.9.28>	et totum Numidae sculptile dentis opus.
<ov. pont. 4.9.29>	at cum Tarpeias esses deductus in arces,
<ov. pont. 4.9.30>	dum caderet iussu victima sacra tuo,
<ov. pont. 4.9.31>	me quoque secreto grates sibi magnus agentem
<ov. pont. 4.9.32>	audisset media qui sedet aede deus;
<ov. pont. 4.9.33>	turaque mente magis plena quam lance dedissem,
<ov. pont. 4.9.34>	ter quater imperii laetus honore tui.
<ov. pont. 4.9.35>	 hic ego praesentes inter numerarer amicos,
<ov. pont. 4.9.36>	mitia ius urbis  si modo fata darent,
<ov. pont. 4.9.37>	quaeque mihi sola capitur nunc mente voluptas,
<ov. pont. 4.9.38>	tunc oculis etiam percipienda foret,
<ov. pont. 4.9.39>	non ita caelitibus visum est, et forsitan aequis;
<ov. pont. 4.9.40>	 nam quid me poenae causa negata iuvet?
<ov. pont. 4.9.41>	mente tamen, quae sola loco non exulat, utar,
<ov. pont. 4.9.42>	praetextam fasces aspiciamque tuos.
<ov. pont. 4.9.43>	haec modo te populo reddentem iura videbit,
<ov. pont. 4.9.44>	et se secreto  finget adesse tuis .
<ov. pont. 4.9.45>	nunc longi reditus hastae supponere lustri
<ov. pont. 4.9.46>	credet, et exacta cuncta locare fide:
<ov. pont. 4.9.47>	nunc facere in medio facundum verba senatu,
<ov. pont. 4.9.48>	publica quaerentem quid petat utilitas:
<ov. pont. 4.9.49>	nunc pro Caesaribus superis decernere grates,
<ov. pont. 4.9.50>	albave opimorum colla ferire boum.
<ov. pont. 4.9.51>	atque utinam, cum iam fueris potiora precatus,
<ov. pont. 4.9.52>	ut mihi placetur principis ira roges!
<ov. pont. 4.9.53>	surgat ad hanc vocem plena pius ignis ab ara,
<ov. pont. 4.9.54>	detque bonum voto lucidus omen apex.
<ov. pont. 4.9.55>	 interea, qua parte licet, ne cuncta queramur,
<ov. pont. 4.9.56>	hic quoque te festum consule tempus agam.
<ov. pont. 4.9.57>	altera laetitiae est nec cedens causa priori,
<ov. pont. 4.9.58>	successor tanti frater honoris erit.
<ov. pont. 4.9.59>	nam tibi finitum summo, Graecine, Decembri
<ov. pont. 4.9.60>	 imperium Iam suscipit ille die.
<ov. pont. 4.9.61>	quaeque est in vobis pietas, alterna feretis
<ov. pont. 4.9.62>	gaudia, tu fratris fascibus, ille tuis.
<ov. pont. 4.9.63>	sic tu bis fueris consul, bis consul et ille,
<ov. pont. 4.9.64>	inque domo binus conspicietur honor.
<ov. pont. 4.9.65>	 qui quamquam est ingens, et nullum Martia summo
<ov. pont. 4.9.66>	altius imperium consule Roma videt,
<ov. pont. 4.9.67>	multiplicat tamen hunc gravitas auctoris honorem,
<ov. pont. 4.9.68>	et maiestatem res data dantis habet,
<ov. pont. 4.9.69>	iudiciis igitur liceat Flaccoque tibique
<ov. pont. 4.9.70>	talibus Augusti tempus in omne frui.
<ov. pont. 4.9.71>	quod  tamen ab rerum cura propiore vacabit,
<ov. pont. 4.9.72>	vota precor votis addite vestra meis.
<ov. pont. 4.9.73>	et si quem dabit aura sinum, laxate rudentes,
<ov. pont. 4.9.74>	exeat e Stygiis ut mea navis aquis.
<ov. pont. 4.9.75>	 praefuit his, Graecine, locis modo Flaccus, et illo
<ov. pont. 4.9.76>	ripa ferox Histri sub duce tuta fuit.
<ov. pont. 4.9.77>	hic tenuit Mysas gentes in pace fideli,
<ov. pont. 4.9.78>	hic arcu fisos terruit ense Getas,
<ov. pont. 4.9.79>	hic raptam Troesmin  celeri virtute recepit,
<ov. pont. 4.9.80>	infecitque fero sanguine Danuvium.
<ov. pont. 4.9.81>	quaere loci faciem Scythicique incommoda caeli,
<ov. pont. 4.9.82>	et quam vicino terrear hoste roga:
<ov. pont. 4.9.83>	sintne litae tenues serpentis felle sagittae,
<ov. pont. 4.9.84>	fiat an humanum victima dira caput .
<ov. pont. 4.9.85>	mentiar, an coeat duratus frigore Pontus,
<ov. pont. 4.9.86>	et teneat glacies iugera multa freti,
<ov. pont. 4.9.87>	haec ubi narrant, quae sit mea fama require,
<ov. pont. 4.9.88>	quoque modo peragam tempora dura roga.
<ov. pont. 4.9.89>	nec sumus hic odio, nec scilicet esse meremur,
<ov. pont. 4.9.90>	nec cum fortuna mens quoque versa mea est.
<ov. pont. 4.9.91>	illa quies animi, quam tu laudare solebas,
<ov. pont. 4.9.92>	ille vetus solito perstat in ore pudor,
<ov. pont. 4.9.93>	sic ego sum longe, sic hic, ubi barbarus hostis,
<ov. pont. 4.9.94>	ut fera plus valeant legibus arma, facit,
<ov. pont. 4.9.95>	rem queat ut nullam tot iam, Graecine, per annos
<ov. pont. 4.9.96>	femina de nobis virve puerve queri.
<ov. pont. 4.9.97>	hoc facit ut misero faveant adsintque Tomitae:
<ov. pont. 4.9.98>	haec quoniam, tellus testificanda mihi est.
<ov. pont. 4.9.99>	illi me, quia velle vident, discedere malunt:
<ov. pont. 4.9.100>	respectu cupiunt hic tamen esse sui.
<ov. pont. 4.9.101>	nec mihi credideris: extant decreta, quibus nos
<ov. pont. 4.9.102>	laudat et inmunes publica cera facit,
<ov. pont. 4.9.103>	conveniens miseris et quamquam gloria non est,
<ov. pont. 4.9.104>	proxima dant nobis oppida munus idem.
<ov. pont. 4.9.105>	 nec pietas ignota mea est: videt hospita terra
<ov. pont. 4.9.106>	in nostra sacrum Caesaris esse domo.
<ov. pont. 4.9.107>	stant pariter natusque pius coniunxque sacerdos,
<ov. pont. 4.9.108>	numina iam facto non leviora deo.
<ov. pont. 4.9.109>	neu desit pars ulla domus, stat uterque nepotum,
<ov. pont. 4.9.110>	hic aviae lateri proximus, ille patris.
<ov. pont. 4.9.111>	his ego do totiens cum ture precantia verba,
<ov. pont. 4.9.112>	Eoo quotiens surgit ab orbe dies.
<ov. pont. 4.9.113>	tota, licet quaeras, hoc me non fingere dicet
<ov. pont. 4.9.114>	officii testis Pontica terra mei.
<ov. pont. 4.9.115>	Pontica me tellus, quantis hae possumus ara,
<ov. pont. 4.9.116>	natalem ludis scit celebrare dei.
<ov. pont. 4.9.117>	nec minus hospitibus pietas est cognita talis,
<ov. pont. 4.9.118>	misit in has siquos longa Propontis aquas, 
<ov. pont. 4.9.119>	is quoque, quo laevus  fuerat sub praeside Pontus,
<ov. pont. 4.9.120>	audierit frater forsitan ista tuus.
<ov. pont. 4.9.121>	fortuna est impar animo, talique libenter
<ov. pont. 4.9.122>	exiguas carpo munere pauper opes.
<ov. pont. 4.9.123>	nec vestris damus haec oculis, procul urbe remoti .
<ov. pont. 4.9.124>	contenti tacita sed pietate sumus.
<ov. pont. 4.9.125>	 et tamen haec tangent aliquando Caesaris aures.
<ov. pont. 4.9.126>	nil illi, toto quod fit in orbe, latet.
<ov. pont. 4.9.127>	tu certe scis haec, superis ascite, videsque,
<ov. pont. 4.9.128>	Caesar, ut est oculis subdita terra tuis.
<ov. pont. 4.9.129>	tu nostras audis inter convexa Iocatus
<ov. pont. 4.9.130>	sidera, sollicito quas damus ore, preces.
<ov. pont. 4.9.131>	perveniant istuc et carmina forsitan illa,
<ov. pont. 4.9.132>	quae de te misi caelite facta novo.
<ov. pont. 4.9.133>	auguror his igitur flecti tua numina, nec tu
<ov. pont. 4.9.134>	inmerito nomen mite Parentis habes.

<ov. pont. 4.10.1>	Haec mihi Cimmerio bis tertia ducitur aestas
<ov. pont. 4.10.2>	litore pellitos inter agenda Getas.
<ov. pont. 4.10.3>	ecquos tu silices, ecquod, carissime, ferrum
<ov. pont. 4.10.4>	duritiae confers, Albinovane, meae?
<ov. pont. 4.10.5>	 gutta cavat lapidem, consumitur anulus usu,
<ov. pont. 4.10.6>	atteritur  pressa vomer aduncus humo.
<ov. pont. 4.10.7>	tempus edax igitur praeter nos omnia perdit:
<ov. pont. 4.10.8>	cessat duritia mors quoque victa mea.
<ov. pont. 4.10.9>	exemplum est animi nimium patientes Ulixes,
<ov. pont. 4.10.10>	iactatus dubio per duo lustra mari .
<ov. pont. 4.10.11>	tempora solliciti sed non tamen omnia fati
<ov. pont. 4.10.12>	pertulit, et placidae saepe fuere morae,
<ov. pont. 4.10.13>	an grave sex annis pulchram fovisse Calypso
<ov. pont. 4.10.14>	aequoreaeque fuit concubuisse deae?
<ov. pont. 4.10.15>	 excipit Hippotades, qui dat pro munere ventos,
<ov. pont. 4.10.16>	curvet ut inpulsos utilis aura sinus,
<ov. pont. 4.10.17>	nec bene cantantes labor est audire puellas:
<ov. pont. 4.10.18>	nec degustanti lotos amara fuit.
<ov. pont. 4.10.19>	hos ego, qui patriae faciant oblivia, sucos
<ov. pont. 4.10.20>	parte meae vitae, si modo dentur, emam.
<ov. pont. 4.10.21>	nec tu contuleris urbem Laestrygonos umquam
<ov. pont. 4.10.22>	gentibus, obliqua quas obit Hister aqua.
<ov. pont. 4.10.23>	nec vincet Cyclops saevum feritate Piacchen.
<ov. pont. 4.10.24>	qui quota terroris pars solet esse mei!
<ov. pont. 4.10.25>	Scylla feris trunco quod latret ab inguine monstris,
<ov. pont. 4.10.26>	Heniochae nautis plus nocuere rates,
<ov. pont. 4.10.27>	nec potes infestis conferre Charybdin Achaeis,
<ov. pont. 4.10.28>	ter licet epotum ter vomat illa fretum,
<ov. pont. 4.10.29>	qui quamquam dextra regione licentius errant,
<ov. pont. 4.10.30>	securum latus hoc non tamen esse sinunt,
<ov. pont. 4.10.31>	hic agri infrondes, hic spicula tincta venenis,
<ov. pont. 4.10.32>	hic freta vel pediti pervia reddit hiems,
<ov. pont. 4.10.33>	ut, qua remus iter pulsis modo fecerat undis,
<ov. pont. 4.10.34>	siccus contempta nave viator eat.
<ov. pont. 4.10.35>	 qui veniunt istinc, vix vos ea credere dicunt,
<ov. pont. 4.10.36>	quam miser est, qui fert asperiora fide!
<ov. pont. 4.10.37>	crede tamen; nec te causas nescire sinemus,
<ov. pont. 4.10.38>	horrida Sarmaticum cur mare duret hiems,
<ov. pont. 4.10.39>	proxima sunt nobis plaustri praebentia formam
<ov. pont. 4.10.40>	et quae praecipuum sidera frigus habent.
<ov. pont. 4.10.41>	hinc oritur Boreas oraeque domesticus huic est
<ov. pont. 4.10.42>	et sumit vires a propiore loco.
<ov. pont. 4.10.43>	at Notus, adverso tepidum qui spirat ab axe,
<ov. pont. 4.10.44>	est procul et rarus languidiorque venit.
<ov. pont. 4.10.45>	 adde quod hic clauso miscentur flumina Ponto,
<ov. pont. 4.10.46>	vimque fretum multo perdit ab amne suam.
<ov. pont. 4.10.47>	huc Lycus, huc Sugaris Peniusque Hypanisque Calesque
<ov. pont. 4.10.48>	influit et crebro vertice tortus Halys,
<ov. pont. 4.10.49>	Partheniusque rapax, et volvens saxa Cynapses
<ov. pont. 4.10.50>	labitur, et nullo tardior amne Tyras,
<ov. pont. 4.10.51>	et tu, femineae Thermodon cognite turmae,
<ov. pont. 4.10.52>	et quondam Graiis Phasi petite viris,
<ov. pont. 4.10.53>	cumque Borysthenio liquidissimus amne Dyrapses
<ov. pont. 4.10.54>	et tacite peragens lene Melanthus iter,
<ov. pont. 4.10.55>	quique duas terras, Asiam Cadmique sororem,
<ov. pont. 4.10.56>	separat et cursus inter utramque facit,
<ov. pont. 4.10.57>	innumerique alii, quos inter maximus omnes
<ov. pont. 4.10.58>	cedere Danuvius se tibi, Nile, negat, 
<ov. pont. 4.10.59>	copia tot laticum, quas auget, adulterat undas,
<ov. pont. 4.10.60>	nec patitur vires aequor habere suas.
<ov. pont. 4.10.61>	quin etiam, stagno similis pigraeque paludi,
<ov. pont. 4.10.62>	caeruleus vix est diluiturque color.
<ov. pont. 4.10.63>	innatat unda freto dulcis, leviorque marina est,
<ov. pont. 4.10.64>	quae proprium mixto de sale pondus habet.
<ov. pont. 4.10.65>	 si roget haec aliquis cur sint narrata Pedoni,
<ov. pont. 4.10.66>	quidve loqui certis iuverit ista modis,
<ov. pont. 4.10.67>	detinui dicam curas tempusque fefelli.
<ov. pont. 4.10.68>	hunc fructum praesens attulit hora mihi.
<ov. pont. 4.10.69>	afuimus solito, dum scribimus ista, dolore,
<ov. pont. 4.10.70>	in mediis nec nos sensimus esse Getis.
<ov. pont. 4.10.71>	at tu, non dubito, cum Thesea carmine laudes,
<ov. pont. 4.10.72>	materiae titulos quin tueare tuae,
<ov. pont. 4.10.73>	quemque refers, imitere virum, vetat ille profecto
<ov. pont. 4.10.74>	tranquilli comitem temporis esse fidem.
<ov. pont. 4.10.75>	 qui quamquam est factis ingens et conditur a te
<ov. pont. 4.10.76>	vir tanto quanto debuit ore cani,
<ov. pont. 4.10.77>	est tamen ex illo nobis imitabile quiddam,
<ov. pont. 4.10.78>	inque fide Theseus quilibet esse potest.
<ov. pont. 4.10.79>	non tibi sunt hostes ferro clavaque domandi,
<ov. pont. 4.10.80>	per quos vix ulli pervius Isthmos erat:
<ov. pont. 4.10.81>	sed praestandus amor, res non operosa volenti.
<ov. pont. 4.10.82>	quis labor est puram non temerasse fidem?
<ov. pont. 4.10.83>	haec tibi, qui perstas  indeclinatus amico,
<ov. pont. 4.10.84>	non est quod lingua dicta querente putes.

<ov. pont. 4.11.1>	Gallio, crimen erit vix excusabile nobis,
<ov. pont. 4.11.2>	carmine te nomen non habuisse meo.
<ov. pont. 4.11.3>	tu quoque enim, memini, caelesti cuspide facta
<ov. pont. 4.11.4>	fovisti lacrimis vulnera nostra tuis.
<ov. pont. 4.11.5>	 atque utinam rapti iactura laesus amici
<ov. pont. 4.11.6>	sensisses ultra, quod quererere, nihil!
<ov. pont. 4.11.7>	non ita dis placuit, qui te spoliare pudica
<ov. pont. 4.11.8>	coniuge crudeles non habuere nefas.
<ov. pont. 4.11.9>	nuntia nam luctus mihi nuper epistula venit,
<ov. pont. 4.11.10>	lectaque cum lacrimis sunt tua damna meis.
<ov. pont. 4.11.11>	sed neque solari prudentem stultior ausim,
<ov. pont. 4.11.12>	verbaque doctorum nota referre tibi:.
<ov. pont. 4.11.13>	finitumque tuum, si non ratione, dolorem
<ov. pont. 4.11.14>	ipsa iam pridem suspicor esse mora.
<ov. pont. 4.11.15>	 dum tua pervenit, dum littera nostra recurrens
<ov. pont. 4.11.16>	tot maria ac terras permeat, annus abit.
<ov. pont. 4.11.17>	temporis officium est solacia dicere certi,
<ov. pont. 4.11.18>	dum dolor in cursu est et petit aeger opem.
<ov. pont. 4.11.19>	at cum longa dies sedavit vulnera mentis,
<ov. pont. 4.11.20>	intempestive qui movet  illa, novat.
<ov. pont. 4.11.21>	adde quod (atque utinam verum tibi venerit omen .)
<ov. pont. 4.11.22>	coniugio felix iam potes esse novo.

<ov. pont. 4.12.1>	Quo minus in nostris ponaris, amice, libellis,
<ov. pont. 4.12.2>	nominis efficitur condicione tui.
<ov. pont. 4.12.3>	ast ego non alium prius hoc dignarer honore - 
<ov. pont. 4.12.4>	est aliquis nostrum si modo carmen honor.
<ov. pont. 4.12.5>	 lex pedis officio fortunaque nominis obstat,
<ov. pont. 4.12.6>	quaque meos adeas est via nulla modos,
<ov. pont. 4.12.7>	nam pudet in geminos ita nomen scindere versus,
<ov. pont. 4.12.8>	desinat ut prior hoc incipiatque minor.
<ov. pont. 4.12.9>	et pudeat. Si te, qua syllaba parte moratur,
<ov. pont. 4.12.10>	artius adpellem Tuticanumque vocem.
<ov. pont. 4.12.11>	nec  potes in versum Tuticani more venire,
<ov. pont. 4.12.12>	fiat ut e longa syllaba prima brevis,
<ov. pont. 4.12.13>	aut producatur, quae nunc correptius exit,
<ov. pont. 4.12.14>	et sit porrecta longa secunda mora.
<ov. pont. 4.12.15>	 his ego si vitiis ausim corrumpere nomen,
<ov. pont. 4.12.16>	ridear et merito pectus habere neger.
<ov. pont. 4.12.17>	haec mihi causa fuit dilati muneris huius,
<ov. pont. 4.12.18>	quod meus adiecto faenore reddet  amor,
<ov. pont. 4.12.19>	teque canam quacumque nota, tibi carmina mittam,
<ov. pont. 4.12.20>	paene mihi puero cognite paene puer,
<ov. pont. 4.12.21>	perque tot annorum seriem, quot habemus uterque,
<ov. pont. 4.12.22>	non mihi, quam fratri frater, amate minus.
<ov. pont. 4.12.23>	tu bonus hortator, tu duxque comesque fuisti,
<ov. pont. 4.12.24>	eum regerem tenera frena novella manu.
<ov. pont. 4.12.25>	 saepe ego correxi sub te censore libellos,
<ov. pont. 4.12.26>	saepe tibi admonitu facta litura meo est,
<ov. pont. 4.12.27>	dignam Maeoniis Phaeacida condere chartis
<ov. pont. 4.12.28>	cum te Pieriae perdocuere deae.
<ov. pont. 4.12.29>	hic tenor, haec viridi concordia coepta iuventa
<ov. pont. 4.12.30>	venit ad albentis inlabefacta comas.
<ov. pont. 4.12.31>	quae nisi te moveant, duro tibi pectora ferro
<ov. pont. 4.12.32>	esse vel invicto clausa adamante putem,
<ov. pont. 4.12.33>	sed prius huic desint et bellum et frigora terrae,
<ov. pont. 4.12.34>	invisus nobis quae duo Pontus habet,
<ov. pont. 4.12.35>	et tepidus Boreas et sit praefrigidus Auster,
<ov. pont. 4.12.36>	et possit fatum mollius esse meum,
<ov. pont. 4.12.37>	quam tua sint lasso  praecordia dura sodali.
<ov. pont. 4.12.38>	hic cumulus nostris absit abestque malis.
<ov. pont. 4.12.39>	tu modo per superos, quorum certissimus ille est,
<ov. pont. 4.12.40>	 quo tuus assidue principe crevit honor,
<ov. pont. 4.12.41>	effice constanti profugum pietate tuendo,
<ov. pont. 4.12.42>	ne sperata meam deserat aura ratem, 
<ov. pont. 4.12.43>	quid mandem, quaeris? peream, nisi dicere vix est; 
<ov. pont. 4.12.44>	si modo, qui periit, ille perire potest.
<ov. pont. 4.12.45>	 nec quid agam invenio, nec quid nolimve velimve,
<ov. pont. 4.12.46>	nec satis utilitas est mihi nota mea.
<ov. pont. 4.12.47>	crede mihi, miseros prudentia prima relinquit,
<ov. pont. 4.12.48>	et sensus cum re consiliumque fugit,
<ov. pont. 4.12.49>	ipse, precor, quaeras, qua sim tibi parte iuvandus,
<ov. pont. 4.12.50>	quoque viam facias ad mea vota vado.

<ov. pont. 4.13.1>	O mihi non dubios inter memorande sodales,
<ov. pont. 4.13.2>	qui quod es, id vere, Care, vocans, ave!
<ov. pont. 4.13.3>	unde saluteris, color hic tibi protinus index
<ov. pont. 4.13.4>	et structura mei carminis esse potest.
<ov. pont. 4.13.5>	non quia mirifica est, sed quod non publica certe est:
<ov. pont. 4.13.6>	qualis enim cumque est, non latet esse meam.
<ov. pont. 4.13.7>	ipse quoque, ut titulum chartae de fronte revellas,
<ov. pont. 4.13.8>	quod sit opus, videor dicere posse, tuum.
<ov. pont. 4.13.9>	quamlibet in multis positus noscere libellis,
<ov. pont. 4.13.10>	perque observatas inveniere notas.
<ov. pont. 4.13.11>	proderit auctorem vires, quas Hercule dignas
<ov. pont. 4.13.12>	novimus atque illi, quem canis ipse, pares.
<ov. pont. 4.13.13>	et mea Musa potest, proprio deprensa colore,
<ov. pont. 4.13.14>	insignis vitiis forsitan esse suis.
<ov. pont. 4.13.15>	 tam mala Thersiten prohibebat forma latere,
<ov. pont. 4.13.16>	quam pulchra Nireus conspiciendus erat.
<ov. pont. 4.13.17>	nec te mirari, si sint vitiosa, decebit
<ov. pont. 4.13.18>	carmina, quae faciam paene poeta Getes.
<ov. pont. 4.13.19>	a! pudet, et Getico scripsi sermone libellum,
<ov. pont. 4.13.20>	structaque sunt nostris barbara verba modis:
<ov. pont. 4.13.21>	et placui (gratare mihi) coepique poetae
<ov. pont. 4.13.22>	inter inhumanos nomen habere Getas.
<ov. pont. 4.13.23>	materiam quaeris? laudes: de Caesare dixi.
<ov. pont. 4.13.24>	adiuta est novitas numine nostra dei.
<ov. pont. 4.13.25>	 nam patris Augusti docui mortale fuisse
<ov. pont. 4.13.26>	corpus, in aetherias numen abisse domos:
<ov. pont. 4.13.27>	esse parem virtute patri, qui frena rogatus
<ov. pont. 4.13.28>	saepe recusati ceperit imperii:
<ov. pont. 4.13.29>	esse pudicarum te Vestam, Livia, matrum,
<ov. pont. 4.13.30>	ambiguum nato dignior anne viro:
<ov. pont. 4.13.31>	esse duos iuvenes, firma adiumenta parentis,
<ov. pont. 4.13.32>	qui dederint animi pignora certa sui.
<ov. pont. 4.13.33>	haec ubi non patria perlegi scripta Camena,
<ov. pont. 4.13.34>	venit et ad digitos ultima charta meos,
<ov. pont. 4.13.35>	et caput et plenas omnes movere pharetras,
<ov. pont. 4.13.36>	et longum Getico murmur in ore fuit.
<ov. pont. 4.13.37>	atque aliquis "scribas haec cum de Caesare", dixit
<ov. pont. 4.13.38>	"Caesaris imperio restituendus eras." 
<ov. pont. 4.13.39>	ille quidem dixit: sed me iam, Care, nivali
<ov. pont. 4.13.40>	sexta relegatum bruma sub axe videt.
<ov. pont. 4.13.41>	carmina nil prosunt, nocuerunt carmina quondam,
<ov. pont. 4.13.42>	primaque tam miserae causa fuere fugae,
<ov. pont. 4.13.43>	at tu, per studii communia foedera sacri,
<ov. pont. 4.13.44>	per non vile tibi nomen amicitiae
<ov. pont. 4.13.45>	(sic capto Latiis Germanicus hoste catenis
<ov. pont. 4.13.46>	materiam vestris adferat ingeniis:
<ov. pont. 4.13.47>	sic valeant pueri, votum commune deorum,
<ov. pont. 4.13.48>	quos laus formandos est tibi magna datos),
<ov. pont. 4.13.49>	quanta potes, praebe nostrae momenta  saluti
<ov. pont. 4.13.50>	quae nisi mutato nulla futura loco est.

<ov. pont. 4.14.1>	Haec tibi mittuntur, quem sum modo carmine questus
<ov. pont. 4.14.2>	non aptum numeris nomen habere meis,
<ov. pont. 4.14.3>	in quibus, excepto quod adhuc utcumque valemus,
<ov. pont. 4.14.4>	nil, me praeterea quod iuvet, invenies.
<ov. pont. 4.14.5>	 ipsa quoque est invisa salus, suntque ultima vota
<ov. pont. 4.14.6>	quolibet ex istis scilicet ire locis.
<ov. pont. 4.14.7>	nulla mihi cura est, terra quo mittar  ab ista,
<ov. pont. 4.14.8>	hac quia, quam video, gratior omnis erit.
<ov. pont. 4.14.9>	in medias Syrtes, mediam mea vela Charybdin
<ov. pont. 4.14.10>	mittite, praesenti dum careamus humo.
<ov. pont. 4.14.11>	Styx quoque, si quid ea est, bene commutabitur Histro,
<ov. pont. 4.14.12>	siquid et inferius quam Styga mundus habet,
<ov. pont. 4.14.13>	gramina cultus ager, frigus minus odit hirundo,
<ov. pont. 4.14.14>	proxima Marticolis quam loca Naso Getis.
<ov. pont. 4.14.15>	 talia suscensent  propter mihi verba Tomitae,
<ov. pont. 4.14.16>	iraque carminibus publica mota meis.
<ov. pont. 4.14.17>	ergo ego cessabo numquam per carmina laedi,
<ov. pont. 4.14.18>	plectar et incauto semper ab ingenio?
<ov. pont. 4.14.19>	ergo ego, ne scribam, digitos incidere cunctor,
<ov. pont. 4.14.20>	telaque adhuc demens, quae nocuere, sequor?
<ov. pont. 4.14.21>	ad veteres scopulos iterum devertor  et illas,
<ov. pont. 4.14.22>	in quibus offendit naufraga puppis, aquas?
<ov. pont. 4.14.23>	sed nihil admisi, nulla est mea culpa, Tomitae,
<ov. pont. 4.14.24>	quos ego, cum loca sim vestra perosus, amo.
<ov. pont. 4.14.25>	 quilibet excutiat nostri monimenta laboris:
<ov. pont. 4.14.26>	littera de vobis est mea questa nihil,
<ov. pont. 4.14.27>	frigus et incursus omni de parte timendos
<ov. pont. 4.14.28>	et quod pulsetur murus ab hoste queror,
<ov. pont. 4.14.29>	in loca, non homines, verissima crimina dixi.
<ov. pont. 4.14.30>	culpatis vestrum vos quoque saepe solum,
<ov. pont. 4.14.31>	esset perpetuo sua quam vitabilis Ascra, 
<ov. pont. 4.14.32>	ansa est agricolae Musa docere senis:
<ov. pont. 4.14.33>	et fuerat genitus terra,
<ov. pont. 4.14.34>	qui scripsit, in illa, intumuit vati nec tamen Ascra suo.
<ov. pont. 4.14.35>	 quis patriam sollerte magis dilexit Ulixe?
<ov. pont. 4.14.36>	hoc tamen asperitas indice docta  loci est.
<ov. pont. 4.14.37>	non loca, sed mores scriptis vexavit amaris
<ov. pont. 4.14.38>	Scepsius Ausonios, actaque Roma rea est:
<ov. pont. 4.14.39>	falsa tamen passa est aequa convicia mente,
<ov. pont. 4.14.40>	obfuit auctori nec fera lingua suo.
<ov. pont. 4.14.41>	at malus interpres populi mihi concitat iram
<ov. pont. 4.14.42>	inque novum crimen carmina nostra vocat.
<ov. pont. 4.14.43>	tam felix utinam quam pectore candidus essem!
<ov. pont. 4.14.44>	extat adhuc nemo saucius ore meo.
<ov. pont. 4.14.45>	 adde quod Illyrica si iam pice nigrior essem,
<ov. pont. 4.14.46>	non mordenda mihi turba fidelis erat.
<ov. pont. 4.14.47>	molliter a vobis mea sors excepta, Tomitae,
<ov. pont. 4.14.48>	tam mites Graios indicat esse viros.
<ov. pont. 4.14.49>	gens mea Pacligni regioque domestica Sulmo
<ov. pont. 4.14.50>	non potuit nostris lenior esse malis.
<ov. pont. 4.14.51>	quem vix incolumi cuiquam salvoque daretis,
<ov. pont. 4.14.52>	is datus a vobis est mihi nuper honor.
<ov. pont. 4.14.53>	solus adhuc ego sum vestris inmunis in oris,
<ov. pont. 4.14.54>	exceptis, siqui munera legis habent.
<ov. pont. 4.14.55>	tempora sacrata mea sunt velata corona,
<ov. pont. 4.14.56>	publicus invito quam favor inposuit,
<ov. pont. 4.14.57>	quam grata est igitur Latonae Delia tellus,
<ov. pont. 4.14.58>	erranti tutum quae dedit una locum,
<ov. pont. 4.14.59>	tam mihi cara Tomis, patria quae sede fugatis
<ov. pont. 4.14.60>	tempus ad hoc nobis hospita fida manet,
<ov. pont. 4.14.61>	di modo fecissent, placidae spem posset habere
<ov. pont. 4.14.62>	pacis, et a gelido longius axe foret.

<ov. pont. 4.15.1>	Siquis adhuc usquam nostri non inmemor extat,
<ov. pont. 4.15.2>	quidve relegatus Naso, requirit, agam .
<ov. pont. 4.15.3>	Caesaribus vitam, Sexto debere salutem
<ov. pont. 4.15.4>	me sciat, a superis hic mihi primus erit.
<ov. pont. 4.15.5>	 tempora nam miserae complectar ut omnia vitae,
<ov. pont. 4.15.6>	a meritis eius pars mihi nulla vacat,
<ov. pont. 4.15.7>	quae numero tot sunt, quot in horto fertilis arvi
<ov. pont. 4.15.8>	Punica sub lento cortice grana rubent,
<ov. pont. 4.15.9>	Africa quot segetes, quot Tmolia terra racemos,
<ov. pont. 4.15.10>	quot Sicyon bacas, quot parit Hybla favos,
<ov. pont. 4.15.11>	confiteor: testere licet, signate Quirites!
<ov. pont. 4.15.12>	nil opus est legum viribus, ipse loquor, 
<ov. pont. 4.15.13>	inter opes et me, parvam rem, pone paternas:
<ov. pont. 4.15.14>	pars ego sum census quantulacumque tui.
<ov. pont. 4.15.15>	 quam tua Trinacria est regnataque terra Philippo,
<ov. pont. 4.15.16>	quam domus Augusto continuata foro,
<ov. pont. 4.15.17>	quam tua, rus oculis domini, Campania, gratum,
<ov. pont. 4.15.18>	quaeque relicta tibi, Sexte, vel empta tenes:
<ov. pont. 4.15.19>	tam tuus en ego sum, cuius te munere tristi
<ov. pont. 4.15.20>	non potes in Ponto dicere habere nihil,
<ov. pont. 4.15.21>	atque utinam possis, et detur amicius arvum,
<ov. pont. 4.15.22>	remque tuam ponas in meliore loco!
<ov. pont. 4.15.23>	quod quoniam in dis est, tempta lenire precando
<ov. pont. 4.15.24>	numina, perpetua quae pietate colis.
<ov. pont. 4.15.25>	 erroris nam tu vix est discernere nostri
<ov. pont. 4.15.26>	sis argumentum maius an auxilium.
<ov. pont. 4.15.27>	nec dubitans oro: sed flumine saepe secundo
<ov. pont. 4.15.28>	augetur remis cursus euntis aquae,
<ov. pont. 4.15.29>	et pudet et metuo semperque eademque precari,
<ov. pont. 4.15.30>	ne subeant animo taedia iusta tuo.
<ov. pont. 4.15.31>	verum quid faciam? res inmoderata cupido est.
<ov. pont. 4.15.32>	da veniam vitio, mitis amice, meo.
<ov. pont. 4.15.33>	scribere saepe aliud cupiens delabor eodem!
<ov. pont. 4.15.34>	ipsa locum per se littera nostra rogat.
<ov. pont. 4.15.35>	 seu tamen effectus habitura est gratia, seu me
<ov. pont. 4.15.36>	dura iubet gelido Parca sub axe mori,
<ov. pont. 4.15.37>	semper inoblita repetam tua munera mente,
<ov. pont. 4.15.38>	et mea me tellus audiet esse tuum.
<ov. pont. 4.15.39>	audiet et caelo posita est quaecumque sub ullo
<ov. pont. 4.15.40>	(transit nostra feros si modo Musa Getas)
<ov. pont. 4.15.41>	teque meae causam servatoremque salutis,
<ov. pont. 4.15.42>	meque tuum libra norit et aere minus.

<ov. pont. 4.16.1>	Invide, quid laceras Nasonis carmina rapti?
<ov. pont. 4.16.2>	non solet ingeniis summa nocere dies,
<ov. pont. 4.16.3>	famaque post cineres maior venit, et mihi nomen
<ov. pont. 4.16.4>	tum quoque, cum vivis adnumerarer, erat;
<ov. pont. 4.16.5>	cumque foret Marsus magnique Rabirius oris
<ov. pont. 4.16.6>	Iliacusque Macer sidereusque Pedo;
<ov. pont. 4.16.7>	et, qui Iunonem laesisset in Hercule, Carus,
<ov. pont. 4.16.8>	Iunonis si iam non gener ille foret,
<ov. pont. 4.16.9>	quique dedit Latio carmen regale Severus,
<ov. pont. 4.16.10>	et cum subtili Priscus uterque Numa,
<ov. pont. 4.16.11>	quique vel imparibus numeris. Montane, vel aequis
<ov. pont. 4.16.12>	sufficis, et gemino carmine nomen habes,
<ov. pont. 4.16.13>	et qui Penelopae rescribere iussit Ulixen
<ov. pont. 4.16.14>	errantem saevo per duo lustra mari,
<ov. pont. 4.16.15>	 quique suam Troesmin  imperfectumque dierum
<ov. pont. 4.16.16>	deseruit celeri morte Sabinus opus,
<ov. pont. 4.16.17>	ingeniique sui dictus cognomine Largus,
<ov. pont. 4.16.18>	Gallica qui Phrygium duxit in arva senem;
<ov. pont. 4.16.19>	quique canit domito Camerinus ab Hectore Troiam;
<ov. pont. 4.16.20>	quique sua nomen Phyllide Tuscus habet;
<ov. pont. 4.16.21>	velivolique maris vates, cui credere posses
<ov. pont. 4.16.22>	carmina caeruleos composuisse deos
<ov. pont. 4.16.23>	quique acies Libycas Romanaque proelia dixit;
<ov. pont. 4.16.24>	et Marius scripti dexter in omne genus;
<ov. pont. 4.16.25>	Trinacriusque suae Perseidos auctor, et auctor
<ov. pont. 4.16.26>	Tantalidae reducis Tyndaridosque Lupus;
<ov. pont. 4.16.27>	et qui Maeoniam Phaeacida  vertit, et une 
<ov. pont. 4.16.28>	Pindaricae fidicen tu quoque, Rufe, lyrae;
<ov. pont. 4.16.29>	Musaque Turrani tragicis innixa cothurnis;
<ov. pont. 4.16.30>	et tua cum socco Musa, Melisse, levi ;
<ov. pont. 4.16.31>	cum Varius Graccusque darent fera dicta tyrannis,
<ov. pont. 4.16.32>	Callimachi Proculus molle teneret iter,
<ov. pont. 4.16.33>	Tityron antiquas Passerque rediret  ad herbas
<ov. pont. 4.16.34>	aptaque venanti Grattius arma daret,
<ov. pont. 4.16.35>	 Nadas a Satyris caneret Fontanus amatas,
<ov. pont. 4.16.36>	clauderet imparibus verba Capella modis;
<ov. pont. 4.16.37>	cumque forent alii, quorum mihi cuncta referre
<ov. pont. 4.16.38>	nomina longa mora est, carmina vulgus habet ;
<ov. pont. 4.16.39>	essent et iuvenes, quorum quod inedita cura  est,
<ov. pont. 4.16.40>	adpellandorum nil mihi iuris adest
<ov. pont. 4.16.41>	(te tamen in turba non ausim. Cotta, silere,
<ov. pont. 4.16.42>	Pieridum lumen praesidiumque fori,
<ov. pont. 4.16.43>	maternos Cottas cui Messallasque paternos,
<ov. pont. 4.16.44>	Maxime, nobilitas ingeminata dedit)
<ov. pont. 4.16.45>	 dicere si fas est, claro mea nomine Musa
<ov. pont. 4.16.46>	atque inter tantos quae legeretur erat.
<ov. pont. 4.16.47>	ergo summotum patria proscindere, Livor,
<ov. pont. 4.16.48>	desine, neu cineres sparge, cruente, meos.
<ov. pont. 4.16.49>	omnia perdidimus: tantummodo vita relicta est,
<ov. pont. 4.16.50>	praebeat ut sensum materiamque mali.
<ov. pont. 4.16.51>	quid iuvat extinctos ferrum demittere  in artus? 
<ov. pont. 4.16.52>	non habet in nobis iam nova plaga locum.
