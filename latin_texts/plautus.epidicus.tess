<pl. ep.  1>	 Heus, adulescens. Quis properantem me reprehendit pallio?
<pl. ep.  2>	 Familiaris. Fateor, nam odio es nimium familiariter.
<pl. ep.  3>	 Respice vero, Thesprio. Oh,
<pl. ep.  4>	 Epidicumne ego conspicor?
<pl. ep.  5>	 Satis recte oculis uteris.
<pl. ep.  6>	 Salve. Di dent quae velis.
<pl. ep.  7>	 venire salvom gaudeo. Quid ceterum? Quod eo adsolet:
<pl. ep.  8>	 cena tibi dabitur. Spondeo. Quid? Me accepturum, si dabis.
<pl. ep.  9>	 Quid tu agis? ut vales? exemplum adesse intellego. euge,
<pl. ep.  10>	 corpulentior videre atque habitior. Huic gratia.
<pl. ep.  11>	 Quam quidem te iam diu
<pl. ep.  11a>	 perdidisse oportuit.
<pl. ep.  12>	 Minus iam furtificus sum quam antehac. Quid ita? Rapio propalam.
<pl. ep.  13>	 Di immortales te infelicent, ut tu es gradibus grandibus.
<pl. ep.  14>	 nam ut apud portum te conspexi, curriculo occepi sequi:
<pl. ep.  15>	 vix adipiscendi potestas modo fuit. Scurra es. Scio
<pl. ep.  16>	 te esse equidem hominem militarem. Audacter quam vis dicito.
<pl. ep.  17>	 quid ais? perpetuen valuisti? Varie. Qui varie valent,
<pl. ep.  18>	 capreaginum hominum non placet mihi neque pantherinum genus.
<pl. ep.  19>	 Quid tibi vis dicam nisi quod est? ut illae res? responde. Probe.
<pl. ep.  20>	 Quid erilis noster filius? Valet pugilice atque athletice.
<pl. ep.  21>	 Voluptabilem mihi nuntium tuo adventu adportas, Thesprio.
<pl. ep.  22>	 sed ubist is? Advenit simul. Vbi is ergo est? nisi si in vidulo
<pl. ep.  23>	 aut si in mellina attulisti. Di te perdant. Te volo---
<pl. ep.  24>	 percontari: operam da, opera reddetur tibi.
<pl. ep.  25>	 Ius dicis. Me decet. Iam tu autem nobis praeturam geris?
<pl. ep.  26>	 Quem dices digniorem esse hominem hodie Athenis alterum?
<pl. ep.  27>	 At unum a praetura tua,
<pl. ep.  27>	 Epidice, abest. Quidnam? Scies:
<pl. ep.  28>	 lictores duo, duo ulmei
<pl. ep.  28>	 fasces virgarum. Vae tibi.
<pl. ep.  29>	 sed quid ais? Quid rogas? Vbi arma sunt Stratippocli?
<pl. ep.  30>	 Pol illa ad hostis transfugerunt. Armane? Atque equidem cito.
<pl. ep.  31>	 Serione dicis tu?
<pl. ep.  31>	 Serio, inquam: hostes habent.
<pl. ep.  32>	 Edepol facinus improbum. At iam ante alii fecerunt idem.
<pl. ep.  33>	 erit illi illa res honori. Qui? Quia ante aliis fuit.
<pl. ep.  34>	 Mulciber, credo, arma fecit quae habuit Stratippocles:
<pl. ep.  35>	 travolaverunt ad hostis. Tum ille prognatus Theti
<pl. ep.  36>	 sine perdat: alia apportabunt ei Nerei filiae.
<pl. ep.  37>	 id modo videndum est, ut materies suppetat scutariis,
<pl. ep.  38>	 si in singulis stipendiis is ad hostis exuvias dabit.
<pl. ep.  39>	 Supersede istis rebus iam. Tu ipse, ubi lubet, finem face.
<pl. ep.  40>	 Desiste percontarier. Loquere ipse: ubist Stratippocles?
<pl. ep.  41>	 Est causa qua causa simul mecum ire veritust. Quidnam id est?
<pl. ep.  42>	 Patrem videre se nevolt etiam nunc. Quapropter? Scies.
<pl. ep.  43>	 quia forma lepida et liberali captivam adulescentulam
<pl. ep.  44>	 de praeda mercatust. Quid ego ex te audio? Hoc quod fabulor.
<pl. ep.  45>	 Cur eam emit? Animi causa. Quot illic homo animos habet?
<pl. ep.  46>	 nam certo, prius quam hinc ad legionem abiit domo,
<pl. ep.  47>	 ipsus mandavit mi, ab lenone ut fidicina,
<pl. ep.  48>	 quam amabat, emeretur sibi. id ei impetratum reddidi.
<pl. ep.  49>	 Vtcumque in alto ventust, Epidice, exim velum vortitur.
<pl. ep.  50>	 Vae misero mihi, male perdidit me. Quid istuc? quidnam est?
<pl. ep.  51>	 Quid istanc quam emit, quanti eam emit? Vili. Haud istuc te rogo.
<pl. ep.  52>	 Quid igitur? Quot minis? Tot: quadraginta minis.
<pl. ep.  53>	 id adeo argentum ab danista apud Thebas sumpsit faenore,
<pl. ep.  54>	 in dies minasque argenti singulas nummis. Papae.
<pl. ep.  55>	 Et is danista advenit una cum eo, qui argentum petit.
<pl. ep.  56>	 Di immortales, ut ego interii basilice. Quid iam? aut quid est,
<pl. ep.  57>	 Epidice? Perdidit me. Quis? Ille qui arma perdidit.
<pl. ep.  58>	 Nam quid ita? Quia cottidie ipse ad me ab legione epistulas
<pl. ep.  59>	 mittebat---sed taceam optumum est,
<pl. ep.  60>	 plus scire satiust quam loqui servom hominem. ea sapientia est.
<pl. ep.  61>	 Nescio edepol quid tu timidus es, trepidas, Epidice, ita voltum tuom
<pl. ep.  62>	 videor videre commeruisse hic me absente in te aliquid mali.
<pl. ep.  63>	 Potin ut molestus ne sies? Abeo. Asta, abire hinc non sinam.
<pl. ep.  64>	 Quid nunc me retines? Amatne istam quam emit de praeda? Rogas?
<pl. ep.  65>	 deperit. Detegetur corium de tergo meo. 
<pl. ep.  66>	 Plusque amat quam te umquam amavit. Iuppiter te perduit.
<pl. ep.  67>	 Mitte nunciam, nam ille me vetuit domum
<pl. ep.  68>	 venire, ad Chaeribulum iussit huc in proxumum;
<pl. ep.  69>	 ibi manere iussit, eo venturust ipsus. Quid ita? Dicam:
<pl. ep.  70>	 quia patrem prius convenire se non volt neque conspicari,
<pl. ep.  71>	 quam id argentum, quod debetur pro illa, denumeraverit.
<pl. ep.  72>	 Eu edepol res turbulentas. Mitte me ut eam nunciam.
<pl. ep.  73>	 Haecine ubi scibit senex,
<pl. ep.  74>	 puppis pereunda est probe.
<pl. ep.  75>	 Quid istuc ad me attinet,
<pl. ep.  76>	 quo tu intereas modo?
<pl. ep.  77>	 Quia perire solus nolo, te cupio perire mecum,
<pl. ep.  78>	 benevolens cum benevolente. Abi in malam rem maxumam a me
<pl. ep.  79>	 cum istac condicione. I sane, siquidem festinas magis.
<pl. ep.  80>	 Numquam hominem quemquam conveni, unde abierim lubentius.---
<pl. ep.  81>	 Illic hinc abiit. solus nunc es. quo in loco haec res sit vides,
<pl. ep.  82>	 Epidice: nisi quid tibi in tete auxili est, absumptus es.
<pl. ep.  83>	 tantae in te impendent ruinae: nisi suffulcis firmiter,
<pl. ep.  84>	 non potes subsistere, itaque in te inruont montes mali.
<pl. ep.  85>	 neque ego nunc quo modo
<pl. ep.  86>	 me expeditum ex impedito faciam, consilium placet.
<pl. ep.  87>	 ego miser perpuli
<pl. ep.  88>	 meis dolis senem, ut censeret suam sese emere filiam:
<pl. ep.  89>	 is suo filio
<pl. ep.  90>	 fidicinam emit, quam ipse amat, quam abiens mandavit mihi.
<pl. ep.  91>	 si sibi nunc alteram
<pl. ep.  91a>	 ab legione adduxit animi causa, corium perdidi.
<pl. ep.  92>	 nam ubi senex senserit
<pl. ep.  93>	 sibi data esse verba, virgis dorsum despoliet meum.
<pl. ep.  94>	 at enim tu praecave.
<pl. ep.  95>	 at enim---bat enim, nihil est istuc. plane hoc corruptumst caput.
<pl. ep.  96>	 nequam homo es, Epidice.
<pl. ep.  97>	 qui lubidost male loqui?
<pl. ep.  97>	 quia tu tete deseris.
<pl. ep.  98>	 quid faciam? men rogas?
<pl. ep.  99>	 tu quidem antehac aliis solebas dare consilia mutua.
<pl. ep.  100>	 aliquid aliqua reperiundumst. sed ego cesso ire obviam
<pl. ep.  101>	 adulescenti, ut quid negoti sit sciam. atque ipse illic est.
<pl. ep.  102>	 tristis est. cum Chaeribulo incedit aequali suo.
<pl. ep.  103>	 huc concedam, orationem unde horum placide persequar.
<pl. ep.  104>	 Rem tibi sum elocutus omnem, Chaeribule, atque admodum
<pl. ep.  105>	 meorum maerorum atque amorum summam edictavi tibi.
<pl. ep.  106>	 Praeter aetatem et virtutem stultus es, Stratippocles.
<pl. ep.  107>	 idne pudet te, quia captivam genere prognatam bono
<pl. ep.  108>	 de praeda es mercatus? quis erit, vitio qui id vortat tibi?
<pl. ep.  109>	 Qui invident omnes inimicos mi illoc facto repperi;
<pl. ep.  110>	 at pudicitiae eius numquam nec vim nec vitium attuli.
<pl. ep.  111>	 Iam istoc probior [es] meo quidem animo, cum in amore temperes.
<pl. ep.  112>	 Nihil agit qui diffidentem verbis solatur suis;
<pl. ep.  113>	 is est amicus, qui in re dubia re iuvat, ubi rest opus.
<pl. ep.  114>	 Quid tibi me vis facere? Argenti dare quadraginta minas,
<pl. ep.  115>	 quod danistae detur, unde ego illud sumpsi faenore.
<pl. ep.  116>	 Si hercle haberem * Nam quid te igitur retulit
<pl. ep.  117>	 beneficum esse oratione, si ad rem auxilium emortuom est?
<pl. ep.  118>	 Quin edepol egomet clamore differor, difflagitor.
<pl. ep.  119>	 Malim istius modi mihi amicos furno mersos quam foro.
<pl. ep.  120>	 sed operam Epidici nunc me emere pretio pretioso velim.
<pl. ep.  121>	 quem quidem ego hominem irrigatum plagis pistori dabo,
<pl. ep.  122>	 nisi hodie prius comparassit mihi quadraginta minas,
<pl. ep.  123>	 quam argenti fuero elocutus ei postremam syllabam.
<pl. ep.  124>	 Salva res est: bene promittit, spero servabit fidem.
<pl. ep.  125>	 sine meo sumptu paratae iam sunt scapulis symbolae.
<pl. ep.  126>	 aggrediar hominem. advenientem peregre erum [suom] Stratippoclem
<pl. ep.  127>	 impertit salute servos Epidicus. Vbi is est? Adest.
<pl. ep.  128>	 salvom huc advenisse--- Tam tibi istuc credo quam mihi.
<pl. ep.  129>	 Benene usque valuisti? A morbo valui, ab animo aeger fui.
<pl. ep.  130>	 Quod ad me attinuit, ego curavi: quod mandavisti mihi
<pl. ep.  131>	 impetratum est, empta ancilla, quod tute ad me litteras
<pl. ep.  132>	 missiculabas. Perdidisti omnem operam. Nam qui perdidi?
<pl. ep.  133>	 Quia meo neque cara est cordi neque placet. Quid retulit
<pl. ep.  134>	 mihi tanto opere te mandare et mittere ad me epistulas?
<pl. ep.  135>	 Illam amabam olim, nunc iam alia cura impendet pectori.
<pl. ep.  136>	 Hercle miserum est ingratum esse homini id quod facias bene.
<pl. ep.  137>	 ego quod bene feci male feci, quia amor mutavit locum.
<pl. ep.  138>	 Desipiebam mentis, cum illa scripta mittebam tibi.
<pl. ep.  139>	 Men piacularem oportet fieri ob stultitiam tuam,
<pl. ep.  140>	 ut meum tergum tuae stultitiae subdas succidaneum?
<pl. ep.  141>	 Quid istic? verba facimus. huic homini opust quadraginta minis
<pl. ep.  142>	 celeriter calidis, danistae quas resolvat, et cito.
<pl. ep.  143>	 Dic modo unde auferre me vis. a quo trapezita peto?
<pl. ep.  144>	 Vnde libet. nam ni ante solem occasum elo *
<pl. ep.  145>	 meam domum ne inbitas: tu te in pistrinum *
<pl. ep.  146>	 Facile tu istuc sine periclo et cura, corde libero
<pl. ep.  147>	 fabulare; novi ego nostros: mihi dolet cum ego vapulo.
<pl. ep.  148>	 Quid tu nunc? patierin ut ego me interimam? Ne feceris.
<pl. ep.  149>	 ego istuc accedam periclum potius atque audaciam.
<pl. ep.  150>	 Nunc places, nunc ego te laudo. Patiar ego istuc quod lubet.
<pl. ep.  151>	 Quid illa fiet fidicina igitur? Aliqua res reperibitur,
<pl. ep.  152>	 aliqua ope exsolvar, extricabor aliqua. Plenus consili es.
<pl. ep.  153>	 novi ego te. Est Euboicus miles locuples, multo auro potens,
<pl. ep.  154>	 qui ubi tibi istam emptam esse scibit atque hanc adductam alteram,
<pl. ep.  155>	 continuo te orabit ultro ut illam tramittas sibi.
<pl. ep.  156>	 sed ubi illa est quam tu adduxisti tecum? Iam faxo hic erit.
<pl. ep.  157>	 Quid hic nunc agimus? Eamus intro huc ad te, ut hunc hodie diem
<pl. ep.  158>	 luculentum habeamus.--- Ite intro, ego de re argentaria
<pl. ep.  159>	 iam senatum convocabo in corde consiliarium,
<pl. ep.  160>	 quoi potissimum indicatur bellum unde argentum auferam.
<pl. ep.  161>	 Epidice, vide quid agas, ita res subito haec obiectast tibi;
<pl. ep.  162>	 non enim nunc tibi dormitandi neque cunctandi copia est:
<pl. ep.  163>	 adeundumst. senem oppugnare certumst consilium mihi.
<pl. ep.  164>	 i abi intro atque adulescenti dic iam nostro erili filio,
<pl. ep.  165>	 ne hinc foras ambulet neve usquam obviam veniat seni.---
<pl. ep.  166>	 Plerique homines, quos cum nil refert pudet,
<pl. ep.  167>	 ubi pudendum est ibi eos deserit pudor,
<pl. ep.  168>	 quom usus est ut pudeat.
<pl. ep.  169>	 is adeo tu es. quid est quod pudendum siet,
<pl. ep.  170>	 genere natam bono pauperem domum
<pl. ep.  170a>	 ducere te uxorem?
<pl. ep.  171>	 praesertim eam, qua ex tibi commemores hanc quae domist
<pl. ep.  172>	 filiam prognatam.
<pl. ep.  173>	 Revereor filium. At pol ego te credidi
<pl. ep.  174>	 uxorem, quam tu extulisti, pudore exsequi,
<pl. ep.  175>	 cuius quotiens sepulcrum vides, sacruficas
<pl. ep.  176>	 ilico Orco hostiis, neque adeo iniuria,
<pl. ep.  177>	 quia licitumst eam tibi vivendo vincere. Oh,
<pl. ep.  178>	 Hercules ego fui, dum illa mecum fuit;
<pl. ep.  179>	 neque sexta aerumna acerbior Herculi, quam illa mihi obiectast.
<pl. ep.  180>	 Pulcra edepol dos pecuniast. Quae quidem pol non maritast.
<pl. ep.  181>	 St, tacete, habete animum bonum.
<pl. ep.  182>	 liquido exeo foras auspicio, avi sinistra;
<pl. ep.  183>	 acutum cultrum habeo, senis qui exenterem marsuppium.
<pl. ep.  184-185>	 sed eccum ipsum ante aedis conspicor Apoecide
<pl. ep.  186>	 qualis volo vetulos duo.
<pl. ep.  187>	 iam ego me convortam in hirudinem atque eorum exsugebo sanguinem,
<pl. ep.  188>	 senati qui columen cluent.
<pl. ep.  188a>	 * * *
<pl. ep.  189-190>	 continuo ut maritus fiat. Laudo consilium tuom.
<pl. ep.  191>	 nam ego illum audivi in amorem haerere apud nescio quam fidicinam,
<pl. ep.  192>	 id ego excrucior. Di hercle omnis me adiuvant augent amant:
<pl. ep.  193>	 ipsi hi quidem mihi dant viam, quo pacto ab se argentum auferam.
<pl. ep.  194>	 age nunciam orna te, Epidice, et palliolum in collum conice
<pl. ep.  195>	 itaque adsimulato quasi per urbem totam hominem quaesiveris.
<pl. ep.  196>	 age, si quid agis. di immortales, utinam conveniam domi
<pl. ep.  197>	 Periphanem, per omnem urbem quem sum defessus quaerere:
<pl. ep.  198>	 per medicinas, per tonstrinas, in gymnasio atque in foro,
<pl. ep.  199>	 per myropolia et lanienas circumque argentarias.
<pl. ep.  200>	 rogitando sum raucus factus, paene in cursu concidi.
<pl. ep.  201>	 Epidice. Epidicum quis est qui revocat? Ego sum, Periphanes.
<pl. ep.  202>	 Et ego Apoecides sum. Et ego quidem sum Epidicus. sed, ere, optuma
<pl. ep.  203>	 vos video opportunitate ambo advenire. Quid rei est?
<pl. ep.  204>	 Mane dum, sine respirem quaeso. Immo adquiesce. Animo malest.
<pl. ep.  205>	 Recipe anhelitum. Clementer, requiesce. Animum advortite.
<pl. ep.  206>	 a legione omnes remissi sunt domum Thebis. Quis hoc
<pl. ep.  207>	 dicit factum? Ego ita factum esse dico. Scin tu istuc? Scio.
<pl. ep.  208>	 Qui tu scis? Quia ego ire vidi milites plenis viis;
<pl. ep.  209>	 arma referunt et iumenta ducunt. Nimis factum bene.
<pl. ep.  210>	 Tum captivorum quid ducunt secum! pueros, virgines,
<pl. ep.  211>	 binos, ternos, alius quinque; fit concursus per vias,
<pl. ep.  212>	 filios suos quisque visunt. Hercle rem gestam bene.
<pl. ep.  213>	 Tum meretricum numerus tantus, quantum in urbe omni fuit,
<pl. ep.  214>	 obviam ornatae occurrebant suis quaeque amatoribus,
<pl. ep.  215>	 eos captabant. id adeo qui maxime animum advorterim?
<pl. ep.  216>	 pleraeque eae sub vestimentis secum habebant retia.
<pl. ep.  217>	 quom ad portam venio, atque ego illam illi video praestolarier
<pl. ep.  218>	 et cum ea tibicinae ibant quattuor. Quicum, Epidice?
<pl. ep.  219>	 Cum illa quam tuos gnatus annos multos deamat, deperit,
<pl. ep.  220>	 ubi fidemque remque seque teque properat perdere;
<pl. ep.  221>	 ea praestolabatur illum apud portam. Viden veneficam?
<pl. ep.  222>	 Sed vestita, aurata, ornata ut lepide, ut concinne, ut nove.
<pl. ep.  223>	 Quid erat induta? an regillam induculam an mendiculam?
<pl. ep.  224>	 Inpluviatam, ut istaec faciunt vestimentis nomina.
<pl. ep.  225>	 Vtin inpluvium induta fuerit? Quid istuc tam mirabile est?
<pl. ep.  226>	 quasi non fundis exornatae multae incedant per vias.
<pl. ep.  227>	 at tributus quom imperatus est, negant pendi potis:
<pl. ep.  228>	 illis quibus tributus maior penditur, pendi potest.
<pl. ep.  229>	 quid istae, quae vesti quotannis nomina inveniunt nova?
<pl. ep.  230>	 tunicam rallam, tunicam spissam, linteolum caesicium,
<pl. ep.  231>	 indusiatam, patagiatam, caltulam aut crocotulam,
<pl. ep.  232>	 subparum aut subnimium, ricam, basilicum aut exoticum,
<pl. ep.  233>	 cumatile aut plumatile, carinum aut cerinum---gerrae maxumae.
<pl. ep.  234>	 cani quoque etiam ademptumst nomen. Qui? Vocant Laconicum.
<pl. ep.  235>	 haec vocabula auctiones subigunt ut faciant viros.
<pl. ep.  236>	 Quin tu ut occepisti loquere? Occepere aliae mulieres
<pl. ep.  237>	 duae post me sic fabulari inter sese---ego abscessi sciens
<pl. ep.  238>	 paulum ab illis, dissimulabam earum operam sermoni dare;
<pl. ep.  239>	 nec satis exaudibam, nec sermonis fallebar tamen,
<pl. ep.  240>	 quae loquerentur. Id lubidost scire. Ibi illarum altera
<pl. ep.  241>	 dixit illi quicum ipsa ibat---( Quid? Tace ergo, ut audias)
<pl. ep.  242>	 postquam illam sunt conspicatae, quam tuos gnatus deperit:
<pl. ep.  243>	 quam facile et quam fortunate evenit illi, obsecro,
<pl. ep.  244>	 mulieri, quam liberare volt amator. quisnam is est?
<pl. ep.  245>	 inquit altera illi. ibi illa nominat Stratippoclem
<pl. ep.  246>	 Periphanai filium. Perii hercle. quid ego ex te audio?
<pl. ep.  247>	 Hoc quod actum est. egomet postquam id illas audivi loqui,
<pl. ep.  248>	 coepi rursum vorsum ad illas pauxillatim accedere,
<pl. ep.  249>	 quasi retruderet hominum me vis invitum. Intellego.
<pl. ep.  250>	 Ibi illa interrogavit illam: qui scis? quis id dixit tibi?
<pl. ep.  251>	 quin hodie adlatae tabellae sunt ad eam a Stratippocle,
<pl. ep.  252>	 eum argentum sumpsisse apud Thebas ab danista faenore,
<pl. ep.  253>	 id paratum et sese ob eam rem id ferre. Certo ego occidi.
<pl. ep.  254>	 Haec sic aibat: sic audivisse ex eapse atque epistula.
<pl. ep.  255>	 Quid ego nunc faciam? consilium a te expetesso, Apoecides.
<pl. ep.  256>	 Reperiamus aliquid calidi conducibilis consili.
<pl. ep.  257>	 nam ille quidem aut iam hic aderit, credo hercle, aut iam adest. Si aequom siet
<pl. ep.  258>	 me plus sapere quam vos, dederim vobis consilium catum,
<pl. ep.  259>	 quod laudetis, ut ego opino, uterque, Ergo ubi id est, Epidice?
<pl. ep.  260>	 Atque ad eam rem conducibile. Quid istuc dubitas dicere?
<pl. ep.  261>	 Vos priores esse oportet, nos posterius dicere,
<pl. ep.  262>	 qui plus sapitis. Eia vero, age dic. At deridebitis.
<pl. ep.  263>	 Non edepol faciemus. Immo, si placebit, utitor,
<pl. ep.  264>	 consilium si non placebit, reperitote rectius.
<pl. ep.  265>	 mihi istic nec seritur nec metitur, nisi ea quae tu vis volo.
<pl. ep.  266>	 Gratiam habeo; fac participes nos tuae sapientiae.
<pl. ep.  267>	 Continuo arbitretur uxor tuo gnato atque ut fidicinam
<pl. ep.  268>	 illam quam is volt liberare, quae illum corrumpit tibi,
<pl. ep.  269>	 ulciscare atque ita curetur, usque ad mortem ut serviat.
<pl. ep.  270>	 Fieri oportet. Facere cupio quidvis, dum id fiat modo. Em,
<pl. ep.  271>	 nunc occasiost faciundi, prius quam in urbem advenerit,
<pl. ep.  272>	 sicut cras hic aderit, hodie non venit. Qui scis? Scio.
<pl. ep.  273>	 quia mihi alius dixit qui illinc venit, mane hic adfore.
<pl. ep.  274>	 Quin tu eloquere, quid faciemus? Sic faciundum censeo
<pl. ep.  275>	 quasi tu cupias liberare fidicinam animi gratia
<pl. ep.  276>	 quasique ames vehementer tu illam. Quam ad rem istuc refert? Rogas?
<pl. ep.  277>	 ut enim praestines argento, prius quam veniat filius,
<pl. ep.  278>	 atque ut eam te in libertatem dicas emere, Intellego.
<pl. ep.  279>	 Vbi erit empta, ut aliquo ex urbe amoveas; nisi quid est tua
<pl. ep.  280>	 secus sententia. Immo docte. Quid tua autem, Apoecides?
<pl. ep.  281>	 Quid ego iam nisi te commentum nimis astute intellego?
<pl. ep.  282>	 Iam simul igitur amota ei erit omnis consultatio
<pl. ep.  283>	 nuptiarum, ne gravetur quod velis. Vive sapis,
<pl. ep.  284>	 et placet. Tum tu igitur calide quidquid age.
<pl. ep.  285>	 Rem hercle loquere. Et repperi, haec te qui abscedat suspicio.
<pl. ep.  286>	 Sine me scire. Scibis, audi. Sapit hic pleno pectore.
<pl. ep.  287>	 Opus est homine qui illo argentum deferat pro fidicina;
<pl. ep.  288>	 nam te nolo neque opus factost. Quid iam? Ne te censeat
<pl. ep.  289>	 fili causa facere, Docte. Quo illum ab illa prohibeas:
<pl. ep.  290>	 ne qua ob eam suspicionem difficultas evenat.
<pl. ep.  291>	 Quem hominem inveniemus ad eam rem utilem? Hic erit optimus,
<pl. ep.  292>	 hic poterit cavere recte, iura qui et leges tenet.
<pl. ep.  293>	 Epidico habeas gratiam. Sed ego istuc faciam sedulo:
<pl. ep.  294>	 ego illum conveniam atque adducam hunc ad eum quoiast fidicina,
<pl. ep.  295>	 atque argentum ego cum hoc feram. Quanti emi potest minimo? Illane?
<pl. ep.  296>	 ad quadraginta fortasse eam posse emi minimo minis.
<pl. ep.  297>	 verum si plus dederis, referam, nihil in ea re captiost.
<pl. ep.  298>	 atque id non decem occupatum tibi erit argentum dies.
<pl. ep.  299>	 Quidum? Quia enim mulierem alius illam adulescens deperit,
<pl. ep.  300>	 auro opulentus, magnus miles Rhodius, raptor hostium,
<pl. ep.  301>	 gloriosus: is emet illam de te et dabit aurum lubens.
<pl. ep.  302>	 face modo, est lucrum hic tibi amplum. Deos quidem oro. Impetras.
<pl. ep.  303>	 Quin tu is intro atque huic argentum promis? ego visam ad forum.
<pl. ep.  304>	 Epidice, eo veni. Ne abitas prius quam ego ad te venero.
<pl. ep.  305>	 Vsque opperiar.--- Sequere tu intro.--- I, numera, nil ego te moror.
<pl. ep.  306>	 nullum esse opinor ego agrum in agro Attico
<pl. ep.  307>	 aeque feracem quam hic est noster Periphanes:
<pl. ep.  308>	 quin ex occluso atque obsignato armario
<pl. ep.  309>	 decutio argenti tantum quantum mihi lubet.
<pl. ep.  310>	 quod pol ego metuo si senex resciverit,
<pl. ep.  311>	 ne ulmos parasitos faciat, quae usque attondeant.
<pl. ep.  312>	 sed me una turbat res ratioque, Apoecidi
<pl. ep.  313>	 quam ostendam fidicinam aliquam conducticiam.
<pl. ep.  314>	 atque id quoque habeo: mane me iussit senex
<pl. ep.  315>	 conducere aliquam fidicinam sibi huc domum,
<pl. ep.  316>	 quae, dum rem dinam faceret, cantaret sibi;
<pl. ep.  317>	 ea conducetur atque ei praemonstrabitur
<pl. ep.  318>	 quo pacto fiat subdola adversus senem.
<pl. ep.  319>	 ibo intro, argentum accipiam ab damnoso sene.---
<pl. ep.  320>	 Expectando exedor miser atque exenteror,
<pl. ep.  321>	 quo modo mi Epidici blanda dicta evenant.
<pl. ep.  322>	 nimis diu maceror: sitne quid necne sit,
<pl. ep.  323>	 scire cupio. Per illam tibi copiam
<pl. ep.  324>	 copiam parare aliam licet: scivi equidem in principio ilico
<pl. ep.  325>	 nullam tibi esse in illo copiam. Interii hercle ego.
<pl. ep.  326>	 Absurde facis qui angas te animi; si hercle ego illum semel prendero,
<pl. ep.  327>	 numquam inridere nos illum inultum sinam servom hominem.
<pl. ep.  328>	 Quid illum facere vis, qui, tibi quoi divitiae domi maxumae sunt,
<pl. ep.  329-330>	 is nummum nullum habes neque sodali tuo in te copiast.
<pl. ep.  331>	 Si hercle habeam, pollicear lubens, verum aliquid aliqua aliquo modo
<pl. ep.  332>	 alicunde ab aliqui aliqua tibi spes est fore meliorem fortunam.
<pl. ep.  333>	 Vae tibi, muricide homo. Qui tibi lubet mihi male loqui?
<pl. ep.  334>	 Quippe tu mi aliquid aliquo modo alicunde ab aliquibus blatis
<pl. ep.  335>	 quod nusquamst neque ego id inmitto in aures meas
<pl. ep.  336>	 nec mihi plus adiumenti ades, quam ille qui numquam etiam natust.
<pl. ep.  337>	 Fecisti iam officium tuom, me meum nunc facere oportet.
<pl. ep.  338>	 per hanc curam quieto tibi licet esse---hoc quidem iam periit:
<pl. ep.  339>	 ne quid tibi hinc in spem referas, oppido hoc pollinctum est;
<pl. ep.  340>	 crede modo mihi: sic ego ago, sic egerunt nostri.
<pl. ep.  341>	 pro di immortales, mihi hunc diem dedistis luculentum,
<pl. ep.  342>	 ut facilem atque impetrabilem! sed ego hinc migrare cesso,
<pl. ep.  343>	 ut importem in coloniam hunc meo auspicio commeatum?
<pl. ep.  344>	 mihi cesso, cum sto. sed quid hoc? ante aedis duo sodales,
<pl. ep.  345>	 erum et Chaeribulum, conspicor. quid hic agitis? accipe hoc sis.
<pl. ep.  346>	 Quantum hic inest? Quantum sat est, et plus satis: superfit.
<pl. ep.  347>	 decem minis plus attuli quam tu danistae debes.
<pl. ep.  348>	 dum tibi ego placeam atque obsequar, meum tergum flocci facio.
<pl. ep.  349>	 Nam quid ita? Quia ego tuom patrem faciam parenticidam.
<pl. ep.  350>	 Quid istuc est verbi? Nil moror vetera et volgata verba;
<pl. ep.  351>	 peratum ductarent: ego follitum ductitabo.
<pl. ep.  352>	 nam leno omne argentum abstulit pro fidicina (ego resolvi,
<pl. ep.  353>	 manibus his denumeravi) pater suam natam quam esse credit;
<pl. ep.  354>	 nunc iterum ut fallatur pater tibique auxilium apparetur
<pl. ep.  355>	 inveni: nam ita suasi seni atque hanc habui orationem
<pl. ep.  355a>	 * * *
<pl. ep.  356>	 ut cum rediisses ne tibi eius copia esset. Euge.
<pl. ep.  356a>	 * * *
<pl. ep.  357>	 ea iam domist pro filia. Iam teneo. Nunc cautorem
<pl. ep.  358>	 dedit mihi ad hanc rem Apoecidem, is apud forum manet me,
<pl. ep.  359>	 [quasique amaret] caveat. Haud male. Iam ipse cautor captust.
<pl. ep.  360>	 ipse in meo collo tuos pater cruminam collocavit;
<pl. ep.  361>	 is adornat, adveniens domi extemplo ut maritus fias.
<pl. ep.  362>	 Vno persuadebit modo, si illam, quae adducta est mecum,
<pl. ep.  363>	 mi adempsit Orcus. Nunc ego hanc astutiam institui.
<pl. ep.  364>	 deveniam ad lenonem domum egomet solus, eum ego docebo,
<pl. ep.  365>	 si quid ad eum adveniam, ut sibi esse datum argentum dicat
<pl. ep.  366>	 pro fidicina, argenti minas se habere quinquaginta
<pl. ep.  367>	 (quippe ego qui nudiustertius meis manibus denumeravi
<pl. ep.  368>	 pro illa tua amica, quam pater suam filiam esse retur):
<pl. ep.  369>	 ibi leno sceleratum caput suom imprudens alligabit,
<pl. ep.  370>	 quasi pro illa argentum acceperit, quae tecum adducta nunc est.
<pl. ep.  371>	 Vorsutior es quam rota figularis. Iam ego parabo
<pl. ep.  372>	 aliquam dolosam fidicinam, nummo conducta quae sit,
<pl. ep.  373>	 quae se emptam simulet, quae senes duo docte ludificetur.
<pl. ep.  374>	 eam ducet simul Apoecides ad tuom patrem. Vt parate.
<pl. ep.  375>	 Eam permeditatam, meis dolis astutiisque onustam
<pl. ep.  376>	 mittam. sed nimis longum loquor, diu me estis demorati.
<pl. ep.  377>	 haec scitis iam ut futura sint. abeo.--- Bene ambulato.
<pl. ep.  378>	 Nimis doctus ille est ad male faciendum. Me equidem certo
<pl. ep.  379>	 servavit consiliis suis. Abeamus intro hinc ad me.
<pl. ep.  380>	 Atque aliquanto lubentius quam abs te sum egressus intus;
<pl. ep.  381>	 virtute atque auspicio Epidici cum praeda in castra redeo.---
<pl. ep.  382>	 Non oris causa modo homines aequom fuit
<pl. ep.  383>	 sibi habere speculum, ubi os contemplarent suom,
<pl. ep.  384>	 sed qui perspicere possent cor sapientiae,
<pl. ep.  385>	 [igitur perspicere ut possent cordis copiam]
<pl. ep.  386>	 ubi id inspexissent, cogitarent postea,
<pl. ep.  387>	 vitam ut vixissent olim in adulescentia.
<pl. ep.  388>	 vel ego, qui dudum fili causa coeperam
<pl. ep.  389>	 ego med excruciare animi, quasi quid filius
<pl. ep.  390>	 meus deliquisset me erga aut quasi non plurima
<pl. ep.  391>	 male facta mea essent solida in adulescentia.
<pl. ep.  392>	 profecto deliramus interdum senes.
<pl. ep.  393>	 [fuit conducibile hoc quidem mea sententia.]
<pl. ep.  394>	 sed meus sodalis it cum praeda Apoecides.
<pl. ep.  395>	 venire salvom mercatorem gaudeo.
<pl. ep.  396>	 quid fit? Di deaeque te adiuvant. Omen placet.
<pl. ep.  397>	 Quin omini omnes suppetunt res prospere.
<pl. ep.  398>	 sed tu hanc iube sis intro abduci. Heus, foras
<pl. ep.  399>	 exite huc aliquis. duce istam intro mulierem.
<pl. ep.  400>	 atque audin? Quid vis? Cave siris cum filia
<pl. ep.  401>	 mea copulari hanc neque conspicere. iam tenes?
<pl. ep.  402>	 in aediculam istanc sorsum concludi volo.
<pl. ep.  403>	 divortunt mores virgini longe ac lupae.
<pl. ep.  404>	 Docte et sapienter dicis. num nimis potest
<pl. ep.  405>	 pudicitiam quisquam suae servare filiae.
<pl. ep.  406>	 edepol ne istam temperi gnato tuo
<pl. ep.  407>	 sumus praemercati. Quid iam? Quia dixit mihi
<pl. ep.  408>	 iam dudum se alius tuom vidisse hic filium:
<pl. ep.  409>	 hanc edepol rem apparabat. Planum hercle hoc quidem est.
<pl. ep.  410>	 Ne tu habes servom graphicum et quantivis preti,
<pl. ep.  411>	 non carust auro contra. ut ille fidicinam
<pl. ep.  412>	 fecit sese ut nesciret esse emptam tibi!
<pl. ep.  413>	 ita ridibundam atque hilaram huc adduxit simul.
<pl. ep.  414>	 Mirum hoc qui potuit fieri. Te pro filio
<pl. ep.  415>	 facturum dixit rem esse divinam domi,
<pl. ep.  416>	 quia Thebis salvos redierit. Rectam institit.
<pl. ep.  417>	 Immo ipsus illi dixit conductam esse eam,
<pl. ep.  418>	 quae hic administraret ad rem divinam tibi.
<pl. ep.  419>	 [facturum hoc dixit rem esse divinam tibi domi]
<pl. ep.  420>	 ego illic me autem sic assimulabam: quasi
<pl. ep.  421>	 stolidum, combardum me faciebam. Em istuc decet.
<pl. ep.  422>	 Res magna amici apud forum agitur, ei volo
<pl. ep.  423>	 ire advocatus. At quaeso, ubi erit otium,
<pl. ep.  424>	 revortere ad me extemplo. Continuo hic ero.---
<pl. ep.  425>	 Nihil homini amicost opportuno amicius:
<pl. ep.  426>	 sine tuo labore quod velis actumst tamen.
<pl. ep.  427>	 ego si allegavissem aliquem ad hoc negotium
<pl. ep.  428>	 minus hominem doctum minusque ad hanc rem callidum,
<pl. ep.  429>	 os sublitum esset, itaque me albis dentibus
<pl. ep.  430>	 meus derideret filius meritissumo.
<pl. ep.  435>	 sed quis hic est quem ego huc advenientem conspicor,
<pl. ep.  436>	 suam qui undantem chlamydem quassando facit?
<pl. ep.  437>	 Cave praeterbitas ullas aedis, quin roges,
<pl. ep.  438>	 senex hic ubi habitat Periphanes Platenius.
<pl. ep.  439>	 incertus tuom cave ad me rettuleris pedem.
<pl. ep.  440>	 Adulescens, si istunc hominem, quem tu quaeritas,
<pl. ep.  441>	 tibi commonstrasso, ecquam abs te inibo gratiam?
<pl. ep.  442>	 Virtute belli armatus promerui, ut mihi
<pl. ep.  443>	 omnis mortalis agere deceat gratias.
<pl. ep.  444>	 Non repperisti, adulescens, tranquillum locum,
<pl. ep.  445>	 ubi tuas virtutes explices, ut postulas.
<pl. ep.  446>	 nam strenuiori deterior si praedicat
<pl. ep.  447>	 suas pugnas, de illius illae fiunt sordidae.
<pl. ep.  448>	 sed istum quem quaeris Periphanem Platenium,
<pl. ep.  449>	 ego sum, si quid vis. Nempe quem in adulescentia
<pl. ep.  450>	 memorant apud reges armis, arte duellica
<pl. ep.  451>	 divitias magnas indeptum? Immo si audias
<pl. ep.  452>	 meas pugnas, fugias manibus dimissis domum.
<pl. ep.  453>	 Pol ego magis unum quaero, meas cui praedicem,
<pl. ep.  454>	 quam illum qui memoret suas mihi. Hic non est locus;
<pl. ep.  455>	 proin tu alium quaeras cui centones sarcias.
<pl. ep.  431>	 atque haec stultitiast me illi vitio vortere
<pl. ep.  432>	 egomet quod factitavi in adulescentia,
<pl. ep.  433>	 cum militabam: pugnis memorandis meis
<pl. ep.  434>	 eradicabam hominum auris, quando occeperam.
<pl. ep.  456>	 Animum advorte, ut quod ego ad te advenio intellegas.
<pl. ep.  457>	 meam amicam audivi te esse mercatum. Attatae,
<pl. ep.  458>	 nunc demum scio ego hunc qui sit: quem dudum Epidicus
<pl. ep.  459>	 mihi praedicavit militem. adulescens, itast
<pl. ep.  460>	 ut dicis, emi. Volo te verbis pauculis,
<pl. ep.  461>	 si tibi molestum non est. Non edepol scio,
<pl. ep.  462>	 molestum necne sit, nisi dicis quid velis.
<pl. ep.  463>	 Mi illam ut tramittas, argentum accipias: adest.
<pl. ep.  464>	 nam quid ego apud te vera parcam proloqui?
<pl. ep.  465>	 ego illam volo hodie facere libertam meam,
<pl. ep.  466>	 mihi concubina quae sit. Te absolvam brevi:
<pl. ep.  467>	 argenti quinquaginta mi illa empta est minis;
<pl. ep.  468>	 si sexaginta mihi denumerantur minae,
<pl. ep.  469>	 tuas possidebit mulier faxo ferias;
<pl. ep.  470>	 atque ita profecto, ut eam ex hoc exoneres agro.
<pl. ep.  471>	 Estne empta mi istis legibus? Habeas licet.
<pl. ep.  472>	 Conciliavisti pulchre. Heus, foras educite
<pl. ep.  473>	 quam introduxistis fidicinam. atque etiam fides,
<pl. ep.  474>	 ei quae accessere, tibi addam dono gratiis.
<pl. ep.  475>	 age accipe hanc sis. Quae te intemperiae tenent?
<pl. ep.  476>	 quas tu mihi tenebras trudis? quin tu fidicinam
<pl. ep.  477>	 produci intus iubes. Haec ergo est fidicina.
<pl. ep.  478>	 hic alia nullast. Non mihi nugari potes.
<pl. ep.  479>	 quin tu huc producis fidicinam Acropolistidem?
<pl. ep.  480>	 Haec inquamst. Non haec inquamst. non novisse me
<pl. ep.  481>	 meam rere amicam posse? Hanc, inquam, filius
<pl. ep.  482>	 meus deperibat fidicinam. Haec non est ea.
<pl. ep.  483>	 Quid? non est? Non est. Vnde haec igitur gentiumst?
<pl. ep.  484>	 equidem hercle argentum pro hac dedi. Stulte datum
<pl. ep.  485>	 reor et peccatum largiter. Immo haec east.
<pl. ep.  486>	 nam servom misi, qui illum sectari solet
<pl. ep.  487>	 meum gnatum: is ipse hanc destinavit fidicinam.
<pl. ep.  488>	 Em istic homo te articulatim concidit, senex,
<pl. ep.  489>	 tuos servos. Quid? concidit? Sic suspiciost,
<pl. ep.  490>	 nam pro fidicina haec cerva supposita est tibi.
<pl. ep.  491>	 senex, tibi os est sublitum plane et probe.
<pl. ep.  492>	 ego illam requiram iam ubi ubi est.--- Bellator, vale.
<pl. ep.  493>	 euge, euge, Epidice, frugi es, pugnavisti, homo es,
<pl. ep.  494>	 qui me emunxisti mucidum, minimi preti.
<pl. ep.  495>	 mercatus te hodie est de lenone Apoecides?
<pl. ep.  496>	 Fando ego istunc hominem numquam audivi ante hunc diem,
<pl. ep.  497>	 neque me quidem emere quisquam ulla pecunia
<pl. ep.  498>	 potuit: plus iam sum libera quinquennium.
<pl. ep.  499>	 Quid tibi negotist meae domi igitur? Audies.
<pl. ep.  500>	 conducta veni, ut fidibus cantarem seni,
<pl. ep.  501>	 dum rem divinam faceret. Fateor me omnium
<pl. ep.  502>	 hominum esse Athenis Atticis minimi preti.
<pl. ep.  503>	 sed tu novistin fidicinam Acropolistidem?
<pl. ep.  504>	 Tam facile quam me. Vbi habitat? Postquam liberast
<pl. ep.  505>	 ubi habitet dicere admodum incerte scio.
<pl. ep.  506>	 Eho an libera illa est? quis eam liberaverit,
<pl. ep.  507>	 volo scire, si scis. Id quod audivi audies.
<pl. ep.  508>	 Stratippoclem aiunt Periphanai filium
<pl. ep.  509>	 absentem curavisse ut fieret libera.
<pl. ep.  510>	 Perii hercle, si istaec vera sunt; planissume
<pl. ep.  511>	 meum exenteravit Epidicus marsuppium.
<pl. ep.  512>	 Haec sic audivi. numquid me vis ceterum?
<pl. ep.  513>	 Malo cruciatu ut pereas atque abeas cito.
<pl. ep.  514>	 Fides non reddis? Neque fides neque tibias.
<pl. ep.  515>	 propera igitur fugere hinc, si te di amant. Abiero.
<pl. ep.  516>	 flagitio cum maiore post reddes tamen.---
<pl. ep.  517>	 Quid nunc? qui in tantis positus sum sententiis, 
<pl. ep.  518>	 [eamne ego sinam impune? immo etiam si alterum
<pl. ep.  519>	 tantum perdundumst, perdam potius quam sinam
<pl. ep.  520>	 me impune irrisum esse, habitum depeculatui]
<pl. ep.  521>	 ei sic data esse verba praesenti palam!
<pl. ep.  522>	 atque me minoris facio prae illo, qui omnium
<pl. ep.  523>	 legum atque iurum fictor, conditor cluet;
<pl. ep.  524>	 is etiam sese sapere memorat: malleum
<pl. ep.  525>	 sapientiorem vidi excusso manubrio.
<pl. ep.  526>	 Si quid est homini miseriarum quod miserescat, miser ex animost.
<pl. ep.  527>	 id ego experior, cui multa in unum locum
<pl. ep.  528>	 confluont, quae meum pectus pulsant simul:
<pl. ep.  529>	 multiplex aerumna me exercitam habet,
<pl. ep.  530>	 paupertas, pavor territat mentem animi,
<pl. ep.  531>	 neque ubi meas spes collocem habeo usquam munitum locum.
<pl. ep.  532>	 ita gnata mea hostiumst potita, neque ea nunc ubi sit scio.
<pl. ep.  533>	 Quis illaec est mulier, timido pectore peregre adveniens
<pl. ep.  534>	 quae ipsa se miseratur? In his dictust locis habitare mihi
<pl. ep.  535>	 Periphanes. Me nominat haec; credo ego illi hospitio usus venit.
<pl. ep.  536>	 Pervelim mercedem dare, qui monstret eum mihi hominem aut ubi habitet.
<pl. ep.  537>	 Noscito ego hanc, nam videor nescio ubi mi vidisse prius.
<pl. ep.  538>	 estne ea an non east quam animus retur meus?
<pl. ep.  539>	 Di boni, visitavi * * antidhac?
<pl. ep.  540>	 Certo east * * quam in Epidauro pauperculam memini comprimere.
<pl. ep.  541>	 Plane hicine est, qui mihi in Epidauro primus pudicitiam pepulit.
<pl. ep.  542>	 Quae meo compressu peperit filiam quam domi nunc habeo.
<pl. ep.  543>	 quid si adeam--- Hau scio an congrediar--- Si haec east. Si is est homo, sicut
<pl. ep.  544>	 anni multi dubia dant.
<pl. ep.  545>	 Longa dies meum incertat animum. sin east quam incerte autumo,
<pl. ep.  545a>	 hanc congrediar astu.
<pl. ep.  546>	 Muliebris adhibenda mihi malitia nunc est.
<pl. ep.  547>	 Compellabo. Orationis aciem contra conferam.
<pl. ep.  548>	 Salva sis. Salutem accipio mi et meis. Quid ceterum?
<pl. ep.  549>	 Salvos sis: quod credidisti reddo. Haud accuso fidem.
<pl. ep.  550>	 novin ego te? Si ego te novi, animum inducam, ut tu noveris.
<pl. ep.  551>	 Vbi te visitavi? Inique . Quid iam? Quia
<pl. ep.  552>	 tuae memoriae interpretari me aequom censes. Commode
<pl. ep.  553>	 fabulata es. Mira memoras. Te memini--- Em istuc rectius.
<pl. ep.  554>	 Meministin--- Memini id quod memini. At in Epidauro--- Ah, guttula
<pl. ep.  555>	 pectus ardens mi aspersisti. Virgini pauperculae,
<pl. ep.  556>	 tuaeque matri me levare paupertatem? Tun is es,
<pl. ep.  557>	 qui per voluptatem tuam in me aerumnam obsevisti gravem?
<pl. ep.  558>	 Ego sum. salve. Salva sum, quia te esse salvom sentio.
<pl. ep.  559>	 Cedo manum. Accipe. aerumnosam et miseriarum compotem
<pl. ep.  560>	 mulierem retines. Quid est quod voltus turbatust tuos?
<pl. ep.  561>	 Filiam quam ex te suscepi--- Quid eam? Eductam perdidi.
<pl. ep.  562>	 hostium est potita. Habe animum lenem et tranquillum. tace.
<pl. ep.  563>	 domi meae eccam salvam et sanam. nam postquam audivi ilico
<pl. ep.  564>	 ex meo servo, illam esse captam, continuo argentum dedi,
<pl. ep.  565>	 ut emeretur. ille eam rem adeo sobrie et frugaliter
<pl. ep.  566>	 accuravit, utut ad alias res est impense inprobus.
<pl. ep.  567>	 Fac videam, si mea, si salva mihi sit. Eho, istinc, Canthara,
<pl. ep.  568>	 iube Telestidem huc prodire filiam ante aedis meam,
<pl. ep.  569>	 ut suam videat matrem. Remigrat animus nunc demum mihi.
<pl. ep.  570>	 Quid est, pater, quod me excivisti ante aedis? Vt matrem tuam
<pl. ep.  571>	 videas, adeas, advenienti des salutem atque osculum.
<pl. ep.  572>	 Quam meam matrem? Quae exanimata exsequitur aspectum tuom.
<pl. ep.  573>	 Quis istaec est quam tu osculum mihi ferre iubes? Tua filia.
<pl. ep.  574>	 Haecine? Haec. Egone osculum huic dem? Quor non, quae ex te nata sit?
<pl. ep.  575>	 Tu homo insanis. Egone? Tune. Quor? Quia ego hanc quae siet
<pl. ep.  576>	 neque scio neque novi, neque ego hanc oculis vidi ante hunc diem.
<pl. ep.  577>	 Scio quid erres: quia vestitum atque ornatum immutabilem
<pl. ep.  578>	 habet haec, *
<pl. ep.  579>	 * aliter catuli longe olent, aliter suis.
<pl. ep.  580>	 ne ego eam novisse * Pro deum atque hominum fidem,
<pl. ep.  581>	 quid? ego lenocinium facio, qui habeam alienos domi
<pl. ep.  582>	 atque argentum egurgitem domo prosus? quid tu, quae patrem
<pl. ep.  583>	 tuom vocas me atque osculare, quid stas stupida? quid taces?
<pl. ep.  584>	 Quid loquar vis? Haec negat se tuam esse matrem. Ne fuat,
<pl. ep.  585>	 si non volt: equidem hac invita tamen ero matris filia;
<pl. ep.  586>	 non med istanc cogere aequom est meam esse matrem, si nevolt.
<pl. ep.  587>	 Cur me igitur patrem vocabas? Tua istaec culpast, non mea.
<pl. ep.  588>	 non patrem ego te nominem, ubi tu tuam me appellas filiam?
<pl. ep.  589>	 hanc quoque etiam, si me appellet filiam, matrem vocem.
<pl. ep.  590>	 negat haec filiam me suam esse: non ergo haec mater mea est.
<pl. ep.  591>	 postremo haec mea culpa non est: quae didici dixi omnia;
<pl. ep.  592>	 Epidicus mihi fuit magister. Perii, plaustrum perculi.
<pl. ep.  593>	 Numquid ego ibi, pater, peccavi? Si hercle te umquam audivero
<pl. ep.  594>	 me patrem vocare, vitam tuam ego interimam. Non voco.
<pl. ep.  595>	 ubi voles pater esse, ibi esto; ubi noles, ne fueris pater.
<pl. ep.  596>	 Quid, si ob eam rem hanc emisti, quia tuam gnatam es ratus,
<pl. ep.  597>	 quibus de signis agnoscebas? Nullis. Qua re filiam
<pl. ep.  598>	 credidisti nostram? Servos Epidicus dixit mihi.
<pl. ep.  599>	 Quid si servo aliter visumst, non poteras novisse, obsecro? 
<pl. ep.  600>	 Quid ego, qui illam ut primum vidi, numquam vidi postea?
<pl. ep.  601>	 Perii misera. Ne fle, mulier. intro abi, habe animum bonum;
<pl. ep.  602>	 ego illam reperiam. Hinc Athenis civis eam emit Atticus:
<pl. ep.  603>	 adulescentem equidem dicebant emisse. Inveniam, tace.
<pl. ep.  604>	 abi modo intro atque hanc asserva Circam Solis filiam.
<pl. ep.  605>	 ego relictis rebus Epidicum operam quaerendo dabo:
<pl. ep.  606>	 si invenio, exitiabilem ego illi faciam hunc ut fiat diem.---
<pl. ep.  607>	 Male morigerus mi est danista, qui a me argentum non petit
<pl. ep.  608>	 neque illam adducit quae empta ex praedast. sed eccum incedit Epidicus.
<pl. ep.  609>	 quid illuc est quod illi caperrat frons severitudine?
<pl. ep.  610>	 Si undecim deos praeter sese secum adducat Iuppiter,
<pl. ep.  611>	 ita non omnes ex cruciatu poterunt eximere Epidicum.
<pl. ep.  612>	 Periphanem emere lora vidi, ibi aderat una Apoecides;
<pl. ep.  613>	 nunc homines me quaeritare credo. senserunt, sciunt
<pl. ep.  614>	 sibi data esse verba. Quid agis, mea commoditas? Quod miser.
<pl. ep.  615>	 Quid est tibi? Quin tu mi adornas ad fugam viaticum,
<pl. ep.  616>	 prius quam pereo? nam per urbem duo defloccati senes
<pl. ep.  617>	 quaeritant me, in manibus gestant copulas secum simul.
<pl. ep.  618>	 Habe bonum animum. Quippe ego quoi libertas in mundo sitast.
<pl. ep.  619>	 Ego te servabo. Edepol me illi melius, si nacti fuant.
<pl. ep.  620>	 sed quis haec est muliercula et ille gravastellus qui venit?
<pl. ep.  621>	 Hic est danista, haec illa est autem, quam emi de praeda. Haecinest?
<pl. ep.  622>	 Haec est. estne ita ut tibi dixi? aspecta et contempla, Epidice:
<pl. ep.  623>	 usque ab unguiculo ad capillum summumst festivissuma.
<pl. ep.  624>	 estne consimilis quasi cum signum pictum pulchre aspexeris?
<pl. ep.  625>	 Ex tuis verbis meum futurum corium pulchrum praedicas,
<pl. ep.  626>	 quem Apella atque Zeuxis duo pingent pigmentis ulmeis.
<pl. ep.  627>	 Di immortales, sicin iussi ad me ires? pedibus pulmunes
<pl. ep.  628>	 qui perhibetur prius venisset quam tu advenisti mihi.
<pl. ep.  629>	 Haec edepol remorata med est. Siquidem istius gratia
<pl. ep.  630>	 id quod ista voluit, nimium advenisti cito.
<pl. ep.  631>	 Age age, absolve me atque argentum numera, ne comites morer.
<pl. ep.  632>	 Pernumeratumst. Tene cruminam: huc inde. Sapienter venis.
<pl. ep.  633>	 opperire, dum effero ad te argentum. Matura. Domist.---
<pl. ep.  634>	 Satin ego oculis utilitatem optineo sincere an parum?
<pl. ep.  635>	 videon ego Telestidem te, Periphanai filiam,
<pl. ep.  636>	 ex Philippa matre natam Thebis, Epidauri satam?
<pl. ep.  637>	 Quis tu homo es, qui meum parentum nomen memoras et meum?
<pl. ep.  638>	 Non me nosti? Quod quidem nunc veniat in mentem mihi.
<pl. ep.  639>	 Non meministi me auream ad te afferre natali die
<pl. ep.  640>	 lunulam atque anellum aureolum in digitum? Memini, mi homo.
<pl. ep.  641>	 tune is es? Ego sum, et istic frater, qui te mercatust, tuos.
<pl. ep.  642>	 * * alia matre, uno patre.
<pl. ep.  643>	 Quid pater meus? vivit? Animo liquido et tranquillo es, tace.
<pl. ep.  644>	 Di me ex perdita servatam cupiunt, si vera autumas.
<pl. ep.  645>	 Non habeo ullam occasionem, ut apud te falsa fabuler.
<pl. ep.  646>	 Accipe argentum hoc, danista. hic sunt quadraginta minae.
<pl. ep.  647>	 siquid erit dubium, immutabo. Bene fecisti, bene vale.---
<pl. ep.  648>	 Nunc enim tu mea es. Soror quidem edepol, ut tu aeque scias.
<pl. ep.  649>	 salve, frater. Sanan haec est? Sana, si appellat suom.
<pl. ep.  650>	 Quid? ego modo amator sum huic frater factus, dum intro eo atque exeo?
<pl. ep.  651>	 Quod boni est id tacitus taceas tute tecum et gaudeas.
<pl. ep.  652>	 Perdidisti et repperisti me, soror. , tace.
<pl. ep.  653>	 tibi quidem quod ames domi praestost, fidicina, opera mea;
<pl. ep.  654>	 et sororem in libertatem idem opera concilio mea.
<pl. ep.  655>	 Epidice, fateor--- Abi intro ac iube huic aquam calefieri;
<pl. ep.  656>	 cetera haec posterius faxo scibis, ubi erit otium.
<pl. ep.  657>	 Sequere hac me, soror. Ego ad vos Thesprionem iussero
<pl. ep.  658>	 huc transire. sed memento, si quid saevibunt senes,
<pl. ep.  659>	 suppetias mihi cum sorore ferre. Facile istuc erit.---
<pl. ep.  660>	 Thesprio, exi istac per hortum, adfer domum auxilium mihi,
<pl. ep.  661>	 magnast res. minoris multo facio quam dudum senes.
<pl. ep.  662>	 remeabo intro, ut accurentur advenientes hospites.
<pl. ep.  663>	 eadem haec intus edocebo quae ego scio Stratippoclem.
<pl. ep.  664>	 non fugio, domi adesse certumst; neque ille haud obiciet mihi
<pl. ep.  665>	 pedibus sese provocatum. abeo intro, nimis longum loquor.---
<pl. ep.  666>	 Satine illic homo ludibrio nos vetulos decrepitos duos
<pl. ep.  667>	 habet? Immo edepol tu quidem miserum med habes miseris modis.
<pl. ep.  668>	 Tace sis, modo sine me hominem apisci. Dico ego tibi iam, ut scias:
<pl. ep.  669>	 alium tibi te comitem meliust quaerere; ita, dum te sequor,
<pl. ep.  670>	 lassitudine invaserunt misero in genua flemina.
<pl. ep.  671>	 Quot illic homo hodie me exemplis ludificatust atque te,
<pl. ep.  672>	 ut illic autem exenteravit mihi opes argentarias!
<pl. ep.  673>	 Apage illum a me, nam ille quidem Volcani iratist filius:
<pl. ep.  674>	 quaqua tangit, omne amburit, si astes, aestu calefacit.
<pl. ep.  675>	 Duodecim deis plus quam in caelo deorumst immortalium
<pl. ep.  676>	 mihi nunc auxilio adiutores sunt et mecum militant.
<pl. ep.  677>	 quidquid ego malefeci, auxilia mi et suppetiae sunt domi,
<pl. ep.  678>	 apolactizo inimicos omnis. Vbi illum quaeram gentium?
<pl. ep.  679>	 Dum sine me quaeras, quaeras mea causa vel medio in mari.
<pl. ep.  680>	 Quid me quaeris? quid laboras? quid hunc sollicitas? ecce me.
<pl. ep.  681>	 num te fugi, num ab domo apsum, num oculis concessi tuis?
<pl. ep.  682>	 * * *
<pl. ep.  683>	 nec tibi supplico. vincire vis? em, ostendo manus;
<pl. ep.  684>	 tu habes lora, ego te emere vidi: quid nunc cessas? colliga.
<pl. ep.  685>	 Ilicet, vadimonium ultro mi hic facit. Quin colligas?
<pl. ep.  686>	 Edepol mancipium scelestum. Te profecto, Apoecides,
<pl. ep.  687>	 nil moror mihi deprecari. Facile exoras, Epidice.
<pl. ep.  688>	 Ecquid agis? Tuon arbitratu? Meo hercle vero atque hau tuo
<pl. ep.  689>	 colligandae haec sunt tibi hodie. At non lubet, non colligo.
<pl. ep.  690>	 Tragulam in te inicere adornat, nescio quam fabricam facit.
<pl. ep.  691>	 Tibi moram facis, cum ego solutus asto. age, inquam, colliga.
<pl. ep.  692>	 At mihi magis lubet solutum te rogitare. At nil scies.
<pl. ep.  693>	 Quid ago? Quid agas? mos geratur. Frugi es tu homo, Apoecides.
<pl. ep.  694>	 Cedo manus igitur. Morantur nihil. atque arte colliga.
<pl. ep.  695>	 Nihil moror. Obnoxiose. Facto opere arbitramino.
<pl. ep.  696>	 Bene hoc habet. age nunciam ex me exquire, rogita quod lubet.
<pl. ep.  697>	 Qua fiducia primum, quae emptast nudiustertius,
<pl. ep.  698>	 filiam meam dicere esse? Libuit: ea fiducia.
<pl. ep.  699>	 Ain tu? libuit? Aio. vel da pignus, ni ea sit filia.
<pl. ep.  700>	 Quam negat novisse mater? Ni ergo matris filia est,
<pl. ep.  701>	 in meum nummum, in tuom talentum pignus da. Enim istaec captiost.
<pl. ep.  702>	 sed quis east mulier? Tui gnati amica, ut omnem rem scias.
<pl. ep.  703>	 Dedin tibi minas triginta ob filiam? Fateor datas
<pl. ep.  704>	 et eo argento illam me emisse amicam fili fidicinam
<pl. ep.  705>	 pro tua filia: is te eam ob rem tetigi triginta minis.
<pl. ep.  706>	 Quo modo me ludos fecisti de illa conducticia
<pl. ep.  707>	 fidicina? Factum hercle vero, et recte factum iudico.
<pl. ep.  708>	 Quid postremo argento factum est quod dedi? Dicam tibi:
<pl. ep.  709>	 neque malo homini neque maligno tuo dedi Stratippocli.
<pl. ep.  710>	 Quor dare ? Quia mi libitum est. Quae haec, malum, impudentiast?
<pl. ep.  711>	 Etiam inclamitor quasi servos? Cum tu es liber, gaudeo.
<pl. ep.  712>	 Merui ut fierem. Tu meruisti? Vise intro: ego faxo scies
<pl. ep.  713>	 hoc ita esse. Quid est negoti? Iam ipsa res dicet tibi.
<pl. ep.  714>	 abi modo intro. Ei, non illuc temerest. Adserva istum, Apoecides.---
<pl. ep.  715>	 Quid illuc, Epidice, est negoti? Maxima hercle iniuria
<pl. ep.  716>	 vinctus asto, cuius haec hodie opera inventast filia.
<pl. ep.  717>	 Ain tu te illius invenisse filiam? Inveni, et domi est.
<pl. ep.  718>	 sed ut acerbum est, pro bene factis cum mali messim metas.
<pl. ep.  719>	 Quamne hodie per urbem uterque sumus defessi quaerere?
<pl. ep.  720>	 Ego sum defessus reperire, vos defessi quaerere.
<pl. ep.  721>	 Quid isti oratis opere tanto? mi orandum esse intellego,
<pl. ep.  722>	 ut liceat merito huius facere. cedo tu ut exsolvam manus.
<pl. ep.  723>	 Ne attigas. Ostende vero. Nolo. Non aequom facis.
<pl. ep.  724>	 Numquam hercle hodie, nisi supplicium mihi das, me solvi sinam.
<pl. ep.  725>	 Optumum atque aequissumum oras. soccos, tunicam, pallium
<pl. ep.  726>	 tibi dabo. Quid deinde porro? Libertatem. At postea?
<pl. ep.  727>	 novo liberto opus est quod pappet. Dabitur, praebebo cibum.
<pl. ep.  728>	 Numquam hercle hodie, nisi me orassis, solves. Oro te, Epidice,
<pl. ep.  729>	 mihi ut ignoscas, siquid imprudens culpa peccavi mea.
<pl. ep.  730>	 at ob eam rem liber esto. Invitus do hanc veniam tibi,
<pl. ep.  731>	 nisi necessitate cogar. solve sane, si lubet.
<pl. ep.  732>	 Hic is homo est qui libertatem malitia invenit sua.
<pl. ep.  733>	 plaudite et valete. lumbos porgite atque exsurgite.
