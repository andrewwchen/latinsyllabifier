<ps. cic. exil. 1.1>	Si quando inimicorum impetum propulsare ac propellere cupistis, defendite nunc uniuersi unum, qui, ne omnes concideretis ardoreque flammae conflagraretis, mei capitis periculo non dubitaui prouidere. Nam, quem uirtutis gloria cum summa laude ad caelum extulit, eumdem inimicorum inuidia indignissime oppressum deprimit ad supplicium. Si liberum conceptam dulcedinem animo inclusam continetis, nolite eo uelle carere, qui carissimam uestram procreationem sibi esse duxit. 
<ps. cic. exil. 1.2>	Est enim liberale officium serere beneficium, ut metere possis fructum. Fidei conducit in loco debitum retribuere. Illic enim animi uoluntas propensa comprobatur, hic memoria collaudatur. Itaque si omnibus graue iugum seruitutis esse debet in libertate educatis, sit is uestris animis acceptissimus, qui a uestro corpore iugum acerbissimum reppulit seruitutis. 
<ps. cic. exil. 1.3>	Et, si maiores uestri eos imperatores, qui militum uirtute hostium fregerunt furorem, iucundissimo fructu libertatis reconciliato non solum statuis dignos putarunt, sed etiam aeterna triumphi laude decorarunt, tum uos eum consulem, qui non militum praesenti fortitudine, sed sua eximia animi uirtute hostilem ciuium mentem senatus auctoritate uindicauit, existimate uobis retinendum in ciuitate esse. 
<ps. cic. exil. 2.4>	Si, quae beneficia singulis ciuibus priuatimque dantur, ea solent iis esse fructuosa, a quibus sunt profecta, iure et merito possum ego uos ad defensionem meae salutis adhortari, quos conseruaui uniuersos. Nam neque maius est defendere unum quam populum, neque uerius a singulis quam ab omnibus repetere officii praemium et  fructum,  propterea  quod  in unius periculo saepe contentio parua est, ut leuis sit labor defensori sustinendus, in rei publicae  insidiis, quo firmius est quod oppugnatur, eo paratiores sunt inimici, ut iis sine magna sollicitudine, industria, uirtute non queat resisti.
<ps. cic. exil. 2.5>	Et singulorum opes saepe sunt tenues et infirmae ad gratiam referendam, ut opitulari bene merentibus non queant, si maxime cupiant; uniuersorum auxilium eo plurimum prodest, quo firmioribus opibus est nixum. Iure igitur, quoniam et maior impensa in patriam officii facta est, quam in priuata fit defensione et plus a uobis praesidii quam a ceteris opis ad salutem potest afferri, uos optestor, quos mihi et debere et posse intelligo opitulari.
<ps. cic. exil. 2.6>	Non conuenit enim, cum ego ad promerendum officium tam fuerim expeditus, uos ad referendam gratiam esse tardiores; ne, cuius amplitudinem et gloriam laude atque honoribus amplificare debeatis, eius incolumitatem et salutem deserendam existimetis. Etenim errat si quis arbitratur M. Tullium idcirco in capitis periculum uocari quod deliquerit aliquid, quod patriam laeserit, quod improbe uixerit; non citatur reus audaciae, uirtutis reus citatur; non accusatur quod rem publicam ui oppugnarit, sed quod homo nouus perniciosum nobilium restinxerit furorem; non obest mihi turpis et nocens, sed honestissime laudatissimeque acta uita; non odio bonorum, sed inuidia premor malorum.
<ps. cic. exil. 3.7>	Intelligunt homines tot et tam praeclaris testimoniis monumentisque uirtutis comparatis M. Tullio, dum sit incolumis, fore uoluptati: idcirco uitam eripere cupiunt, ut cum spiritu sensum quoque adimant iucunditatis. Nonne igitur indignum est eos praemiis meis inuidere, qui uirtute certare noluerunt, eos in contentionem honoris uenire, qui officiis se superari aequissimo animo tulerunt? Si dulcis est gloria, consequere uirtutem; noli abiicere labores, petere honorem: honorem dico? immo uero famam, fortunas, familiam, liberos, caput, corpus, ipsum denique sanguinem atque animam. Cedo inuitus de re publica, cedo oppressus de fortuna, de dignitate, discedo re publica uictus audacia malorum.
<ps. cic. exil. 3.8>	Liceat manere, si non illum M. Tullium custodem urbis, defensorem omnium, patrem patriae, at certe reliquias Tullii; liceat in conspectu  ciuium, in hac urbe, quam ex parricidarum faucibus eripuit, remanere, tecta hominum, fana deorum, uniuersam uidere periculo liberatam suo ciuitatem; liceat ex hac flamma euolare, praesertim qui illud impium incendium perditorum hominum lacrimis potius meis quam sanguine uestro restingui malui. Neque enim peto ut mihi detis uitam, sed datam repeto ut reddatis. si meministis quod dedi, uos non debetis oblivisci sed retribuere quod debuistis.
<ps. cic. exil. 4.9>	Vos, uos obtestor, di immortales, qui meae menti lumina praetulistis, cum consensum exstinxi coniurationis arcemque urbis ab incendio ac flamma liberaui liberosque uestros a gremio et complexu matrum ad caedem et cruorem non sum passus abstrahi. Num igitur potest fieri a clientibus ut recipiar, cum, a quibus debeam retineri, reicere instituant? Socii quo fugiant, cum aditus custodi patriae praeclusus sit? quo modo spes salutis reliquis residebit, cum civibus praeclusa sit expectatio incolumitatis? pax et concordia extraneis gignetur, cum iam domesticis non insideat, sed publice prouidenti eripiatur?
<ps. cic. exil. 4.10>	Nam quid ego improborum facta renouem oratione, ut redintegratione illius coniurationis animos uulnerem uestros? Auxilium ab alienis efflagitabo, cum uestros ciues deseratis? Sociorum inuocem subsidium, cum a ciuibus interclusum sit praesidium? Quam colere gentem non instituam? utrum ut custos accipiar an ut proditor excludar? si ut conseruator, uestra erit ignominia; sin ut oppugnator, praecisa erunt omnia. Itaque, quod putaui fore gaudium, id extitit exitiu.
<ps. cic. exil. 4.11>	Si, Quirites, eundem in ceterorum periculis haberemus animum, quem in nostris difficultatibus, et pro innocentissimo quoque propugnare et nocentissimum quemque oppugnare nobis utilissimum esse arbitraremur; et, si cum optimi cuiusque rebus aduersis nostram salutem, cum deterrimorum autem secundis nostra pericula putemus coniuncta, frequentes profecto talibus conatis obuiam ire niteremur, neque partim innocentia freti, partim nobilitate nixi, partim potentia ac multitudine amicorum fulti, cum perfacile existimaremus aduersariorum uim ac factionem a nobis repelli posse, subito ipsi simili periculo circumuenti, in nostro euentu aliorum reminiscentes casus, iure id nobis accidere nequiquam quereremur.
<ps. cic. exil. 5.12>	Quis enim est, Quirites, qui cum inimicorum nostrorum uim atque uiolentiam perspiciat quique nostrum periculosissimum casum recognoscat, qui non sibi ac suis diffidat fortunis? Quo enim se satis tutum arbitrabitur praesidio? Virtutis et gloriae? At ea nos ipsa hoc tempore oppugnant. Multitudine amicorum? Aperuerunt non fortes esse amicos, si in eorum potestate nostra sita salus non est. Paucitate inimicorum? At id non in ipsius, sed in aliorum uoluntate positum est. Nam non satis est, ne cui iniuriam facias, prouidere, si tamen sunt uoluntarii inimici, qui tuis praemiis te oppugnent.
<ps. cic. exil. 5.13>	Atque cum haec omnia omnibus sint grauia et acerba, tum uero nobis misera atque intoleranda, quorum et officia in rem publicam recentissima et incommoda ob rem publicam frequentissima in familia uersantur. Nunc, si eadem condicio disceptationis proponetur, aequi auditores adhibebuntur, aures non obtunsae criminatione, sed uacuae praebebuntur, qui sunt assecuti summum gradum honoris, non despoliabuntur honore, qui sperant, facilius et procliuius ad laudem nobilitatis peruenient. Quam ob rem nolo me duce supplicii uos ad fraudem deduci, ut ego ad pristinum statum recidam casus. Nunc igitur, si lingua est concertandum, innocentiae uirtute fretus supero, si facta compensanda sunt, conferamus aequitatem, si uiolentiae impetu opprimimur, decedam pro omnibus unus tribunicio furori, quoniam laborem pro cunctis ferre consueui.
<ps. cic. exil. 6.14>	Si igitur aliquo tempore iis hominibus consuluistis, quorum animus est religione pietatis defunctus, debetis mihi quoque prospicere, qui numini deorum consecratum sartum tectum ab omni piaculo conseruaui et uos ut tutam ac tranquillam fortunam traheretis mea perfeci uigilantia. Nam me, quem paulo ante fortuna erexerat ad gloriam, uirtus extulit ad laudem, populus tribuit honorem, eundem tribuni furor exagitatus depulit ad calamitatem. Et quoniam animaduertistis illam conspirationem conflatam ita esse restinctam ut nulla scintilla compareat incendii, uos quoque tribuniciam sedate temeritatem--qui nunc se mihi inimicum ostendit, se prius esse uestrum professus est inimicum--; ne rei crudelitas, experta in me, in uos conualescat et calamitas, remorata longius, serpat ac progrediatur, praecauete!
<ps. cic. exil. 6.15>	Nunc uel solus delectus ad calamitatem uel primus uocatus ad tale periculum omnium animos iure debeo commouere. Omnia sunt immutata; manus ad demonstrandam religantur iniuriam, lingua inciditur ad deplorandam calamitatem, animus praecluditur ad exponendam rei indignitatem. Humilitatem generis obiiciunt nobis, qui nouam rationem suscitant, ueteres maiorum obterunt laudes. Sed quid ego plura de illorum aut in me maledictis aut in uos scelerate loquar factis? quorum cognita improbitas, me tacente, coarguitur turpitudine uitae, ut de iis non sit necesse inimicos praedicare, de quorum scelere ne amici quidem aut ipsi possunt negare.
<ps. cic. exil. 6.16>	Vos ego appello, quorum de me maxima est potestas; apud uos loquor de mea calamitate, quos habui semper innocentiae et uirtutis meae testes. Igitur ex ciuitate bene meritus de re publica ciuis exturbatur, innocens expellitur, consularis homo, non facultatibus usus quondam minimis, amicorum multorum praesidio mutatus, nunc partim ab inuidis, partim ab inimicis circumuentus eget indigne? Huic si opem non tuleritis in periculo capitis, uos, credo, retinebitis uestram libertatem? Qui neque tanta ualetis auctoritate neque tantorum officiorum impensam egistis in patriam. Mihi credite, hoc in uno incommodum confirmatum multorum infirmabit incolumitatem et, si initio non erit refutatum, impune ad omnium perniciem conualescet. Proinde, aut in meo periculo salutem integram praestate communem, aut in uestris hoc idem incommodum expectate fortunis.
<ps. cic. exil. 7.17>	Nemo tam perdita auctoritate, tam facinerosa inuentus est uita, qui, cum de scelere fateretur, non tamen sententiis prius iudicum convinceretur quam supplicio addiceretur. Ego, repente ui tribunicia correptus, non modo loquendi libere in iudicio, sed ne consistendi quidem in ciuitate habeo potestatem. Eiicior non solum sine teste, sine indice, sine crimine, sine accusatore, sed sine etiam scelere.
<ps. cic. exil. 7.18>	Hostibus, in bello, qui dissident uoluntate, dimicant armis, uitam cotidie oppugnant, in ipsa acie cum proeliantur, licet loqui, licet disputare; mihi, in pace, ciui, qui perditorum hominum fregi furorem, pro fortunis meis apud uos loqui non licebit? Serui, qui ad supplicium caesi uerberibus trahuntur, apud eos saepe disputant, quos necare uoluerunt; ego, consularis, apud eos non loquar, quos conseruaui? Tacebo, si necesse est, tacebo, inquam, animo aequo, quoniam uirtus mea, me tacente, agit meam causam.
<ps. cic. exil. 8.19>	Itaque, ut ego in contione mea nihil ponam de rebus meis gestis, tamen in animis et memoria uestra largiter relinquam; isti modo uideant qua ratione hanc inultam meam fugam ferre possint. Etenim si a me, ut isti existimant, Lentuli mortui sordes, si Catilinae notissimus furor, si amentia Cethegi, si luxuries ac stupra Cassii poenas repetunt, profecto istis hora nulla, eiecto Tullio, uacua periculo aut periculi expectatione relinquetur. Ita illi in dies non meis insidiis, quae nullae a me parantur, sed suorum scelerum conscientia cruciati mihi absenti et populo Romano poenas dabunt.
<ps. cic. exil. 8.20>	Quas ob res ego inimicorum amentiae cupiditatique paucorum omnium salutis causa decedam, neque eo deducam aut progredi patiar ut opera mea manus inter uos conseratis caedesque ciuium inter se fiant, multoque potius ipse patria liberisque meis carebo quam propter unum me uos de fortunis uestris reique publicae dimicetis. Sic enim ab initio fui animatus, ut non magis mea causa putarem me esse natum quam rei publicae procreatum.
<ps. cic. exil. 8.21>	Sed illud queror quod non iam ad unius perniciem, sed ad uniuersorum instruitur calamitatem--conqueri, commiserari, dicere, expurgare, suspicionem dimouere, crimen diluere non licere, ore oppresso ceruices esse praebendas; quae tamen omnia iam non sunt tam calamitosa quod mihi sunt subeunda, quam perniciosa quod in rem publicam sunt introducta. Quam ob rem statutum est atque decretum in his temporibus ciuitatis omnia perpeti quae uolet furor libidinosus. Vim uolunt afferre? praesto sum. Eicere uolunt? exeo indicta causa. Nolunt audire? causam non dico. Aliud quippiam conantur? agant; nihil duri, nihil acerbi mihi erit, quod rem publicam tutabitur; non enim illis uictus cedo, sed incolumibus uobis me condono.
<ps. cic. exil. 9.22>	Neque enim mors miseranda est, quae ob rem publicam capitur, neque exilium turpe, quod uirtute suscipitur, cum praesertim non nullam hae poenae habeant in se consolationem. Nam uitam si eripiunt, non adiment gloriam immortalem, si exilio multabunt corpus, non animum a re publica remouebunt. Nam, ubicumque ero, hoc cogitabo, haec semper cura mea erit: meque uobis ereptum, non a uobis repudiatum existimabo.
<ps. cic. exil. 9.23>	Illud ab uniuersis peto postuloque, si, dum in ciuitate manere licitum est, nemini iniuste periculum creaui, nemini innocenti fui calamitati, si omnibus auxilio praesidioque esse consueui plurimosque in hac ciuitate sum tutatus, uti uos liberos meos in uestram fidem recipiatis eosque defendatis neue inimicos meos longius in familiam nostram progredi patiamini, utique, siue hinc abiero, siue ero hic oppressus, ea maneat opinio et existimatio, quae uirtute parta, non quae infelicitate illata est.
<ps. cic. exil. 10.24>	Nunc ego te, Iuppiter Optime Maxime, cuius nutu ac dicione sola terrarum gubernantur, teque, particeps conubii, socia regni, Regina Iuno, teque, Tritonia, armipotens Gorgophona.  Pallas Minerua, ceterique di deaeque immortales, qui excellenti tumulo ciuitatis sedem Capitoli in saxo incolitis constitutam, ut non solum cunctam intueri, sed etiam tueri possitis ciuitatem; a quorum ego quondam altaribus impiam manum ciuium remoui, a quorum templis meo periculo funestam flammam reppuli, ne illustrissimum orbis terrarum monumentum cum principe omnium terrarum occideret ciuitate; teque, Iuppiter Stator, quem uere huius imperii statorem maiores nostri nominauerunt, cuius in templo hostilem impetum Catilinae reppuli a muris, cuius templum a Romulo, uictis Sabinis, in Palati radice cum Victoria est collocatum, oro atque obsecro, ferte opem pariter rei publicae cunctaeque ciuitati meisque fortunis, resistite tribunicio furori, fauete innocentiae, subuenite solitudini, miseremini senectutis, nolite eum supplicem a uobis absterrere et excludere, qui in suo magistratu funesta facem a uestris reppulit templis. 
<ps. cic. exil. 10.25>	Si C. Mario auxilio fuistis, quod in cliuo Capitolino improborum ciuium caedem fecerat, si P. Scipioni, quod Hannibalis furibundam mentem a uestris reppulit templis, si denique Cn. Pompeio, quod terra marique hostis reddidit pacatos, sic nunc in meis calamitatibus aliquam ferte opem diuinam; ut saepe multorum in periculis fecistis, sic nunc in meis miseriis diuinum aliquod auxilium et numen ostendite.
<ps. cic. exil. 11.26>	Deinde uos, quorum potestas proxime ad deorum immortalium numen accedit, oro atque obsecro, quibus singillatim saepe supplex ad pedes iacui, ut eum, quem singuli stratum atque abiectum subleuastis, nunc uniuersi conservatum uelitis: si neminem umquam uestrum laesi, si nemini innocenti obfui, sed etiam e contrario, ut quisque auxilium meum desiderauit, opem ferre non dubitaui, si denique, quaecumque administraui, ex uestra auctoritate et patrum conscriptorum uoluntate feci, si malui inimicorum cupiditati quam rei publicae et legitimae auctoritati poenas sufferre, uti existimetis ex illo crudelissimo inimicorum impetu ereptum in antiquum statum dignitatis restitui convenire.
<ps. cic. exil. 11.27>	Sed quoniam neque mihi libere loquendi, neque uobis clementer audiendi, neque omnino iudicandi paucorum furore et audacia facta est potestas, sed oppressa est res publica armis, metu debilitata seruili, uti liberum spiritum ducendi nullam habeat potestatem, cedam inermis armatis, innocens nocentibus, priuatus furibundo magistratui. Neque enim Q. Metellus quicquam de sua uirtute detraxit quod cessit L. Saturnino furenti, neque C. Cotta, quod Q. Vario, tribuno plebis, inferiore genere orto, cedendum putauit, neque C. Marius, qui quantas res gesserit uestra uobis libertas indicio esse poterit: neque M. Tullius suum animum uestra abalienauit potestate, cum praecipuum uobis obsidem sui animi uestram reliquerit libertatem. 
<ps. cic. exil. 11.28>	Quam ob rem testor deos deasque omnes immortales uestrasque maxime mentes me non uitae turpitudine, non pro magnitudine scelerum, non propter reliquae aetatis infamiam poenas iure et lege persoluere, sed propter uirtutis inuidiam, propter iucundissimam ingenii laudem, propter magnitudinem rerum gestarum crudelissime ciuitate priuari. Quod si idem accidit Q. Caepioni, si Mancino, si Rutilio, mihi hoc accidisse non magnopere erit mirandum, cum praesertim non generis antiquitate, sed uirtutis ornamentis summam laudem sim consecutus.
<ps. cic. exil. 12.29>	Nunc ego uos, equites Romani, obtestor, quorum uirtute nomen Romanum uictoriam cum laude possidet coniunctam, quorum factis gloriantur ciues, laetantur socii, gemunt hostes, ut, si erga uos omni tempore optime fui animatus, si mea pericula neglexi, dum timorem a patria propulsarem, si aeque liberis uestris prospexi ac uos parentibus consuestis, ut nunc me uelitis, uestris opibus defensum, incolumem in hac ciuitate retinere--quae, cum a scelerata coniuratione esset incensa, meo ductu ac labore restincta est,--nec patiamini me a liberis meis abstractum, a coniuge abreptum, ab aris focisque, innocentem, proiectum uitam degere in exilio, miserrimi mortalis casum subire.
<ps. cic. exil. 12.30>	Proiicitur Tullius in exilium. At a quo? nimirum innocens ab inimico, religiosus a scelerato, beneuolus huic ciuitati ab hoste. O misera uitae ratio, quae tamdiu resides in uoluptate, quamdiu fortunae poscit libido! Egone inimicus huic ciuitati? quam ob rem? Quia inimicos necaui. Egone hostis? quid ita? Quia hostes interfeci. En condicionem huius temporis! antea gloria ac laude dignissimi ducebantur, qui haec perfecerunt, nunc scelerati ac parricidae esse dicuntur, qui haec administrarunt. Sint sane scelerati, superet istorum victoria, si modo uictoria appellanda est, in qua ciuitatis inest luctus; habeant hanc palmam ex innocentis cruore; tantum a uobis illud, equites Romani, peto et rogo, ut, quem saepenumero uestra laude cohonestastis, eundem in dubiis uitae periculis uestra uirtute conseruetis.