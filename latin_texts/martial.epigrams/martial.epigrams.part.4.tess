<mart. 4.1.1>	Caesaris alma dies et luce sacratior illa, 
<mart. 4.1.2>	Conscia Dictaeum qua tulit Ida Iovem, 
<mart. 4.1.3>	Longa, precor, Pylioque veni numerosior aevo 
<mart. 4.1.4>	Semper et hoc voltu vel meliore nite. 
<mart. 4.1.5>	Hic colat Albano Tritonida multus in auro 
<mart. 4.1.6>	Perque manus tantas plurima quercus eat; 
<mart. 4.1.7>	Hic colat ingenti redeuntia saecula lustro 
<mart. 4.1.8>	Et quae Romuleus sacra Tarentos habet. 
<mart. 4.1.9>	Magna quidem, superi, petimus, sed debita terris: 
<mart. 4.1.10>	Pro tanto quae sunt inproba vota deo? 

<mart. 4.3.1>	Aspice quam densum tacitarum vellus aquarum 
<mart. 4.3.2>	Defluat in voltus Caesaris inque sinus. 
<mart. 4.3.3>	Indulget tamen ille Iovi, nec vertice moto 
<mart. 4.3.4>	Concretas pigro frigore ridet aquas, 
<mart. 4.3.5>	Sidus Hyperborei solitus lassare Bootae 
<mart. 4.3.6>	Et madidis Helicen dissimulare comis.  
<mart. 4.3.7>	Quis siccis lascivit aquis et ab aethere ludit? 
<mart. 4.3.8>	Suspicor has pueri Caesaris esse nives. 

<mart. 4.5.1>	Vir bonus et pauper linguaque et pectore verus, 
<mart. 4.5.2>	Quid tibi vis, urbem qui, Fabiane, petis? 
<mart. 4.5.3>	Qui nec leno potes nec comissator haberi, 
<mart. 4.5.4>	Nec pavidos tristi voce citare reos, 
<mart. 4.5.5>	Nec potes uxorem cari corrumpere amici, 
<mart. 4.5.6>	Nec potes algentes arrigere ad vetulas, 
<mart. 4.5.7>	Vendere nec vanos circa Palatia fumos, 
<mart. 4.5.8>	Plaudere nec Cano, plaudere nec Glaphyro: 
<mart. 4.5.9>	Unde miser vives? 'Homo certus, fidus amicus - '. 
<mart. 4.5.10>	Hoc nihil est: numquam sic Philomelus eris. 

<mart. 4.7.1>	Cur, here quod dederas, hodie, puer Hylle, negasti, 
<mart. 4.7.2>	Durus tam subito, qui modo mitis eras?  
<mart. 4.7.3>	Sed iam causaris barbamque annosque pilosque. 
<mart. 4.7.4>	O nox quam longa es, quae facis una senem! 
<mart. 4.7.5>	Quid nos derides? here qui puer, Hylle, fuisti, 
<mart. 4.7.6>	Dic nobis, hodie qua ratione vir es? 

<mart. 4.8.1>	Prima salutantes atque altera conterit hora, 
<mart. 4.8.2>	Exercet raucos tertia causidicos, 
<mart. 4.8.3>	In quintam varios extendit Roma labores, 
<mart. 4.8.4>	Sexta quies lassis, septima finis erit, 
<mart. 4.8.5>	Sufficit in nonam nitidis octava palaestris, 
<mart. 4.8.6>	Imperat extructos frangere nona toros: 
<mart. 4.8.7>	Hora libellorum decuma est, Eupheme, meorum, 
<mart. 4.8.8>	Temperat ambrosias cum tua cura dapes 
<mart. 4.8.9>	Et bonus aetherio laxatur nectare Caesar 
<mart. 4.8.10>	Ingentique tenet pocula parca manu. 
<mart. 4.8.11>	Tunc admitte iocos: gressu timet ire licenti 
<mart. 4.8.12>	Ad matutinum nostra Thalia Iovem. 

<mart. 4.10.1>	Dum novus est nec adhuc rasa mihi fronte libellus, 
<mart. 4.10.2>	Pagina dum tangi non bene sicca timet, 
<mart. 4.10.3>	I puer et caro perfer leve munus amico, 
<mart. 4.10.4>	Qui meruit nugas primus habere meas. 
<mart. 4.10.5>	Curre, sed instructus: comitetur Punica librum 
<mart. 4.10.6>	Spongia: muneribus convenit illa meis. 
<mart. 4.10.7>	Non possunt nostros multae, Faustine, liturae 
<mart. 4.10.8>	Emendare iocos: una litura potest. 

<mart. 4.11.1>	Dum nimium vano tumefactus nomine gaudes 
<mart. 4.11.2>	Et Saturninum te, miser, esse pudet, 
<mart. 4.11.3>	Impia Parrhasia movisti bella sub ursa, 
<mart. 4.11.4>	Qualia qui Phariae coniugis arma tulit.  
<mart. 4.11.5>	Excideratne adeo fatum tibi nominis huius, 
<mart. 4.11.6>	Obruit Actiaci quod gravis ira freti? 
<mart. 4.11.7>	An tibi promisit Rhenus quod non dedit illi 
<mart. 4.11.8>	Nilus, et Arctois plus licuisset aquis? 
<mart. 4.11.9>	Ille etiam nostris Antonius occidit armis, 
<mart. 4.11.10>	Qui tibi conlatus, perfide, Caesar erat. 

<mart. 4.12.1>	Nulli, Thai, negas, sed si te non pudet istud, 
<mart. 4.12.2>	Hoc saltem pudeat, Thai, negare nihil. 

<mart. 4.13.1>	Claudia, Rufe, meo nubit Peregrina Pudenti: 
<mart. 4.13.2>	Macte esto taedis, o Hymenaee, tuis. 
<mart. 4.13.3>	Tam bene rara suo miscentur cinnama nardo, 
<mart. 4.13.4>	Massica Theseis tam bene vina favis; 
<mart. 4.13.5>	Nec melius teneris iunguntur vitibus ulmi, 
<mart. 4.13.6>	Nec plus lotos aquas, litora myrtus amat. 
<mart. 4.13.7>	Candida perpetuo reside, Concordia, lecto, 
<mart. 4.13.8>	Tamque pari semper sit Venus aequa iugo: 
<mart. 4.13.9>	Diligat illa senem quondam, sed et ipsa marito 
<mart. 4.13.10>	Tum quoque, cum fuerit, non videatur anus. 

<mart. 4.15.1>	Mille tibi nummos hesterna luce roganti 
<mart. 4.15.2>	In sex aut septem, Caeciliane, dies 
<mart. 4.15.3>	'Non habeo' dixi: sed tu causatus amici 
<mart. 4.15.4>	Adventum lancem paucaque vasa rogas. 
<mart. 4.15.5>	Stultus es? an stultum me credis, amice? negavi 
<mart. 4.15.6>	Mille tibi nummos, milia quinque dabo? 

<mart. 4.16.1>	Privignum non esse tuae te, Galle, novercae 
<mart. 4.16.2>	Rumor erat, coniunx dum fuit illa patris. 
<mart. 4.16.3>	Non tamen hoc poterat vivo genitore probari. 
<mart. 4.16.4>	Iam nusquam pater est, Galle, noverca domi est. 
<mart. 4.16.5>	Magnus ab infernis revocetur Tullius umbris 
<mart. 4.16.6>	Et te defendat Regulus ipse licet, 
<mart. 4.16.7>	Non potes absolvi: nam quae non desinit esse 
<mart. 4.16.8>	Post patrem, numquam, Galle, noverca fuit. 

<mart. 4.18.1>	Qua vicina pluit Vipsanis porta columnis 
<mart. 4.18.2>	Et madet adsiduo lubricus imbre lapis, 
<mart. 4.18.3>	In iugulum pueri, qui roscida tecta subibat, 
<mart. 4.18.4>	Decidit hiberno praegravis unda gelu: 
<mart. 4.18.5>	Cumque peregisset miseri crudelia fata, 
<mart. 4.18.6>	Tabuit in calido volnere mucro tener. 
<mart. 4.18.7>	Quid non saeva sibi voluit Fortuna licere? 
<mart. 4.18.8>	Aut ubi non mors est, si iugulatis aquae? 

<mart. 4.19.1>	Hanc tibi Sequanicae pinguem textricis alumnam, 
<mart. 4.19.2>	Quae Lacedaemonium barbara nomen habet, 
<mart. 4.19.3>	Sordida, sed gelido non aspernanda Decembri 
<mart. 4.19.4>	Dona, peregrinam mittimus endromida: -   
<mart. 4.19.5>	Seu lentum ceroma teris tepidumve trigona, 
<mart. 4.19.6>	Sive harpasta manu pulverulenta rapis, 
<mart. 4.19.7>	Plumea seu laxi partiris pondera follis, 
<mart. 4.19.8>	Sive levem cursu vincere quaeris Athan -  
<mart. 4.19.9>	Ne madidos intret penetrabile frigus in artus, 
<mart. 4.19.10>	Neve gravis subita te premat Iris aqua. 
<mart. 4.19.11>	Ridebis ventos hoc munere tectus et imbris: 
<mart. 4.19.12>	Nec sic in Tyria sindone tutus eris. 

<mart. 4.20.1>	Dicit se vetulam, cum sit Caerellia pupa: 
<mart. 4.20.2>	Pupam se dicit Gellia, cum sit anus. 
<mart. 4.20.3>	Ferre nec hanc possis, possis, Colline, nec illam: 
<mart. 4.20.4>	Altera ridicula est, altera putidula. 

<mart. 4.22.1>	Primos passa toros et adhuc placanda marito 
<mart. 4.22.2>	Merserat in nitidos se Cleopatra lacus, 
<mart. 4.22.3>	Dum fugit amplexus. Sed prodidit unda latentem; 
<mart. 4.22.4>	Lucebat, totis cum tegeretur aquis: 
<mart. 4.22.5>	Condita sic puro numerantur lilia vitro, 
<mart. 4.22.6>	Sic prohibet tenuis gemma latere rosas. 
<mart. 4.22.7>	Insilui mersusque vadis luctantia carpsi 
<mart. 4.22.8>	Basia: perspicuae plus vetuistis aquae. 

<mart. 4.24.1>	Omnes quas habuit, Fabiane, Lycoris amicas 
<mart. 4.24.2>	Extulit: uxori fiat amica meae. 

<mart. 4.25.1>	Aemula Baianis Altini litora villis 
<mart. 4.25.2>	Et Phaethontei conscia silva rogi, 
<mart. 4.25.3>	Quaeque Antenoreo Dryadum pulcherrima Fauno 
<mart. 4.25.4>	Nupsit ad Euganeos Sola puella lacus, 
<mart. 4.25.5>	Et tu Ledaeo felix Aquileia Timavo, 
<mart. 4.25.6>	Hic ubi septenas Cyllarus hausit aquas: 
<mart. 4.25.7>	Vos eritis nostrae requies portusque senectae, 
<mart. 4.25.8>	Si iuris fuerint otia nostra sui. 

<mart. 4.26.1>	Quod te mane domi toto non vidimus anno, 
<mart. 4.26.2>	Vis dicam, quantum, Postume, perdiderim? 
<mart. 4.26.3>	Tricenos, puto, bis, vicenos ter, puto, nummos. 
<mart. 4.26.4>	Ignosces: togulam, Postume, pluris emo. 

<mart. 4.27.1>	Saepe meos laudare soles, Auguste, libellos. 
<mart. 4.27.2>	Invidus ecce negat: num minus ergo soles? 
<mart. 4.27.3>	Quid, quod honorato non sola voce dedisti, 
<mart. 4.27.4>	Non alius poterat quae dare dona mihi? 
<mart. 4.27.5>	Ecce iterum nigros conrodit lividus ungues. 
<mart. 4.27.6>	Da, Caesar, tanto tu magis, ut doleat. 

<mart. 4.29.1>	Obstat, care Pudens, nostris sua turba libellis 
<mart. 4.29.2>	Lectoremque frequens lassat et implet opus. 
<mart. 4.29.3>	Rara iuvant: primis sic maior gratia pomis, 
<mart. 4.29.4>	Hibernae pretium sic meruere rosae; 
<mart. 4.29.5>	Sic spoliatricem commendat fastus amicam, 
<mart. 4.29.6>	Ianua nec iuvenem semper aperta tenet. 
<mart. 4.29.7>	Saepius in libro numeratur Persius uno, 
<mart. 4.29.8>	Quam levis in tota Marsus Amazonide. 
<mart. 4.29.9>	Tu quoque de nostris releges quemcumque libellis, 
<mart. 4.29.10>	Esse puta solum: sic tibi pluris erit. 

<mart. 4.31.1>	Quod cupis in nostris dicique legique libellis 
<mart. 4.31.2>	Et nonnullus honos creditur iste tibi, 
<mart. 4.31.3>	Ne valeam, si non res est gratissima nobis 
<mart. 4.31.4>	Et volo te chartis inseruisse meis.  
<mart. 4.31.5>	Sed tu nomen habes averso fonte sororum 
<mart. 4.31.6>	Inpositum, mater quod tibi dura dedit; 
<mart. 4.31.7>	Quod nec Melpomene, quod nec Polyhymnia possit 
<mart. 4.31.8>	Nec pia cum Phoebo dicere Calliope. 
<mart. 4.31.9>	Ergo aliquod gratum Musis tibi nomen adopta: 
<mart. 4.31.10>	Non semper belle dicitur 'Hippodame.' 

<mart. 4.32.1>	Et latet et lucet Phaethontide condita gutta, 
<mart. 4.32.2>	Ut videatur apis nectare clusa suo. 
<mart. 4.32.3>	Dignum tantorum pretium tulit illa laborum: 
<mart. 4.32.4>	Credibile est ipsam sic voluisse mori. 

<mart. 4.33.1>	Plena laboratis habeas cum scrinia libris, 
<mart. 4.33.2>	Emittis quare, Sosibiane, nihil? 
<mart. 4.33.3>	'Edent heredes' inquis 'mea carmina.' Quando? 
<mart. 4.33.4>	Tempus erat iam te, Sosibiane, legi. 

<mart. 4.34.1>	Sordida cum tibi sit, verum tamen, Attale, dicit, 
<mart. 4.34.2>	Quisquis te niveam dicit habere togam. 

<mart. 4.35.1>	Frontibus adversis molles concurrere dammas 
<mart. 4.35.2>	Vidimus et fati sorte iacere pari. 
<mart. 4.35.3>	Spectavere canes praedam, stupuitque superbus 
<mart. 4.35.4>	Venator, cultro nil superesse suo. 
<mart. 4.35.5>	Unde leves animi tanto caluere furore? 
<mart. 4.35.6>	Sic pugnant tauri, sic cecidere viri. 

<mart. 4.36.1>	Cana est barba tibi, nigra est coma: tinguere barbam 
<mart. 4.36.2>	Non potes - haec causa est - et potes, Ole, comam. 

<mart. 4.38.1>	Galla, nega: satiatur amor, nisi gaudia torquent: 
<mart. 4.38.2>	Sed noli nimium, Galla, negare diu. 

<mart. 4.40.1>	Atria Pisonum stabant cum stemmate toto 
<mart. 4.40.2>	Et docti Senecae ter numeranda domus; 
<mart. 4.40.3>	Praetulimus tantis solum te, Postume, regnis: 
<mart. 4.40.4>	Pauper eras et eques, sed mihi consul eras. 
<mart. 4.40.5>	Tecum ter denas numeravi, Postume, brumas: 
<mart. 4.40.6>	Communis nobis lectus et unus erat. 
<mart. 4.40.7>	Iam donare potes, iam perdere, plenus honorum, 
<mart. 4.40.8>	Largus opum: expecto, Postume, quid facias. 
<mart. 4.40.9>	Nil facis, et serumst alium mihi quaerere regem. -  
<mart. 4.40.10>	Hoc, Fortuna, placet? 'Postumus inposuit.'  

<mart. 4.41.1>	Quid recitaturus circumdas vellera collo? 
<mart. 4.41.2>	Conveniunt nostris auribus ista magis. 

<mart. 4.42.1>	Si quis forte mihi possit praestare roganti, 
<mart. 4.42.2>	Audi, quem puerum, Flacce, rogare velim. 
<mart. 4.42.3>	Niliacis primum puer hic nascatur in oris: 
<mart. 4.42.4>	Nequitias tellus scit dare nulla magis. 
<mart. 4.42.5>	Sit nive candidior: namque in Mareotide fusca 
<mart. 4.42.6>	Pulchrior est, quanto rarior, iste color. 
<mart. 4.42.7>	Lumina sideribus certent mollesque flagellent 
<mart. 4.42.8>	Colla comae: tortas non amo, Flacce, comas. 
<mart. 4.42.9>	Frons brevis atque modus leviter sit naribus uncis, 
<mart. 4.42.10>	Paestanis rubeant aemula labra rosis. 
<mart. 4.42.11>	Saepe et nolentem cogat nolitque volentem, 
<mart. 4.42.12>	Liberior domino saepe sit ille suo; 
<mart. 4.42.13>	Et timeat pueros, excludat saepe puellas: 
<mart. 4.42.14>	Vir reliquis, uni sit puer ille mihi. 
<mart. 4.42.15>	'Iam scio, nec fallis: nam me quoque iudice verum est. 
<mart. 4.42.16>	Talis erat' dices 'noster Amazonicus.' 

<mart. 4.44.1>	Hic est pampineis viridis modo Vesbius umbris, 
<mart. 4.44.2>	Presserat hic madidos nobilis uva lacus:  
<mart. 4.44.3>	Haec iuga, quam Nysae colles, plus Bacchus amavit, 
<mart. 4.44.4>	Hoc nuper Satyri monte dedere choros. 
<mart. 4.44.5>	Haec Veneris sedes, Lacedaemone gratior illi, 
<mart. 4.44.6>	Hic locus Herculeo numine clarus erat. 
<mart. 4.44.7>	Cuncta iacent flammis et tristi mersa favilla: 
<mart. 4.44.8>	Nec superi vellent hoc licuisse sibi. 

<mart. 4.45.1>	Haec tibi pro nato plena dat laetus acerra, 
<mart. 4.45.2>	Phoebe, Palatinus munera Parthenius, 
<mart. 4.45.3>	Ut qui prima novo signat quinquennia lustro, 
<mart. 4.45.4>	Impleat innumeras Burrus Olympiadas. 
<mart. 4.45.5>	Fac rata vota patris: sic te tua diligat arbor 
<mart. 4.45.6>	Gaudeat et certa virginitate soror, 
<mart. 4.45.7>	Perpetuo sic flore mices, sic denique non sint 
<mart. 4.45.8>	Tam longae Bromio, quam tibi, Phoebe, comae. 

<mart. 4.47.1>	Encaustus Phaethon tabula tibi pictus in hac est. 
<mart. 4.47.2>	Quid tibi vis, dipyrum qui Phaethonta facis? 

<mart. 4.48.1>	Percidi gaudes, percisus, Papyle, ploras. 
<mart. 4.48.2>	Cur, quae vis fieri, Papyle, facta doles? 
<mart. 4.48.3>	Paenitet obscenae pruriginis? an magis illud 
<mart. 4.48.4>	Fles, quod percidi, Papyle, desieris? 

<mart. 4.49.1>	Nescit, crede mihi, quid sint epigrammata, Flacce, 
<mart. 4.49.2>	Qui tantum lusus ista iocosque vocat. 
<mart. 4.49.3>	Ille magis ludit, qui scribit prandia saevi 
<mart. 4.49.4>	Tereos, aut cenam, crude Thyesta, tuam, 
<mart. 4.49.5>	Aut puero liquidas aptantem Daedalon alas, 
<mart. 4.49.6>	Pascentem Siculas aut Polyphemon ovis. 
<mart. 4.49.7>	A nostris procul est omnis vesica libellis, 
<mart. 4.49.8>	Musa nec insano syrmate nostra tumet. 
<mart. 4.49.9>	'Illa tamen laudant omnes, mirantur, adorant.' 
<mart. 4.49.10>	Confiteor: laudant illa, sed ista legunt. 

<mart. 4.51.1>	Cum tibi non essent sex milia, Caeciliane, 
<mart. 4.51.2>	Ingenti late vectus es hexaphoro: 
<mart. 4.51.3>	Postquam bis decies tribuit dea caeca sinumque 
<mart. 4.51.4>	Ruperunt nummi, factus es, ecce, pedes. 
<mart. 4.51.5>	Quid tibi pro meritis et tantis laudibus optem? 
<mart. 4.51.6>	Di reddant sellam, Caeciliane, tibi. 

<mart. 4.52.1>	Gestari iunctis nisi desinis, Hedyle, capris, 
<mart. 4.52.2>	Qui modo ficus eras, iam caprificus eris.  

<mart. 4.53.1>	Hunc, quem saepe vides intra penetralia nostrae 
<mart. 4.53.2>	Pallados et templi limina, Cosme, novi 
<mart. 4.53.3>	Cum baculo peraque senem, cui cana putrisque 
<mart. 4.53.4>	Stat coma et in pectus sordida barba cadit, 
<mart. 4.53.5>	Cerea quem nudi tegit uxor abolla grabati, 
<mart. 4.53.6>	Cui dat latratos obvia turba cibos, 
<mart. 4.53.7>	Esse putas Cynicum deceptus imagine ficta: 
<mart. 4.53.8>	Non est hic Cynicus, Cosme: quid ergo? Canis. 

<mart. 4.54.1>	O cui Tarpeias licuit contingere quercus 
<mart. 4.54.2>	Et meritas prima cingere fronde comas, 
<mart. 4.54.3>	Si sapis, utaris totis, Colline, diebus 
<mart. 4.54.4>	Extremumque tibi semper adesse putes. 
<mart. 4.54.5>	Lanificas nulli tres exorare puellas 
<mart. 4.54.6>	Contigit: observant quem statuere diem. 
<mart. 4.54.7>	Divitior Crispo, Thrasea constantior ipso 
<mart. 4.54.8>	Lautior et nitido sis Meliore licet: 
<mart. 4.54.9>	Nil adicit penso Lachesis fusosque sororum 
<mart. 4.54.10>	Explicat et semper de tribus una negat. 

<mart. 4.56.1>	Munera quod senibus viduisque ingentia mittis, 
<mart. 4.56.2>	Vis te munificum, Gargiliane, vocem? 
<mart. 4.56.3>	Sordidius nihil est, nihil est te spurcius uno, 
<mart. 4.56.4>	Qui potes insidias dona vocare tuas: 
<mart. 4.56.5>	Sic avidis fallax indulget piscibus hamus, 
<mart. 4.56.6>	Callida sic stultas decipit esca feras. 
<mart. 4.56.7>	Quid sit largiri, quid sit donare, docebo, 
<mart. 4.56.8>	Si nescis: dona, Gargiliane, mihi. 

<mart. 4.57.1>	Dum nos blanda tenent lascivi stagna Lucrini 
<mart. 4.57.2>	Et quae pumiceis fontibus antra calent, 
<mart. 4.57.3>	Tu colis Argei regnum, Faustine, coloni, 
<mart. 4.57.4>	Quo te bis decimus ducit ab urbe lapis. 
<mart. 4.57.5>	Horrida sed fervent Nemeaei pectora monstri, 
<mart. 4.57.6>	Nec satis est, Baias igne calere suo. 
<mart. 4.57.7>	Ergo sacri fontes et litora grata valete, 
<mart. 4.57.8>	Nympharum pariter Nereidumque domus. 
<mart. 4.57.9>	Herculeos colles gelida vos vincite bruma, 
<mart. 4.57.10>	Nunc Tiburtinis cedite frigoribus.  

<mart. 4.58.1>	In tenebris luges amissum, Galla, maritum. 
<mart. 4.58.2>	Iam plorare pudet te, puto, Galla, virum. 

<mart. 4.59.1>	Flentibus Heliadum ramis dum vipera repit, 
<mart. 4.59.2>	Fluxit in obstantem sucina gutta feram: 
<mart. 4.59.3>	Quae dum miratur pingui se rore teneri, 
<mart. 4.59.4>	Concreto riguit vincta repente gelu. 
<mart. 4.59.5>	Ne tibi regali placeas, Cleopatra, sepulchro, 
<mart. 4.59.6>	Vipera si tumulo nobiliore iacet. 

<mart. 4.60.1>	Ardea solstitio Castranaque rura petantur 
<mart. 4.60.2>	Quique Cleonaeo sidere fervet ager, 
<mart. 4.60.3>	Cum Tiburtinas damnet Curiatius auras 
<mart. 4.60.4>	Inter laudatas ad Styga missus aquas. 
<mart. 4.60.5>	Nullo fata loco possis excludere: cum mors 
<mart. 4.60.6>	Venerit, in medio Tibure Sardinia est. 

<mart. 4.62.1>	Tibur in Herculeum migravit nigra Lycoris, 
<mart. 4.62.2>	Omnia dum fieri candida credit ibi. 

<mart. 4.63.1>	Dum petit a Baulis mater Caerellia Baias, 
<mart. 4.63.2>	Occidit insani crimine mersa freti. 
<mart. 4.63.3>	Gloria quanta perit vobis! haec monstra Neroni 
<mart. 4.63.4>	Nec iussae quondam praestiteratis, aquae. 

<mart. 4.66.1>	Egisti vitam semper, Line, municipalem, 
<mart. 4.66.2>	Qua nihil omnino vilius esse potest. 
<mart. 4.66.3>	Idibus et raris togula est excussa Kalendis 
<mart. 4.66.4>	Duxit et aestates synthesis una decem. 
<mart. 4.66.5>	Saltus aprum, campus leporem tibi misit inemptum, 
<mart. 4.66.6>	Silva gravis turdos exagitata dedit, 
<mart. 4.66.7>	Captus flumineo venit de gurgite piscis, 
<mart. 4.66.8>	Vina ruber fudit non peregrina cadus. 
<mart. 4.66.9>	Nec tener Argolica missus de gente minister, 
<mart. 4.66.10>	Sed stetit inculti rustica turba foci. 
<mart. 4.66.11>	Vilica vel duri conpressa est nupta coloni, 
<mart. 4.66.12>	Incaluit quotiens saucia vena mero. 
<mart. 4.66.13>	Nec nocuit tectis ignis, nec Sirius agris, 
<mart. 4.66.14>	Nec mersa est pelago nec fuit ulla ratis. 
<mart. 4.66.15>	Subposita est blando numquam tibi tessera talo, 
<mart. 4.66.16>	Alea sed parcae sola fuere nuces. 
<mart. 4.66.17>	Dic, ubi sit decies, mater quod avara reliquit. 
<mart. 4.66.18>	Nusquam est: fecisti rem, Line, difficilem. 

<mart. 4.67.1>	Praetorem pauper centum sestertia Gaurus 
<mart. 4.67.2>	Orabat cana notus amicitia,  
<mart. 4.67.3>	Dicebatque suis haec tantum deesse trecentis, 
<mart. 4.67.4>	Ut posset domino plaudere iustus eques. 
<mart. 4.67.5>	Praetor ait 'Scis me Scorpo Thalloque daturum, 
<mart. 4.67.6>	Atque utinam centum milia sola darem.' 
<mart. 4.67.7>	A pudet ingratae, pudet a male divitis arcae. 
<mart. 4.67.8>	Quod non das equiti, vis dare, praetor, equo? 

<mart. 4.68.1>	Invitas centum quadrantibus et bene cenas. 
<mart. 4.68.2>	Ut cenem invitor, Sexte, an ut invideam? 

<mart. 4.69.1>	Tu Setina quidem semper vel Massica ponis, 
<mart. 4.69.2>	Papyle, sed rumor tam bona vina negat: 
<mart. 4.69.3>	Diceris hac factus caelebs quater esse lagona. 
<mart. 4.69.4>	Nec puto nec credo, Papyle, nec sitio. 

<mart. 4.71.1>	Quaero diu totam, Safroni Rufe, per urbem, 
<mart. 4.71.2>	Si qua puella neget: nulla puella negat. 
<mart. 4.71.3>	Tamquam fas non sit, tamquam sit turpe negare, 
<mart. 4.71.4>	Tamquam non liceat: nulla puella negat. 
<mart. 4.71.5>	Casta igitur nulla est? sunt castae mille: quid ergo 
<mart. 4.71.6>	Casta facit? non dat, non tamen illa negat. 

<mart. 4.72.1>	Exigis, ut donem nostros tibi, Quinte, libellos. 
<mart. 4.72.2>	Non habeo, sed habet bibliopola Tryphon. 
<mart. 4.72.3>	'Aes dabo pro nugis et emam tua carmina sanus? 
<mart. 4.72.4>	Non' inquis 'faciam tam fatue.' Nec ego.  

<mart. 4.73.1>	Cum gravis extremas Vestinus duceret horas 
<mart. 4.73.2>	Et iam per Stygias esset iturus aquas, 
<mart. 4.73.3>	Ultima volventis oravit pensa sorores, 
<mart. 4.73.4>	Ut traherent parva stamina pulla mora, 
<mart. 4.73.5>	Iam sibi defunctus caris dum vivit amicis. 
<mart. 4.73.6>	Moverunt tetricas tam pia vota deas. 
<mart. 4.73.7>	Tunc largas partitus opes a luce recessit 
<mart. 4.73.8>	Seque mori post hoc credidit ille senem. 

<mart. 4.74.1>	Aspicis, inbelles temptent quam fortia dammae 
<mart. 4.74.2>	Proelia? tam timidis quanta sit ira feris? 
<mart. 4.74.3>	In mortem parvis concurrere frontibus ardent. 
<mart. 4.74.4>	Vis, Caesar, dammis parcere? mitte canes. 

<mart. 4.75.1>	O felix animo, felix, Nigrina, marito 
<mart. 4.75.2>	Atque inter Latias gloria prima nurus: 
<mart. 4.75.3>	Te patrios miscere iuvat cum coniuge census, 
<mart. 4.75.4>	Gaudentem socio participique viro. 
<mart. 4.75.5>	Arserit Euhadne flammis iniecta mariti, 
<mart. 4.75.6>	Nec minor Alcestin fama sub astra ferat: 
<mart. 4.75.7>	Tu melius: certo meruisti pignore vitae, 
<mart. 4.75.8>	Ut tibi non esset morte probandus amor. 

<mart. 4.76.1>	Milia misisti mihi sex bis sena petenti: 
<mart. 4.76.2>	Ut bis sena feram, bis duodena petam. 

<mart. 4.78.1>	Condita cum tibi sit iam sexagensima messis 
<mart. 4.78.2>	Et facies multo splendeat alba pilo, 
<mart. 4.78.3>	Discurris tota vagus urbe, nec ulla cathedra est, 
<mart. 4.78.4>	Cui non mane feras inrequietus Have; 
<mart. 4.78.5>	Et sine te nulli fas est prodire tribuno, 
<mart. 4.78.6>	Nec caret officio consul uterque tuo; 
<mart. 4.78.7>	Et sacro decies repetis Palatia clivo 
<mart. 4.78.8>	Sigerosque meros Partheniosque sonas. 
<mart. 4.78.9>	Haec faciant sane iuvenes: deformius, Afer, 
<mart. 4.78.10>	Omnino nihil est ardalione sene. 

<mart. 4.79.1>	Hospes eras nostri semper, Matho, Tiburtini. 
<mart. 4.79.2>	Hoc emis. Inposui: rus tibi vendo tuum. 

<mart. 4.80.1>	Declamas in febre, Maron: hanc esse phrenesin 
<mart. 4.80.2>	Si nescis, non es sanus, amice Maron. 
<mart. 4.80.3>	Declamas aeger, declamas hemitritaeos: 
<mart. 4.80.4>	Si sudare aliter non potes, est ratio. 
<mart. 4.80.5>	'Magna tamen res est.' Erras; cum viscera febris 
<mart. 4.80.6>	Exurit, res est magna tacere, Maron. 

<mart. 4.82.1>	Hos quoque commenda Venuleio, Rufe, libellos, 
<mart. 4.82.2>	Inputet et nobis otia parva roga, 
<mart. 4.82.3>	Immemor et paulum curarum operumque suorum 
<mart. 4.82.4>	Non tetrica nugas exigat aure meas. 
<mart. 4.82.5>	Sed nec post primum legat haec summumve trientem, 
<mart. 4.82.6>	Sed sua cum medius proelia Bacchus amat.  
<mart. 4.82.7>	Si nimis est legisse duos, tibi charta plicetur 
<mart. 4.82.8>	Altera: divisum sic breve fiet opus. 

<mart. 4.83.1>	Securo nihil est te, Naevole, peius: eodem 
<mart. 4.83.2>	Sollicito nihil est, Naevole, te melius. 
<mart. 4.83.3>	Securus nullum resalutas, despicis omnes, 
<mart. 4.83.4>	Nec quisquam liber nec tibi natus homo est: 
<mart. 4.83.5>	Sollicitus donas, dominum regemque salutas, 
<mart. 4.83.6>	Invitas. Esto, Naevole, sollicitus. 

<mart. 4.85.1>	Nos bibimus vitro, tu murra, Pontice. Quare? 
<mart. 4.85.2>	Prodat perspicuus ne duo vina calix. 

<mart. 4.87.1>	Infantem secum semper tua Bassa, Fabulle, 
<mart. 4.87.2>	Conlocat et lusus deliciasque vocat,  
<mart. 4.87.3>	Et, quo mireris magis, infantaria non est. 
<mart. 4.87.4>	Ergo quid in causa est? Pedere Bassa solet. 

<mart. 4.88.1>	Nulla remisisti parvo pro munere dona, 
<mart. 4.88.2>	Et iam Saturni quinque fuere dies. 
<mart. 4.88.3>	Ergo nec argenti sex scripula Septiciani 
<mart. 4.88.4>	Missa nec a querulo mappa cliente fuit, 
<mart. 4.88.5>	Antipolitani nec quae de sanguine thynni 
<mart. 4.88.6>	Testa rubet, nec quae cottana parva gerit, 
<mart. 4.88.7>	Nec rugosarum vimen breve Picenarum, 
<mart. 4.88.8>	Dicere te posses ut meminisse mei? 
<mart. 4.88.9>	Decipies alios verbis voltuque benigno, 
<mart. 4.88.10>	Nam mihi iam notus dissimulator eris. 

