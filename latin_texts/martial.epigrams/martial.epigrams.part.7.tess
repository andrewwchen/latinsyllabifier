<mart. 7.1.1>	Accipe belligerae crudum thoraca Minervae, 
<mart. 7.1.2>	Ipsa Medusaeae quem timet ira comae. 
<mart. 7.1.3>	Dum vacat, haec, Caesar, poterit lorica vocari: 
<mart. 7.1.4>	Pectore cum sacro sederit, aegis erit. 

<mart. 7.2.1>	Invia Sarmaticis domini lorica sagittis 
<mart. 7.2.2>	Et Martis Getico tergore fida magis,  
<mart. 7.2.3>	Quam vel ad Aetolae securam cuspidis ictus 
<mart. 7.2.4>	Texuit innumeri lubricus unguis apri: 
<mart. 7.2.5>	Felix sorte tua, sacrum cui tangere pectus 
<mart. 7.2.6>	Fas erit et nostri mente calere dei. 
<mart. 7.2.7>	I comes et magnos inlaesa merere triumphos 
<mart. 7.2.8>	Palmataeque ducem, sed cito, redde togae. 

<mart. 7.3.1>	Cur non mitto meos tibi, Pontiliane, libellos? 
<mart. 7.3.2>	Ne mihi tu mittas, Pontiliane, tuos. 

<mart. 7.5.1>	Si desiderium, Caesar, populique patrumque 
<mart. 7.5.2>	Respicis et Latiae gaudia vera togae, 
<mart. 7.5.3>	Redde deum votis poscentibus. Invidet hosti 
<mart. 7.5.4>	Roma suo, veniat laurea multa licet: 
<mart. 7.5.5>	Terrarum dominum propius videt ille, tuoque 
<mart. 7.5.6>	Terretur vultu barbarus et fruitur. 

<mart. 7.6.1>	Ecquid Hyperboreis ad nos conversus ab oris 
<mart. 7.6.2>	Ausonias Caesar iam parat ire vias? 
<mart. 7.6.3>	Certus abest auctor, sed vox hoc nuntiat omnis: 
<mart. 7.6.4>	Credo tibi, verum dicere, Fama, soles. 
<mart. 7.6.5>	Publica victrices testantur gaudia chartae, 
<mart. 7.6.6>	Martia laurigera cuspide pila virent. 
<mart. 7.6.7>	Rursus, io, magnos clamat tibi Roma triumphos 
<mart. 7.6.8>	Invictusque tua, Caesar, in urbe sonas. 
<mart. 7.6.9>	Sed iam laetitiae quo sit fiducia maior, 
<mart. 7.6.10>	Sarmaticae laurus nuntius ipse veni. 

<mart. 7.8.1>	Nunc hilares, si quando mihi, nunc ludite, Musae: 
<mart. 7.8.2>	Victor ab Odrysio redditur orbe deus. 
<mart. 7.8.3>	Certa facis populi tu primus vota, December: 
<mart. 7.8.4>	Iam licet ingenti dicere voce 'Venit!' 
<mart. 7.8.5>	Felix sorte tua! Poteras non cedere Iano, 
<mart. 7.8.6>	Gaudia si nobis, quae dabit ille, dares. 
<mart. 7.8.7>	Festa coronatus ludet convicia miles, 
<mart. 7.8.8>	Inter laurigeros cum comes ibit equos. 
<mart. 7.8.9>	Fas audire iocos levioraque carmina, Caesar, 
<mart. 7.8.10>	Et tibi, si lusus ipse triumphus amat. 

<mart. 7.9.1>	Cum sexaginta numeret Cascellius annos, 
<mart. 7.9.2>	Ingeniosus homo est: quando disertus erit? 

<mart. 7.10.1>	Pedicatur Eros, fellat Linus: Ole, quid ad te, 
<mart. 7.10.2>	De cute quid faciant ille vel ille sua? 
<mart. 7.10.3>	Centenis futuit Matho milibus: Ole, quid ad te? 
<mart. 7.10.4>	Non tu propterea, sed Matho pauper erit. 
<mart. 7.10.5>	In lucem cenat Sertorius: Ole, quid ad te, 
<mart. 7.10.6>	Cum liceat tota stertere nocte tibi? 
<mart. 7.10.7>	Septingenta Tito debet Lupus: Ole, quid ad te? 
<mart. 7.10.8>	Assem ne dederis crediderisve Lupo. 
<mart. 7.10.9>	Illud dissimulas, ad te quod pertinet, Ole, 
<mart. 7.10.10>	Quodque magis curae convenit esse tuae. 
<mart. 7.10.11>	Pro togula debes: hoc ad te pertinet, Ole. 
<mart. 7.10.12>	Quadrantem nemo iam tibi credit: et hoc.  
<mart. 7.10.13>	Uxor moecha tibi est: hoc ad te pertinet, Ole. 
<mart. 7.10.14>	Poscit iam dotem filia grandis: et hoc. 
<mart. 7.10.15>	Dicere quindecies poteram, quod pertinet ad te: 
<mart. 7.10.16>	Sed quid agas, ad me pertinet, Ole, nihil. 

<mart. 7.12.1>	Sic me fronte legat dominus, Faustine, serena 
<mart. 7.12.2>	Excipiatque meos, qua solet aure, iocos, 
<mart. 7.12.3>	Ut mea nec, iuste quos odit, pagina laesit, 
<mart. 7.12.4>	Et mihi de nullo fama rubore placet. 
<mart. 7.12.5>	Quid prodest, cupiant cum quidam nostra videri, 
<mart. 7.12.6>	Si qua Lycambeo sanguine tela madent, 
<mart. 7.12.7>	Vipereumque vomat nostro sub nomine virus, 
<mart. 7.12.8>	Qui Phoebi radios ferre diemque negat? 
<mart. 7.12.9>	Ludimus innocui: scis hoc bene: iuro potentis 
<mart. 7.12.10>	Per genium Famae Castaliumque gregem 
<mart. 7.12.11>	Perque tuas aures, magni mihi numinis instar, 
<mart. 7.12.12>	Lector inhumana liber ab invidia. 

<mart. 7.13.1>	Dum Tiburtinis albescere solibus audit 
<mart. 7.13.2>	Antiqui dentis fusca Lycoris ebur, 
<mart. 7.13.3>	Venit in Herculeos colles. Quid Tiburis alti 
<mart. 7.13.4>	Aura valet! Parvo tempore nigra redit. 

<mart. 7.14.1>	Accidit infandum nostrae scelus, Aule, puellae; 
<mart. 7.14.2>	Amisit lusus deliciasque suas: 
<mart. 7.14.3>	Non quales teneri ploravit amica Catulli 
<mart. 7.14.4>	Lesbia, nequitiis passeris orba sui, 
<mart. 7.14.5>	Vel Stellae cantata meo quas flevit Ianthis, 
<mart. 7.14.6>	Cuius in Elysio nigra columba volat:  
<mart. 7.14.7>	Lux mea non capitur nugis neque moribus istis, 
<mart. 7.14.8>	Nec dominae pectus talia damna movent: 
<mart. 7.14.9>	Bis denos puerum numerantem perdidit annos, 
<mart. 7.14.10>	Mentula cui nondum sesquipedalis erat. 

<mart. 7.15.1>	Quis puer hic nitidis absistit Ianthidos undis? 
<mart. 7.15.2>	Effugit dominam Naida numquid Hylas? 
<mart. 7.15.3>	O bene, quod silva colitur Tirynthius ista 
<mart. 7.15.4>	Et quod amatrices tam prope servat aquas! 
<mart. 7.15.5>	Securus licet hos fontes, Argynne, ministres: 
<mart. 7.15.6>	Nil facient Nymphae: ne velit ipse, cave. 

<mart. 7.16.1>	Aera domi non sunt, superest hoc, Regule, solum, 
<mart. 7.16.2>	Ut tua vendamus munera: numquid emis? 

<mart. 7.18.1>	Cum tibi sit facies, de qua nec femina possit 
<mart. 7.18.2>	Dicere, cum corpus nulla litura notet, 
<mart. 7.18.3>	Cur te tam rarus cupiat repetatque fututor, 
<mart. 7.18.4>	Miraris? Vitium est non leve, Galla, tibi: 
<mart. 7.18.5>	Accessi quotiens ad opus mixtisque movemur 
<mart. 7.18.6>	Inguinibus, cunnus non tacet, ipsa taces.  
<mart. 7.18.7>	Di facerent, ut tu loquereris et ille taceret: 
<mart. 7.18.8>	Offendor cunni garrulitate tui. 
<mart. 7.18.9>	Pedere te mallem: namque hoc nec inutile dicit 
<mart. 7.18.10>	Symmachus et risum res movet ista simul: 
<mart. 7.18.11>	Quis ridere potest fatui poppysmata cunni? 
<mart. 7.18.12>	Cum sonat hic, cui non mentula mensque cadit? 
<mart. 7.18.13>	Dic aliquid saltem clamosoque obstrepe cunno, 
<mart. 7.18.14>	Et si adeo muta es, disce vel inde loqui. 

<mart. 7.19.1>	Fragmentum quod vile putas et inutile lignum, 
<mart. 7.19.2>	Haec fuit ignoti prima carina maris. 
<mart. 7.19.3>	Quam nec Cyaneae quondam potuere ruinae 
<mart. 7.19.4>	Frangere nec Scythici tristior ira freti, 
<mart. 7.19.5>	Saecula vicerunt: sed quamvis cesserit annis, 
<mart. 7.19.6>	Sanctior est salva parva tabella rate. 

<mart. 7.21.1>	Haec est illa dies, magni quae conscia partus 
<mart. 7.21.2>	Lucanum populis et tibi, Polla, dedit. 
<mart. 7.21.3>	Heu! Nero crudelis nullaque invisior umbra, 
<mart. 7.21.4>	Debuit hoc saltem non licuisse tibi. 

<mart. 7.22.1>	Vatis Apollinei magno memorabilis ortu 
<mart. 7.22.2>	Lux redit: Aonidum turba, favete sacris. 
<mart. 7.22.3>	Haec meruit, cum te terris, Lucane, dedisset, 
<mart. 7.22.4>	Mixtus Castaliae Baetis ut esset aquae. 

<mart. 7.23.1>	Phoebe, veni, sed quantus eras, cum bella tonanti 
<mart. 7.23.2>	Ipse dares Latiae plectra secunda lyrae. 
<mart. 7.23.3>	Quid tanta pro luce precer? Tu, Polla, maritum 
<mart. 7.23.4>	Saepe colas et se sentiat ille coli. 

<mart. 7.24.1>	Cum Iuvenale meo quae me committere temptas, 
<mart. 7.24.2>	Quid non audebis, perfida lingua, loqui? 
<mart. 7.24.3>	Te fingente nefas Pyladen odisset Orestes, 
<mart. 7.24.4>	Thesea Pirithoi destituisset amor, 
<mart. 7.24.5>	Tu Siculos fratres et maius nomen Atridas 
<mart. 7.24.6>	Et Ledae poteras dissociare genus. 
<mart. 7.24.7>	Hoc tibi pro meritis et talibus inprecor ausis, 
<mart. 7.24.8>	Ut facias illud, quod, puto, lingua, facis. 

<mart. 7.25.1>	Dulcia cum tantum scribas epigrammata semper 
<mart. 7.25.2>	Et cerussata candidiora cute, 
<mart. 7.25.3>	Nullaque mica salis nec amari fellis in illis 
<mart. 7.25.4>	Gutta sit, o demens, vis tamen illa legi! 
<mart. 7.25.5>	Nec cibus ipse iuvat morsu fraudatus aceti, 
<mart. 7.25.6>	Nec grata est facies, cui gelasinus abest.  
<mart. 7.25.7>	Infanti melimela dato fatuasque mariscas: 
<mart. 7.25.8>	Nam mihi, quae novit pungere, Chia sapit. 

<mart. 7.27.1>	Tuscae glandis aper populator et ilice multa 
<mart. 7.27.2>	Iam piger, Aetolae fama secunda ferae, 
<mart. 7.27.3>	Quem meus intravit splendenti cuspide Dexter, 
<mart. 7.27.4>	Praeda iacet nostris invidiosa focis: 
<mart. 7.27.5>	Pinguescant madido laeti nidore penates 
<mart. 7.27.6>	Flagret et exciso festa culina iugo. 
<mart. 7.27.7>	Sed cocus ingentem piperis consumet acervum 
<mart. 7.27.8>	Addet et arcano mixta Falerna garo: 
<mart. 7.27.9>	Ad dominum redeas, noster te non capit ignis, 
<mart. 7.27.10>	Conturbator aper: vilius esurio. 

<mart. 7.28.1>	Sic Tiburtinae crescat tibi silva Dianae 
<mart. 7.28.2>	Et properet caesum saepe redire nemus, 
<mart. 7.28.3>	Nec Tartesiacis Pallas tua, Fusce, trapetis 
<mart. 7.28.4>	Cedat et inmodici dent bona musta lacus; 
<mart. 7.28.5>	Sic fora mirentur, sic te palatia laudent, 
<mart. 7.28.6>	Excolat et geminas plurima palma fores: 
<mart. 7.28.7>	Otia dum medius praestat tibi parva December, 
<mart. 7.28.8>	Exige, sed certa, quos legis, aure iocos. 
<mart. 7.28.9>	'Scire libet verum? res est haec ardua.' Sed tu 
<mart. 7.28.10>	Quod tibi vis dici, dicere, Fusce, potes.  

<mart. 7.29.1>	Thestyle, Victoris tormentum dulce Voconi, 
<mart. 7.29.2>	Quo nemo est toto notior orbe puer, 
<mart. 7.29.3>	Sic etiam positis formosus amere capillis 
<mart. 7.29.4>	Et placeat vati nulla puella tuo: 
<mart. 7.29.5>	Paulisper domini doctos sepone libellos, 
<mart. 7.29.6>	Carmina Victori dum lego parva tuo. 
<mart. 7.29.7>	Et Maecenati, Maro cum cantaret Alexin, 
<mart. 7.29.8>	Nota tamen Marsi fusca Melaenis erat. 

<mart. 7.30.1>	Das Parthis, das Germanis, das, Caelia, Dacis, 
<mart. 7.30.2>	Nec Cilicum spernis Cappadocumque toros; 
<mart. 7.30.3>	Et tibi de Pharia Memphiticus urbe fututor 
<mart. 7.30.4>	Navigat, a rubris et niger Indus aquis; 
<mart. 7.30.5>	Nec recutitorum fugis inguina Iudaeorum, 
<mart. 7.30.6>	Nec te Sarmatico transit Alanus equo. 
<mart. 7.30.7>	Qua ratione facis, cum sis Romana puella, 
<mart. 7.30.8>	Quod Romana tibi mentula nulla placet? 

<mart. 7.32.1>	Attice, facundae renovas qui nomina gentis 
<mart. 7.32.2>	Nec sinis ingentem conticuisse domum,  
<mart. 7.32.3>	Te pia Cecropiae comitatur turba Minervae, 
<mart. 7.32.4>	Te secreta quies, te sophos omnis amat. 
<mart. 7.32.5>	At iuvenes alios fracta colit aure magister 
<mart. 7.32.6>	Et rapit inmeritas sordidus unctor opes. 
<mart. 7.32.7>	Non pila, non follis, non te paganica thermis 
<mart. 7.32.8>	Praeparat, aut nudi stipitis ictus hebes, 
<mart. 7.32.9>	Vara nec in lento ceromate bracchia tendis, 
<mart. 7.32.10>	Non harpasta vagus pulverulenta rapis, 
<mart. 7.32.11>	Sed curris niveas tantum prope Virginis undas, 
<mart. 7.32.12>	Aut ubi Sidonio taurus amore calet. 
<mart. 7.32.13>	Per varias artes, omnis quibus area servit, 
<mart. 7.32.14>	Ludere, cum liceat currere, pigritia est. 

<mart. 7.33.1>	Sordidior caeno cum sit toga, calceus autem 
<mart. 7.33.2>	Candidior prima sit tibi, Cinna, nive: 
<mart. 7.33.3>	Deiecto quid, inepte, pedes perfundis amictu? 
<mart. 7.33.4>	Collige, Cinna, togam; calceus ecce perit. 

<mart. 7.35.1>	Inguina succinctus nigra tibi servos aluta 
<mart. 7.35.2>	Stat, quotiens calidis tota foveris aquis. 
<mart. 7.35.3>	Sed meus, ut de me taceam, Laecania, servos 
<mart. 7.35.4>	Iudaeum nuda sub cute pondus habet, 
<mart. 7.35.5>	Sed nudi tecum iuvenesque senesque lavantur. 
<mart. 7.35.6>	An sola est servi mentula vera tui?  
<mart. 7.35.7>	Ecquid femineos sequeris, matrona, recessus, 
<mart. 7.35.8>	Secretusque tua, cunne, lavaris aqua? 

<mart. 7.36.1>	Cum pluvias madidumque Iovem perferre negaret 
<mart. 7.36.2>	Et rudis hibernis villa nataret aquis, 
<mart. 7.36.3>	Plurima, quae posset subitos effundere nimbos, 
<mart. 7.36.4>	Muneribus venit tegula missa tuis. 
<mart. 7.36.5>	Horridus, ecce, sonat Boreae stridore December: 
<mart. 7.36.6>	Stella, tegis villam, non tegis agricolam. 

<mart. 7.37.1>	Nosti mortiferum quaestoris, Castrice, signum? 
<mart. 7.37.2>	Est operae pretium discere theta novum: 
<mart. 7.37.3>	Exprimeret quotiens rorantem frigore nasum, 
<mart. 7.37.4>	Letalem iuguli iusserat esse notam. 
<mart. 7.37.5>	Turpis ab inviso pendebat stiria naso, 
<mart. 7.37.6>	Cum flaret madida fauce December atrox: 
<mart. 7.37.7>	Collegae tenuere manus; quid plura requiris? 
<mart. 7.37.8>	Emungi misero, Castrice, non licuit. 

<mart. 7.38.1>	Tantus es et talis, nostri Polypheme Severi, 
<mart. 7.38.2>	Ut te mirari possit et ipse Cyclops. 
<mart. 7.38.3>	Sed nec Scylla minor. Quod si fera monstra duorum 
<mart. 7.38.4>	Iunxeris, alterius fiet uterque timor. 

<mart. 7.40.1>	Hic iacet ille senex Augusta notus in aula, 
<mart. 7.40.2>	Pectore non humili passus utrumque deum; 
<mart. 7.40.3>	Natorum pietas sanctis quem coniugis umbris 
<mart. 7.40.4>	Miscuit: Elysium possidet ambo nemus. 
<mart. 7.40.5>	Occidit illa prior viridi fraudata iuventa: 
<mart. 7.40.6>	Hic prope ter senas vixit Olympiadas. 
<mart. 7.40.7>	Sed festinatis raptum tibi credidit annis, 
<mart. 7.40.8>	Aspexit lacrimas quisquis, Etrusce, tuas. 

<mart. 7.41.1>	Cosmicos esse tibi, Semproni Tucca, videris: 
<mart. 7.41.2>	Cosmica, Semproni, tam mala, quam bona sunt. 

<mart. 7.42.1>	Muneribus cupiat si quis contendere tecum, 
<mart. 7.42.2>	Audeat hic etiam, Castrice, carminibus. 
<mart. 7.42.3>	Nos tenues in utroque sumus vincique parati: 
<mart. 7.42.4>	Inde sopor nobis et placet alta quies. 
<mart. 7.42.5>	Tam mala cur igitur dederim tibi carmina, quaeris? 
<mart. 7.42.6>	Alcinoo nullum poma dedisse putas? 

<mart. 7.43.1>	Primum est, ut praestes, si quid te, Cinna, rogabo; 
<mart. 7.43.2>	Illud deinde sequens, ut cito, Cinna, neges. 
<mart. 7.43.3>	Diligo praestantem; non odi, Cinna, negantem: 
<mart. 7.43.4>	Sed tu nec praestas nec cito, Cinna, negas. 

<mart. 7.44.1>	Maximus ille tuus, Ovidi, Caesonius hic est, 
<mart. 7.44.2>	Cuius adhuc vultum vivida cera tenet. 
<mart. 7.44.3>	Hunc Nero damnavit; sed tu damnare Neronem 
<mart. 7.44.4>	Ausus es et profugi, non tua, fata sequi: 
<mart. 7.44.5>	Aequora per Scyllae magnus comes exulis isti, 
<mart. 7.44.6>	Qui modo nolueras consulis ire comes. 
<mart. 7.44.7>	Si victura meis mandantur nomina chartis 
<mart. 7.44.8>	Et fas est cineri me superesse meo:  
<mart. 7.44.9>	Audiet hoc praesens venturaque turba, fuisse 
<mart. 7.44.10>	Illi te, Senecae quod fuit ille suo. 

<mart. 7.46.1>	Commendare tuum dum vis mihi carmine munus 
<mart. 7.46.2>	Maeonioque cupis doctius ore loqui, 
<mart. 7.46.3>	Excrucias multis pariter me teque diebus, 
<mart. 7.46.4>	Et tua de nostro, Prisce, Thalia tacet. 
<mart. 7.46.5>	Divitibus poteris musas elegosque sonantes 
<mart. 7.46.6>	Mittere: pauperibus munera πεζὰ dato. 

<mart. 7.47.1>	Doctorum Licini celeberrime Sura virorum, 
<mart. 7.47.2>	Cuius prisca gravis lingua reduxit avos, 
<mart. 7.47.3>	Redderis - heu, quanto fatorum munere! - nobis, 
<mart. 7.47.4>	Gustata Lethes paene remissus aqua. 
<mart. 7.47.5>	Perdiderant iam vota metum securaque flebat 
<mart. 7.47.6>	Tristitia, et lacrimis iamque peractus eras: 
<mart. 7.47.7>	Non tulit invidiam taciti regnator Averni 
<mart. 7.47.8>	Et raptas Fatis reddidit ipse colus. 
<mart. 7.47.9>	Scis igitur, quantas hominum mors falsa querellas 
<mart. 7.47.10>	Moverit, et frueris posteritate tua. 
<mart. 7.47.11>	Vive velut rapto fugitivaque gaudia carpe: 
<mart. 7.47.12>	Perdiderit nullum vita reversa diem.  

<mart. 7.49.1>	Parva suburbani munuscula mittimus horti: 
<mart. 7.49.2>	Faucibus ova tuis, poma, Severe, gulae. 

<mart. 7.50.1>	Fons dominae, regina loci quo gaudet Ianthis, 
<mart. 7.50.2>	Gloria conspicuae deliciumque domus, 
<mart. 7.50.3>	Cum tua tot niveis ornetur ripa ministris 
<mart. 7.50.4>	Et Ganymedeo luceat unda choro: 
<mart. 7.50.5>	Quid facit Alcides silva sacratus in ista? 
<mart. 7.50.6>	Tam vicina tibi cur tenet antra deus? 
<mart. 7.50.7>	Numquid Nympharum notos observat amores, 
<mart. 7.50.8>	Tam multi pariter ne rapiantur Hylae? 

<mart. 7.51.1>	Mercari nostras si te piget, Urbice, nugas 
<mart. 7.51.2>	Et lasciva tamen carmina nosse libet, 
<mart. 7.51.3>	Pompeium quaeres - et nosti forsitan - Auctum; 
<mart. 7.51.4>	Ultoris prima Martis in aede sedet: 
<mart. 7.51.5>	Iure madens varioque togae limatus in usu, 
<mart. 7.51.6>	Non lector meus hic, Urbice, sed liber est. 
<mart. 7.51.7>	Sic tenet absentes nostros cantatque libellos, 
<mart. 7.51.8>	Ut pereat chartis littera nulla meis: 
<mart. 7.51.9>	Denique, si vellet, poterat scripsisse videri; 
<mart. 7.51.10>	Sed famae mavult ille favere meae. 
<mart. 7.51.11>	Hunc licet a decuma - neque enim satis ante vacabit -  
<mart. 7.51.12>	Sollicites; capiet cenula parva duos; 
<mart. 7.51.13>	Ille leget, bibe tu; nolis licet, ille sonabit; 
<mart. 7.51.14>	Et cum 'Iam satis est' dixeris, ille leget.  

<mart. 7.52.1>	Gratum est, quod Celeri nostros legis, Aucte, libellos, 
<mart. 7.52.2>	Si tamen et Celerem, quod legis, Aucte, iuvat. 
<mart. 7.52.3>	Ille meas gentes et Celtas rexit Hiberos, 
<mart. 7.52.4>	Nec fuit in nostro certior orbe fides. 
<mart. 7.52.5>	Maior me tanto reverentia turbat, et aures 
<mart. 7.52.6>	Non auditoris, iudicis esse puto. 

<mart. 7.53.1>	Omnia misisti mihi Saturnalibus, Umber, 
<mart. 7.53.2>	Munera, contulerant quae tibi quinque dies: 
<mart. 7.53.3>	Bis senos triplices et dentiscalpia septem; 
<mart. 7.53.4>	His comes accessit spongia, mappa, calix, 
<mart. 7.53.5>	Semodiusque fabae cum vimine Picenarum, 
<mart. 7.53.6>	Et Laletanae nigra lagona sapae; 
<mart. 7.53.7>	Parvaque cum canis venerunt cottana prunis 
<mart. 7.53.8>	Et Libycae fici pondere testa gravis. 
<mart. 7.53.9>	Vix puto triginta nummorum tota fuisse 
<mart. 7.53.10>	Munera, quae grandes octo tulere Syri. 
<mart. 7.53.11>	Quanto commodius nullo mihi ferre labore 
<mart. 7.53.12>	Argenti potuit pondera quinque puer! 

<mart. 7.54.1>	Semper mane mihi de me mera somnia narras, 
<mart. 7.54.2>	Quae moveant animum sollicitentque meum. 
<mart. 7.54.3>	Iam prior ad faecem, sed et haec vindemia venit, 
<mart. 7.54.4>	Exorat noctes dum mihi saga tuas; 
<mart. 7.54.5>	Consumpsi salsasque molas et turis acervos; 
<mart. 7.54.6>	Decrevere greges, dum cadit agna frequens; 
<mart. 7.54.7>	Non porcus, non chortis aves, non ova supersunt. 
<mart. 7.54.8>	Aut vigila aut dormi, Nasidiane, tibi. 

<mart. 7.56.1>	Astra polumque pia cepisti mente, Rabiri, 
<mart. 7.56.2>	Parrhasiam mira qui struis arte domum. 
<mart. 7.56.3>	Phidiaco si digna Iovi dare templa parabit, 
<mart. 7.56.4>	Has petet a nostro Pisa Tonante manus. 

<mart. 7.57.1>	Castora de Polluce Gabinia fecit Achillan: 
<mart. 7.57.2>	Πὺξ ἀγαθὸς fuerat, nunc erit ἱππόδαμος. 

<mart. 7.58.1>	Iam sex aut septem nupsisti, Galla, cinaedis, 
<mart. 7.58.2>	Dum coma te nimium pexaque barba iuvat. 
<mart. 7.58.3>	Deinde experta latus madidoque simillima loro 
<mart. 7.58.4>	Inguina nec lassa stare coacta manu, 
<mart. 7.58.5>	Deseris inbelles thalamos mollemque maritum; 
<mart. 7.58.6>	Rursus et in similes decidis usque toros. 
<mart. 7.58.7>	Quaere aliquem Curios semper Fabiosque loquentem, 
<mart. 7.58.8>	Hirsutum et dura rusticitate trucem: 
<mart. 7.58.9>	Invenies: sed habet tristis quoque turba cinaedos. 
<mart. 7.58.10>	Difficile est vero nubere, Galla, viro. 

<mart. 7.59.1>	Non cenat sine apro noster, Tite, Caecilianus. 
<mart. 7.59.2>	Bellum convivam Caecilianus habet. 

<mart. 7.61.1>	Abstulerat totam temerarius institor urbem, 
<mart. 7.61.2>	Inque suo nullum limine limen erat. 
<mart. 7.61.3>	Iussisti tenuis, Germanice, crescere vicos, 
<mart. 7.61.4>	Et modo quae fuerat semita, facta via est. 
<mart. 7.61.5>	Nulla catenatis pila est praecincta lagonis, 
<mart. 7.61.6>	Nec praetor medio cogitur ire luto, 
<mart. 7.61.7>	Stringitur in densa nec caeca novacula turba, 
<mart. 7.61.8>	Occupat aut totas nigra popina vias. 
<mart. 7.61.9>	Tonsor, copo, cocus, lanius sua limina servant. 
<mart. 7.61.10>	Nunc Roma est, nuper magna taberna fuit. 

<mart. 7.62.1>	Reclusis foribus grandes percidis, Amille, 
<mart. 7.62.2>	Et te deprendi, cum facis ista, cupis, 
<mart. 7.62.3>	Ne quid liberti narrent servique paterni 
<mart. 7.62.4>	Et niger obliqua garrulitate cliens. 
<mart. 7.62.5>	Non pedicari se qui testatur, Amille, 
<mart. 7.62.6>	Illud saepe facit, quod sine teste facit. 

<mart. 7.63.1>	Perpetui numquam moritura volumina Sili 
<mart. 7.63.2>	Qui legis et Latia carmina digna toga, 
<mart. 7.63.3>	Pierios tantum vati placuisse recessus 
<mart. 7.63.4>	Credis et Aoniae Bacchica serta comae? 
<mart. 7.63.5>	Sacra coturnati non attigit ante Maronis, 
<mart. 7.63.6>	Implevit magni quam Ciceronis opus: 
<mart. 7.63.7>	Hunc miratur adhuc centum gravis hasta virorum, 
<mart. 7.63.8>	Hunc loquitur grato plurimus ore cliens. 
<mart. 7.63.9>	Postquam bis senis ingentem fascibus annum 
<mart. 7.63.10>	Rexerat, adserto qui sacer orbe fuit, 
<mart. 7.63.11>	Emeritos Musis et Phoebo tradidit annos, 
<mart. 7.63.12>	Proque suo celebrat nunc Helicona foro.  

<mart. 7.64.1>	Qui tonsor fueras tota notissimus urbe, 
<mart. 7.64.2>	Et post hoc dominae munere factus eques, 
<mart. 7.64.3>	Sicanias urbes Aetnaeaque regna petisti, 
<mart. 7.64.4>	Cinname, cum fugeres tristia iura fori. 
<mart. 7.64.5>	Qua nunc arte graves tolerabis inutilis annos? 
<mart. 7.64.6>	Quid facit infelix et fugitiva quies? 
<mart. 7.64.7>	Non rhetor, non grammaticus ludive magister, 
<mart. 7.64.8>	Non Cynicus, non tu Stoicus esse potes, 
<mart. 7.64.9>	Vendere nec vocem Siculis plausumque theatris: 
<mart. 7.64.10>	Quod superest, iterum, Cinname, tonsor eris. 

<mart. 7.65.1>	Lis te bis decumae numerantem frigora brumae 
<mart. 7.65.2>	Conterit una tribus, Gargiliane, foris. 
<mart. 7.65.3>	A miser et demens! viginti litigat annis 
<mart. 7.65.4>	Quisquam, cui vinci, Gargiliane, licet? 

<mart. 7.66.1>	Heredem Fabius Labienum ex asse reliquit: 
<mart. 7.66.2>	Plus meruisse tamen se Labienus ait. 

<mart. 7.68.1>	Commendare meas, Instanti Rufe, Camenas 
<mart. 7.68.2>	Parce precor socero: seria forsan amat. 
<mart. 7.68.3>	Quod si lascivos admittit et ille libellos, 
<mart. 7.68.4>	Haec ego vel Curio Fabricioque legam. 

<mart. 7.69.1>	Haec est illa tibi promissa Theophila, Cani, 
<mart. 7.69.2>	Cuius Cecropia pectora dote madent: 
<mart. 7.69.3>	Hanc sibi iure petat magni senis Atticus hortus, 
<mart. 7.69.4>	Nec minus esse suam Stoica turba velit. 
<mart. 7.69.5>	Vivet opus quodcumque per has emiseris aures: 
<mart. 7.69.6>	Tam non femineum nec populare sapit. 
<mart. 7.69.7>	Non tua Pantaenis nimium se praeferat illi, 
<mart. 7.69.8>	Quamvis Pierio sit bene nota choro. 
<mart. 7.69.9>	Carmina fingentem Sappho laudabat amatrix: 
<mart. 7.69.10>	Castior haec, et non doctior illa fuit. 

<mart. 7.71.1>	Ficosa est uxor, ficosus et ipse maritus, 
<mart. 7.71.2>	Filia ficosa est et gener atque nepos, 
<mart. 7.71.3>	Nec dispensator nec vilicus ulcere turpi 
<mart. 7.71.4>	Nec rigidus fossor, sed nec arator eget. 
<mart. 7.71.5>	Cum sint ficosi pariter iuvenesque senesque, 
<mart. 7.71.6>	Res mira est, ficos non habet unus ager. 

<mart. 7.73.1>	Esquiliis domus est, domus est tibi colle Dianae, 
<mart. 7.73.2>	Et tua patricius culmina vicus habet; 
<mart. 7.73.3>	Hinc viduae Cybeles, illinc sacraria Vestae, 
<mart. 7.73.4>	Inde novum, veterem prospicis inde Iovem. 
<mart. 7.73.5>	Dic, ubi conveniam, dic, qua te parte requiram: 
<mart. 7.73.6>	Quisquis ubique habitat, Maxime, nusquam habitat. 

<mart. 7.74.1>	Cyllenes caelique decus, facunde minister, 
<mart. 7.74.2>	Aurea cui torto virga dracone viret: 
<mart. 7.74.3>	Sic tibi lascivi non desit copia furti, 
<mart. 7.74.4>	Sive cupis Paphien, seu Ganymede cales, 
<mart. 7.74.5>	Maternaeque sacris ornentur frondibus Idus, 
<mart. 7.74.6>	Et senior parca mole prematur avus: 
<mart. 7.74.7>	Hunc semper Norbana diem cum coniuge Carpo 
<mart. 7.74.8>	Laeta colat, primis quo coiere toris. 
<mart. 7.74.9>	Hic pius antistes sophiae sua dona ministrat, 
<mart. 7.74.10>	Hic te ture vocat, fidus et ipse Iovi. 

<mart. 7.75.1>	Vis futui gratis, cum sis deformis anusque. 
<mart. 7.75.2>	Res perridicula est: vis dare, nec dare vis.  

<mart. 7.77.1>	Exigis, ut nostros donem tibi, Tucca, libellos. 
<mart. 7.77.2>	Non faciam: nam vis vendere, non legere. 

<mart. 7.78.1>	Cum Saxetani ponatur coda lacerti 
<mart. 7.78.2>	Et, bene si cenas, conchis inuncta tibi: 
<mart. 7.78.3>	Sumen, aprum, leporem, boletos, ostrea, mullos 
<mart. 7.78.4>	Mittis: habes nec cor, Papyle, nec genium. 

<mart. 7.80.1>	Quatenus Odrysios iam pax Romana triones 
<mart. 7.80.2>	Temperat et tetricae conticuere tubae, 
<mart. 7.80.3>	Hunc Marcellino poteris, Faustine, libellum 
<mart. 7.80.4>	Mittere: iam chartis, iam vacat ille iocis. 
<mart. 7.80.5>	Sed si parva tui munuscula quaeris amici 
<mart. 7.80.6>	Commendare, ferat carmina nostra puer: 
<mart. 7.80.7>	Non qualis Geticae satiatus lacte iuvencae 
<mart. 7.80.8>	Sarmatica rigido ludit in amne rota, 
<mart. 7.80.9>	Sed Mitylenaei roseus mangonis ephebus, 
<mart. 7.80.10>	Vel non caesus adhuc matre iubente Lacon. 
<mart. 7.80.11>	At tibi captivo famulus mittetur ab Histro, 
<mart. 7.80.12>	Qui Tiburtinas pascere possit oves.  

<mart. 7.81.1>	'Triginta toto mala sunt epigrammata libro.' 
<mart. 7.81.2>	Si totidem bona sunt, Lause, bonus liber est. 

<mart. 7.82.1>	Menophili penem tam grandis fibula vestit, 
<mart. 7.82.2>	Ut sit comoedis omnibus una satis. 
<mart. 7.82.3>	Hunc ego credideram - nam saepe lavamur in unum -  
<mart. 7.82.4>	Sollicitum voci parcere, Flacce, suae: 
<mart. 7.82.5>	Dum ludit media populo spectante palaestra, 
<mart. 7.82.6>	Delapsa est misero fibula: verpus erat. 

<mart. 7.83.1>	Eutrapelus tonsor dum circuit ora Luperci 
<mart. 7.83.2>	Expingitque genas, altera barba subit. 

<mart. 7.84.1>	Dum mea Caecilio formatur imago Secundo 
<mart. 7.84.2>	Spirat et arguta picta tabella manu, 
<mart. 7.84.3>	I, liber, ad Geticam Peucen Histrumque iacentem: 
<mart. 7.84.4>	Haec loca perdomitis gentibus ille tenet. 
<mart. 7.84.5>	Parva dabis caro, sed dulcia dona, sodali: 
<mart. 7.84.6>	Certior in nostro carmine vultus erit; 
<mart. 7.84.7>	Casibus hic nullis, nullis delebilis annis 
<mart. 7.84.8>	Vivet, Apelleum cum morietur opus. 

<mart. 7.85.1>	Quod non insulse scribis tetrasticha quaedam, 
<mart. 7.85.2>	Disticha quod belle pauca, Sabelle, facis, 
<mart. 7.85.3>	Laudo, nec admiror. Facile est epigrammata belle 
<mart. 7.85.4>	Scribere, sed librum scribere difficile est. 

<mart. 7.87.1>	Si meus aurita gaudet lagalopece Flaccus, 
<mart. 7.87.2>	Si fruitur tristi Canius Aethiope; 
<mart. 7.87.3>	Publius exiguae si flagrat amore catellae, 
<mart. 7.87.4>	Si Cronius similem cercopithecon amat; 
<mart. 7.87.5>	Delectat Marium si perniciosus ichneumon, 
<mart. 7.87.6>	Pica salutatrix si tibi, Lause, placet; 
<mart. 7.87.7>	Si gelidum collo nectit Cadilla draconem, 
<mart. 7.87.8>	Luscinio tumulum si Telesilla dedit: 
<mart. 7.87.9>	Blanda Cupidinei cur non amet ora Labyrtae, 
<mart. 7.87.10>	Qui videt haec dominis monstra placere suis? 

<mart. 7.88.1>	Fertur habere meos, si vera est fama, libellos 
<mart. 7.88.2>	Inter delicias pulchra Vienna suas: 
<mart. 7.88.3>	Me legit omnis ibi senior iuvenisque puerque, 
<mart. 7.88.4>	Et coram tetrico casta puella viro. 
<mart. 7.88.5>	Hoc ego maluerim, quam si mea carmina cantent 
<mart. 7.88.6>	Qui Nilum ex ipso protinus ore bibunt; 
<mart. 7.88.7>	Quam meus Hispano si me Tagus impleat auro, 
<mart. 7.88.8>	Pascat et Hybla meas, pascat Hymettos apes. 
<mart. 7.88.9>	Non nihil ergo sumus, nec blandae munere linguae 
<mart. 7.88.10>	Decipimur: credam iam, puto, Lause, tibi. 

<mart. 7.90.1>	Iactat inaequalem Matho me fecisse libellum: 
<mart. 7.90.2>	Si verum est, laudat carmina nostra Matho. 
<mart. 7.90.3>	Aequales scribit libros Calvinus et Umber: 
<mart. 7.90.4>	Aequalis liber est, Cretice, qui malus est. 

<mart. 7.91.1>	De nostro, facunde, tibi, Iuvenalis, agello 
<mart. 7.91.2>	Saturnalicias mittimus, ecce, nuces. 
<mart. 7.91.3>	Cetera lascivis donavit poma puellis 
<mart. 7.91.4>	Mentula custodis luxuriosa dei. 

<mart. 7.92.1>	'Si quid opus fuerit, scis me non esse rogandum' 
<mart. 7.92.2>	Uno bis dicis, Baccara, terque die. 
<mart. 7.92.3>	Appellat rigida tristis me voce Secundus: 
<mart. 7.92.4>	Audis, et nescis, Baccara, quid sit opus. 
<mart. 7.92.5>	Pensio te coram petitur clareque palamque: 
<mart. 7.92.6>	Audis, et nescis, Baccara, quid sit opus. 
<mart. 7.92.7>	Esse queror gelidasque mihi tritasque lacernas: 
<mart. 7.92.8>	Audis, et nescis, Baccara, quid sit opus. 
<mart. 7.92.9>	Hoc opus est, subito fias ut sidere mutus, 
<mart. 7.92.10>	Dicere ne possis, Baccara: 'Si quid opus'. 

<mart. 7.93.1>	Narnia, sulphureo quam gurgite candidus amnis 
<mart. 7.93.2>	Circuit, ancipiti vix adeunda iugo, 
<mart. 7.93.3>	Quid tam saepe meum nobis abducere Quintum 
<mart. 7.93.4>	Te iuvat et lenta detinuisse mora? 
<mart. 7.93.5>	Quid Nomentani causam mihi perdis agelli, 
<mart. 7.93.6>	Propter vicinum qui pretiosus erat? 
<mart. 7.93.7>	Sed iam parce mihi nec abutere, Narnia, Quinto: 
<mart. 7.93.8>	Perpetuo liceat sic tibi ponte frui. 

<mart. 7.94.1>	Unguentum fuerat, quod onyx modo parva gerebat: 
<mart. 7.94.2>	Olfecit postquam Papylus, ecce, garum est.  

<mart. 7.96.1>	Conditus hic ego sum, Bassi dolor, Urbicus infans, 
<mart. 7.96.2>	Cui genus et nomen maxima Roma dedit. 
<mart. 7.96.3>	Sex mihi de prima deerant trieteride menses, 
<mart. 7.96.4>	Ruperunt tetricae cum male pensa deae. 
<mart. 7.96.5>	Quid species, quid lingua mihi, quid profuit aetas? 
<mart. 7.96.6>	Da lacrimas tumulo, qui legis ista, meo: 
<mart. 7.96.7>	Sic ad Lethaeas, nisi Nestore serior, undas 
<mart. 7.96.8>	Non eat, optabis quem superesse tibi. 

<mart. 7.99.1>	Sic placidum videas semper, Crispine, Tonantem, 
<mart. 7.99.2>	Nec te Roma minus, quam tua Memphis amet: 
<mart. 7.99.3>	Carmina Parrhasia si nostra legentur in aula 
<mart. 7.99.4>	 - Namque solent sacra Caesaris aure frui - , 
<mart. 7.99.5>	Dicere de nobis, ut lector candidus, aude: 
<mart. 7.99.6>	'Temporibus praestat non nihil iste tuis, 
<mart. 7.99.7>	Nec Marso nimium minor est doctoque Catullo.' 
<mart. 7.99.8>	Hoc satis est: ipsi cetera mando deo. 

