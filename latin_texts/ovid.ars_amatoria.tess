<ov. ars am. 1.1>	Siquis in hoc artem populo non novit amandi,
<ov. ars am. 1.2>	Hoc legat et lecto carmine doctus amet.
<ov. ars am. 1.3>	Arte citae veloque rates remoque moventur,
<ov. ars am. 1.4>	Arte leves currus: arte regendus amor.
<ov. ars am. 1.5>	Curribus Automedon lentisque erat aptus habenis,
<ov. ars am. 1.6>	Tiphys in Haemonia puppe magister erat:
<ov. ars am. 1.7>	Me Venus artificem tenero praefecit Amori;
<ov. ars am. 1.8>	Tiphys et Automedon dicar Amoris ego.
<ov. ars am. 1.9>	Ille quidem ferus est et qui mihi saepe repugnet:
<ov. ars am. 1.10>	Sed puer est, aetas mollis et apta regi.
<ov. ars am. 1.11>	Phillyrides puerum cithara perfecit Achillem,
<ov. ars am. 1.12>	Atque animos placida contudit arte feros.
<ov. ars am. 1.13>	Qui totiens socios, totiens exterruit hostes,
<ov. ars am. 1.14>	Creditur annosum pertimuisse senem.
<ov. ars am. 1.15>	Quas Hector sensurus erat, poscente magistro
<ov. ars am. 1.16>	Verberibus iussas praebuit ille manus.
<ov. ars am. 1.17>	Aeacidae Chiron, ego sum praeceptor Amoris:
<ov. ars am. 1.18>	Saevus uterque puer, natus uterque dea.
<ov. ars am. 1.19>	Sed tamen et tauri cervix oneratur aratro,
<ov. ars am. 1.20>	Frenaque magnanimi dente teruntur equi;
<ov. ars am. 1.21>	Et mihi cedet Amor, quamvis mea vulneret arcu
<ov. ars am. 1.22>	Pectora, iactatas excutiatque faces.
<ov. ars am. 1.23>	Quo me fixit Amor, quo me violentius ussit,
<ov. ars am. 1.24>	Hoc melior facti vulneris ultor ero: 
<ov. ars am. 1.25>	Non ego, Phoebe, datas a te mihi mentiar artes,
<ov. ars am. 1.26>	Nec nos ariae voce monemur avis,
<ov. ars am. 1.27>	Nec mihi sunt visae Clio Cliusque sorores
<ov. ars am. 1.28>	Servanti pecudes vallibus, Ascra, tuis:
<ov. ars am. 1.29>	Usus opus movet hoc: vati parete perito;
<ov. ars am. 1.30>	Vera canam: coeptis, mater Amoris, ades!
<ov. ars am. 1.31>	Este procul, vittae tenues, insigne pudoris,
<ov. ars am. 1.32>	Quaeque tegis medios, instita longa, pedes.
<ov. ars am. 1.33>	Nos venerem tutam concessaque furta canemus,
<ov. ars am. 1.34>	Inque meo nullum carmine crimen erit.
<ov. ars am. 1.35>	Principio, quod amare velis, reperire labora,
<ov. ars am. 1.36>	Qui nova nunc primum miles in arma venis.
<ov. ars am. 1.37>	Proximus huic labor est placitam exorare puellam:
<ov. ars am. 1.38>	Tertius, ut longo tempore duret amor.
<ov. ars am. 1.39>	Hic modus, haec nostro signabitur area curru:
<ov. ars am. 1.40>	Haec erit admissa meta terenda rota.
<ov. ars am. 1.41>	Dum licet, et loris passim potes ire solutis,
<ov. ars am. 1.42>	Elige cui dicas 'tu mihi sola places.'
<ov. ars am. 1.43>	Haec tibi non tenues veniet delapsa per auras:
<ov. ars am. 1.44>	Quaerenda est oculis apta puella tuis.
<ov. ars am. 1.45>	Scit bene venator, cervis ubi retia tendat,
<ov. ars am. 1.46>	Scit bene, qua frendens valle moretur aper;
<ov. ars am. 1.47>	Aucupibus noti frutices; qui sustinet hamos,
<ov. ars am. 1.48>	Novit quae multo pisce natentur aquae:
<ov. ars am. 1.49>	Tu quoque, materiam longo qui quaeris amori,
<ov. ars am. 1.50>	Ante frequens quo sit disce puella loco.
<ov. ars am. 1.51>	Non ego quaerentem vento dare vela iubebo,
<ov. ars am. 1.52>	Nec tibi, ut invenias, longa terenda via est. 
<ov. ars am. 1.53>	Andromedan Perseus nigris portarit ab Indis,
<ov. ars am. 1.54>	Raptaque sit Phrygio Graia puella viro,
<ov. ars am. 1.55>	Tot tibi tamque dabit formosas Roma puellas,
<ov. ars am. 1.56>	'Haec habet' ut dicas 'quicquid in orbe fuit.'
<ov. ars am. 1.57>	Gargara quot segetes, quot habet Methymna racemos,
<ov. ars am. 1.58>	Aequore quot pisces, fronde teguntur aves,
<ov. ars am. 1.59>	Quot caelum stellas, tot habet tua Roma puellas:
<ov. ars am. 1.60>	Mater in Aeneae constitit urbe sui.
<ov. ars am. 1.61>	Seu caperis primis et adhuc crescentibus annis,
<ov. ars am. 1.62>	Ante oculos veniet vera puella tuos:
<ov. ars am. 1.63>	Sive cupis iuvenem, iuvenes tibi mille placebunt.
<ov. ars am. 1.64>	Cogeris voti nescius esse tui:
<ov. ars am. 1.65>	Seu te forte iuvat sera et sapientior aetas,
<ov. ars am. 1.66>	Hoc quoque, crede mihi, plenius agmen erit.
<ov. ars am. 1.67>	Tu modo Pompeia lentus spatiare sub umbra,
<ov. ars am. 1.68>	Cum sol Herculei terga leonis adit:
<ov. ars am. 1.69>	Aut ubi muneribus nati sua munera mater
<ov. ars am. 1.70>	Addidit, externo marmore dives opus.
<ov. ars am. 1.71>	Nec tibi vitetur quae, priscis sparsa tabellis,
<ov. ars am. 1.72>	Porticus auctoris Livia nomen habet:
<ov. ars am. 1.73>	Quaque parare necem miseris patruelibus ausae
<ov. ars am. 1.74>	Belides et stricto stat ferus ense pater.
<ov. ars am. 1.75>	Nec te praetereat Veneri ploratus Adonis,
<ov. ars am. 1.76>	Cultaque Iudaeo septima sacra Syro. 
<ov. ars am. 1.77>	Nec fuge linigerae Memphitica templa iuvencae:
<ov. ars am. 1.78>	Multas illa facit, quod fuit ipsa Iovi.
<ov. ars am. 1.79>	Et fora conveniunt (quis credere possit?) amori:
<ov. ars am. 1.80>	Flammaque in arguto saepe reperta foro:
<ov. ars am. 1.81>	Subdita qua Veneris facto de marmore templo
<ov. ars am. 1.82>	Appias expressis ara pulsat aquis,
<ov. ars am. 1.83>	Illo saepe loco capitur consultus Amori,
<ov. ars am. 1.84>	Quique aliis cavit, non cavet ipse sibi:
<ov. ars am. 1.85>	Illo saepe loco desunt sua verba diserto,
<ov. ars am. 1.86>	Resque novae veniunt, causaque agenda sua est.
<ov. ars am. 1.87>	Hunc Venus e templis, quae sunt confinia, ridet:
<ov. ars am. 1.88>	Qui modo patronus, nunc cupit esse cliens.
<ov. ars am. 1.89>	Sed tu praecipue curvis venare theatris:
<ov. ars am. 1.90>	Haec loca sunt voto fertiliora tuo.
<ov. ars am. 1.91>	Illic invenies quod ames, quod ludere possis,
<ov. ars am. 1.92>	Quodque semel tangas, quodque tenere velis.
<ov. ars am. 1.93>	Ut redit itque frequens longum formica per agmen,
<ov. ars am. 1.94>	Granifero solitum cum vehit ore cibum,
<ov. ars am. 1.95>	Aut ut apes saltusque suos et olentia nactae
<ov. ars am. 1.96>	Pascua per flores et thyma summa volant,
<ov. ars am. 1.97>	Sic ruit ad celebres cultissima femina ludos:
<ov. ars am. 1.98>	Copia iudicium saepe morata meum est.
<ov. ars am. 1.99>	Spectatum veniunt, veniunt spectentur ut ipsae:
<ov. ars am. 1.100>	Ille locus casti damna pudoris habet.
<ov. ars am. 1.101>	Primus sollicitos fecisti, Romule, ludos,
<ov. ars am. 1.102>	Cum iuvit viduos rapta Sabina viros. 
<ov. ars am. 1.103>	Tunc neque marmoreo pendebant vela theatro,
<ov. ars am. 1.104>	Nec fuerant liquido pulpita rubra croco;
<ov. ars am. 1.105>	Illic quas tulerant nemorosa Palatia, frondes
<ov. ars am. 1.106>	Simpliciter positae, scena sine arte fuit;
<ov. ars am. 1.107>	In gradibus sedit populus de caespite factis,
<ov. ars am. 1.108>	Qualibet hirsutas fronde tegente comas.
<ov. ars am. 1.109>	Respiciunt, oculisque notant sibi quisque puellam
<ov. ars am. 1.110>	Quam velit, et tacito pectore multa movent.
<ov. ars am. 1.111>	Dumque, rudem praebente modum tibicine Tusco,
<ov. ars am. 1.112>	Ludius aequatam ter pede pulsat humum,
<ov. ars am. 1.113>	In medio plausu (plausus tunc arte carebant)
<ov. ars am. 1.114>	Rex populo praedae signa petita dedit.
<ov. ars am. 1.115>	Protinus exiliunt, animum clamore fatentes,
<ov. ars am. 1.116>	Virginibus cupidas iniciuntque manus.
<ov. ars am. 1.117>	Ut fugiunt aquilas, timidissima turba, columbae,
<ov. ars am. 1.118>	Ut fugit invisos agna novella lupos:
<ov. ars am. 1.119>	Sic illae timuere viros sine more ruentes;
<ov. ars am. 1.120>	Constitit in nulla qui fuit ante color.
<ov. ars am. 1.121>	Nam timor unus erat, facies non una timoris:
<ov. ars am. 1.122>	Pars laniat crines, pars sine mente sedet;
<ov. ars am. 1.123>	Altera maesta silet, frustra vocat altera matrem:
<ov. ars am. 1.124>	Haec queritur, stupet haec; haec manet, illa fugit;
<ov. ars am. 1.125>	Ducuntur raptae, genialis praeda, puellae,
<ov. ars am. 1.126>	Et potuit multas ipse decere timor.
<ov. ars am. 1.127>	Siqua repugnarat nimium comitemque negabat,
<ov. ars am. 1.128>	Sublatam cupido vir tulit ipse sinu,
<ov. ars am. 1.129>	Atque ita 'quid teneros lacrimis corrumpis ocellos?
<ov. ars am. 1.130>	Quod matri pater est, hoc tibi' dixit 'ero.'
<ov. ars am. 1.131>	Romule, militibus scisti dare commoda solus:
<ov. ars am. 1.132>	Haec mihi si dederis commoda, miles ero.
<ov. ars am. 1.133>	Scilicet ex illo sollemnia more theatra
<ov. ars am. 1.134>	Nunc quoque formosis insidiosa manent. 
<ov. ars am. 1.135>	Nec te nobilium fugiat certamen equorum;
<ov. ars am. 1.136>	Multa capax populi commoda Circus habet.
<ov. ars am. 1.137>	Nil opus est digitis, per quos arcana loquaris,
<ov. ars am. 1.138>	Nec tibi per nutus accipienda nota est:
<ov. ars am. 1.139>	Proximus a domina, nullo prohibente, sedeto,
<ov. ars am. 1.140>	Iunge tuum lateri qua potes usque latus;
<ov. ars am. 1.141>	Et bene, quod cogit, si nolis, linea iungi,
<ov. ars am. 1.142>	Quod tibi tangenda est lege puella loci.
<ov. ars am. 1.143>	Hic tibi quaeratur socii sermonis origo,
<ov. ars am. 1.144>	Et moveant primos publica verba sonos.
<ov. ars am. 1.145>	Cuius equi veniant, facito, studiose, requiras:
<ov. ars am. 1.146>	Nec mora, quisquis erit, cui favet illa, fave.
<ov. ars am. 1.147>	At cum pompa frequens caelestibus ibit eburnis,
<ov. ars am. 1.148>	Tu Veneri dominae plaude favente manu;
<ov. ars am. 1.149>	Utque fit, in gremium pulvis si forte puellae
<ov. ars am. 1.150>	Deciderit, digitis excutiendus erit:
<ov. ars am. 1.151>	Etsi nullus erit pulvis, tamen excute nullum:
<ov. ars am. 1.152>	Quaelibet officio causa sit apta tuo.
<ov. ars am. 1.153>	Pallia si terra nimium demissa iacebunt,
<ov. ars am. 1.154>	Collige, et inmunda sedulus effer humo;
<ov. ars am. 1.155>	Protinus, officii pretium, patiente puella
<ov. ars am. 1.156>	Contingent oculis crura videnda tuis.
<ov. ars am. 1.157>	Respice praeterea, post vos quicumque sedebit,
<ov. ars am. 1.158>	Ne premat opposito mollia terga genu.
<ov. ars am. 1.159>	Parva leves capiunt animos: fuit utile multis
<ov. ars am. 1.160>	Pulvinum facili composuisse manu.
<ov. ars am. 1.161>	Profuit et tenui ventos movisse tabella,
<ov. ars am. 1.162>	Et cava sub tenerum scamna dedisse pedem.
<ov. ars am. 1.163>	Hos aditus Circusque novo praebebit amori,
<ov. ars am. 1.164>	Sparsaque sollicito tristis harena foro. 
<ov. ars am. 1.165>	Illa saepe puer Veneris pugnavit harena,
<ov. ars am. 1.166>	Et qui spectavit vulnera, vulnus habet.
<ov. ars am. 1.167>	Dum loquitur tangitque manum poscitque libellum
<ov. ars am. 1.168>	Et quaerit posito pignore, vincat uter,
<ov. ars am. 1.169>	Saucius ingemuit telumque volatile sensit,
<ov. ars am. 1.170>	Et pars spectati muneris ipse fuit.
<ov. ars am. 1.171>	Quid, modo cum belli navalis imagine Caesar
<ov. ars am. 1.172>	Persidas induxit Cecropiasque rates?
<ov. ars am. 1.173>	Nempe ab utroque mari iuvenes, ab utroque puellae
<ov. ars am. 1.174>	Venere, atque ingens orbis in Urbe fuit.
<ov. ars am. 1.175>	Quis non invenit turba, quod amaret, in illa?
<ov. ars am. 1.176>	Eheu, quam multos advena torsit amor!
<ov. ars am. 1.177>	Ecce, parat Caesar domito quod defuit orbi
<ov. ars am. 1.178>	Addere: nunc, oriens ultime, noster eris.
<ov. ars am. 1.179>	Parthe, dabis poenas: Crassi gaudete sepulti,
<ov. ars am. 1.180>	Signaque barbaricas non bene passa manus.
<ov. ars am. 1.181>	Ultor adest, primisque ducem profitetur in annis,
<ov. ars am. 1.182>	Bellaque non puero tractat agenda puer.
<ov. ars am. 1.183>	Parcite natales timidi numerare deorum:
<ov. ars am. 1.184>	Caesaribus virtus contigit ante diem.
<ov. ars am. 1.185>	Ingenium caeleste suis velocius annis
<ov. ars am. 1.186>	Surgit, et ignavae fert male damna morae.
<ov. ars am. 1.187>	Parvus erat, manibusque duos Tirynthius angues
<ov. ars am. 1.188>	Pressit, et in cunis iam Iove dignus erat. 
<ov. ars am. 1.189>	Nunc quoque qui puer es, quantus tum, Bacche, fuisti,
<ov. ars am. 1.190>	Cum timuit thyrsos India victa tuos?
<ov. ars am. 1.191>	Auspiciis annisque patris, puer, arma movebis,
<ov. ars am. 1.192>	Et vinces annis auspiciisque patris:
<ov. ars am. 1.193>	Tale rudimentum tanto sub nomine debes,
<ov. ars am. 1.194>	Nunc iuvenum princeps, deinde future senum;
<ov. ars am. 1.195>	Cum tibi sint fratres, fratres ulciscere laesos:
<ov. ars am. 1.196>	Cumque pater tibi sit, iura tuere patris.
<ov. ars am. 1.197>	Induit arma tibi genitor patriaeque tuusque:
<ov. ars am. 1.198>	Hostis ab invito regna parente rapit;
<ov. ars am. 1.199>	Tu pia tela feres, sceleratas ille sagittas:
<ov. ars am. 1.200>	Stabit pro signis iusque piumque tuis.
<ov. ars am. 1.201>	Vincuntur causa Parthi: vincantur et armis;
<ov. ars am. 1.202>	Eoas Latio dux meus addat opes.
<ov. ars am. 1.203>	Marsque pater Caesarque pater, date numen eunti:
<ov. ars am. 1.204>	Nam deus e vobis alter es, alter eris.
<ov. ars am. 1.205>	Auguror, en, vinces; votivaque carmina reddam,
<ov. ars am. 1.206>	Et magno nobis ore sonandus eris.
<ov. ars am. 1.207>	Consistes, aciemque meis hortabere verbis;
<ov. ars am. 1.208>	O desint animis ne mea verba tuis!
<ov. ars am. 1.209>	Tergaque Parthorum Romanaque pectora dicam,
<ov. ars am. 1.210>	Telaque, ab averso quae iacit hostis equo.
<ov. ars am. 1.211>	Qui fugis ut vincas, quid victo, Parthe, relinquis?
<ov. ars am. 1.212>	Parthe, malum iam nunc Mars tuus omen habet.
<ov. ars am. 1.213>	Ergo erit illa dies, qua tu, pulcherrime rerum,
<ov. ars am. 1.214>	Quattuor in niveis aureus ibis equis. 
<ov. ars am. 1.215>	Ibunt ante duces onerati colla catenis,
<ov. ars am. 1.216>	Ne possint tuti, qua prius, esse fuga.
<ov. ars am. 1.217>	Spectabunt laeti iuvenes mixtaeque puellae,
<ov. ars am. 1.218>	Diffundetque animos omnibus ista dies.
<ov. ars am. 1.219>	Atque aliqua ex illis cum regum nomina quaeret,
<ov. ars am. 1.220>	Quae loca, qui montes, quaeve ferantur aquae,
<ov. ars am. 1.221>	Omnia responde, nec tantum siqua rogabit;
<ov. ars am. 1.222>	Et quae nescieris, ut bene nota refer.
<ov. ars am. 1.223>	Hic est Euphrates, praecinctus harundine frontem:
<ov. ars am. 1.224>	Cui coma dependet caerula, Tigris erit.
<ov. ars am. 1.225>	Hos facito Armenios; haec est Danaia Persis:
<ov. ars am. 1.226>	Urbs in Achaemeniis vallibus ista fuit.
<ov. ars am. 1.227>	Ille vel ille, duces; et erunt quae nomina dicas,
<ov. ars am. 1.228>	Si poteris, vere, si minus, apta tamen.
<ov. ars am. 1.229>	Dant etiam positis aditum convivia mensis:
<ov. ars am. 1.230>	Est aliquid praeter vina, quod inde petas.
<ov. ars am. 1.231>	Saepe illic positi teneris adducta lacertis
<ov. ars am. 1.232>	Purpureus Bacchi cornua pressit Amor:
<ov. ars am. 1.233>	Vinaque cum bibulas sparsere Cupidinis alas,
<ov. ars am. 1.234>	Permanet et capto stat gravis ille loco.
<ov. ars am. 1.235>	Ille quidem pennas velociter excutit udas:
<ov. ars am. 1.236>	Sed tamen et spargi pectus amore nocet.
<ov. ars am. 1.237>	Vina parant animos faciuntque caloribus aptos:
<ov. ars am. 1.238>	Cura fugit multo diluiturque mero.
<ov. ars am. 1.239>	Tunc veniunt risus, tum pauper cornua sumit,
<ov. ars am. 1.240>	Tum dolor et curae rugaque frontis abit.
<ov. ars am. 1.241>	Tunc aperit mentes aevo rarissima nostro
<ov. ars am. 1.242>	Simplicitas, artes excutiente deo.
<ov. ars am. 1.243>	Illic saepe animos iuvenum rapuere puellae,
<ov. ars am. 1.244>	Et Venus in vinis ignis in igne fuit. 
<ov. ars am. 1.245>	Hic tu fallaci nimium ne crede lucernae:
<ov. ars am. 1.246>	Iudicio formae noxque merumque nocent.
<ov. ars am. 1.247>	Luce deas caeloque Paris spectavit aperto,
<ov. ars am. 1.248>	Cum dixit Veneri 'vincis utramque, Venus.'
<ov. ars am. 1.249>	Nocte latent mendae, vitioque ignoscitur omni,
<ov. ars am. 1.250>	Horaque formosam quamlibet illa facit.
<ov. ars am. 1.251>	Consule de gemmis, de tincta murice lana,
<ov. ars am. 1.252>	Consule de facie corporibusque diem.
<ov. ars am. 1.253>	Quid tibi femineos coetus venatibus aptos
<ov. ars am. 1.254>	Enumerem? numero cedet harena meo.
<ov. ars am. 1.255>	Quid referam Baias, praetextaque litora velis,
<ov. ars am. 1.256>	Et quae de calido sulpure fumat aqua?
<ov. ars am. 1.257>	Hinc aliquis vulnus referens in pectore dixit
<ov. ars am. 1.258>	'Non haec, ut fama est, unda salubris erat.'
<ov. ars am. 1.259>	Ecce suburbanae templum nemorale Dianae
<ov. ars am. 1.260>	Partaque per gladios regna nocente manu:
<ov. ars am. 1.261>	Illa, quod est virgo, quod tela Cupidinis odit,
<ov. ars am. 1.262>	Multa dedit populo vulnera, multa dabit.
<ov. ars am. 1.263>	Hactenus, unde legas quod ames, ubi retia ponas,
<ov. ars am. 1.264>	Praecipit imparibus vecta Thalea rotis.
<ov. ars am. 1.265>	Nunc tibi, quae placuit, quas sit capienda per artes,
<ov. ars am. 1.266>	Dicere praecipuae molior artis opus.
<ov. ars am. 1.267>	Quisquis ubique, viri, dociles advertite mentes,
<ov. ars am. 1.268>	Pollicitisque favens, vulgus, adeste meis.
<ov. ars am. 1.269>	Prima tuae menti veniat fiducia, cunctas
<ov. ars am. 1.270>	Posse capi; capies, tu modo tende plagas.
<ov. ars am. 1.271>	Vere prius volucres taceant, aestate cicadae,
<ov. ars am. 1.272>	Maenalius lepori det sua terga canis, 
<ov. ars am. 1.273>	Femina quam iuveni blande temptata repugnet:
<ov. ars am. 1.274>	Haec quoque, quam poteris credere nolle, volet.
<ov. ars am. 1.275>	Utque viro furtiva venus, sic grata puellae:
<ov. ars am. 1.276>	Vir male dissimulat: tectius illa cupit.
<ov. ars am. 1.277>	Conveniat maribus, nequam nos ante rogemus,
<ov. ars am. 1.278>	Femina iam partes victa rogantis agat.
<ov. ars am. 1.279>	Mollibus in pratis admugit femina tauro:
<ov. ars am. 1.280>	Femina cornipedi semper adhinnit equo.
<ov. ars am. 1.281>	Parcior in nobis nec tam furiosa libido:
<ov. ars am. 1.282>	Legitimum finem flamma virilis habet.
<ov. ars am. 1.283>	Byblida quid referam, vetito quae fratris amore
<ov. ars am. 1.284>	Arsit et est laqueo fortiter ulta nefas?
<ov. ars am. 1.285>	Myrrha patrem, sed non qua filia debet, amavit,
<ov. ars am. 1.286>	Et nunc obducto cortice pressa latet:
<ov. ars am. 1.287>	Illius lacrimis, quas arbore fundit odora,
<ov. ars am. 1.288>	Unguimur, et dominae nomina gutta tenet.
<ov. ars am. 1.289>	Forte sub umbrosis nemorosae vallibus Idae
<ov. ars am. 1.290>	Candidus, armenti gloria, taurus erat,
<ov. ars am. 1.291>	Signatus tenui media inter cornua nigro:
<ov. ars am. 1.292>	Una fuit labes, cetera lactis erant.
<ov. ars am. 1.293>	Illum Cnosiadesque Cydoneaeque iuvencae
<ov. ars am. 1.294>	Optarunt tergo sustinuisse suo.
<ov. ars am. 1.295>	Pasipha fieri gaudebat adultera tauri;
<ov. ars am. 1.296>	Invida formosas oderat illa boves.
<ov. ars am. 1.297>	Nota cano: non hoc, centum quae sustinet urbes,
<ov. ars am. 1.298>	Quamvis sit mendax, Creta negare potest.
<ov. ars am. 1.299>	Ipsa novas frondes et prata tenerrima tauro
<ov. ars am. 1.300>	Fertur inadsueta subsecuisse manu.
<ov. ars am. 1.301>	It comes armentis, nec ituram cura moratur
<ov. ars am. 1.302>	Coniugis, et Minos a bove victus erat. 
<ov. ars am. 1.303>	Quo tibi, Pasipha, pretiosas sumere vestes?
<ov. ars am. 1.304>	Ille tuus nullas sentit adulter opes.
<ov. ars am. 1.305>	Quid tibi cum speculo, montana armenta petenti?
<ov. ars am. 1.306>	Quid totiens positas fingis, inepta, comas?
<ov. ars am. 1.307>	Crede tamen speculo, quod te negat esse iuvencam.
<ov. ars am. 1.308>	Quam cuperes fronti cornua nata tuae!
<ov. ars am. 1.309>	Sive placet Minos, nullus quaeratur adulter:
<ov. ars am. 1.310>	Sive virum mavis fallere, falle viro!
<ov. ars am. 1.311>	In nemus et saltus thalamo regina relicto
<ov. ars am. 1.312>	Fertur, ut Aonio concita Baccha deo.
<ov. ars am. 1.313>	A, quotiens vaccam vultu spectavit iniquo,
<ov. ars am. 1.314>	Et dixit 'domino cur placet ista meo?
<ov. ars am. 1.315>	Aspice, ut ante ipsum teneris exultet in herbis:
<ov. ars am. 1.316>	Nec dubito, quin se stulta decere putet.'
<ov. ars am. 1.317>	Dixit, et ingenti iamdudum de grege duci
<ov. ars am. 1.318>	Iussit et inmeritam sub iuga curva trahi,
<ov. ars am. 1.319>	Aut cadere ante aras commentaque sacra coegit,
<ov. ars am. 1.320>	Et tenuit laeta paelicis exta manu.
<ov. ars am. 1.321>	Paelicibus quotiens placavit numina caesis,
<ov. ars am. 1.322>	Atque ait, exta tenens 'ite, placete meo!'
<ov. ars am. 1.323>	Et modo se Europen fieri, modo postulat Io,
<ov. ars am. 1.324>	Altera quod bos est, altera vecta bove.
<ov. ars am. 1.325>	Hanc tamen implevit, vacca deceptus acerna,
<ov. ars am. 1.326>	Dux gregis, et partu proditus auctor erat.
<ov. ars am. 1.327>	Cressa Thyesteo si se abstinuisset amore
<ov. ars am. 1.328>	(Et quantum est uno posse carere viro?),
<ov. ars am. 1.329>	Non medium rupisset iter, curruque retorto
<ov. ars am. 1.330>	Auroram versis Phoebus adisset equis.
<ov. ars am. 1.331>	Filia purpureos Niso furata capillos
<ov. ars am. 1.332>	Pube premit rabidos inguinibusque canes. 
<ov. ars am. 1.333>	Qui Martem terra, Neptunum effugit in undis,
<ov. ars am. 1.334>	Coniugis Atrides victima dira fuit.
<ov. ars am. 1.335>	Cui non defleta est Ephyraeae flamma Cresae,
<ov. ars am. 1.336>	Et nece natorum sanguinolenta parens?
<ov. ars am. 1.337>	Flevit Amyntorides per inania lumina Phoenix:
<ov. ars am. 1.338>	Hippolytum pavidi diripuistis equi.
<ov. ars am. 1.339>	Quid fodis inmeritis, Phineu, sua lumina natis?
<ov. ars am. 1.340>	Poena reversura est in caput ista tuum.
<ov. ars am. 1.341>	Omnia feminea sunt ista libidine mota;
<ov. ars am. 1.342>	Acrior est nostra, plusque furoris habet.
<ov. ars am. 1.343>	Ergo age, ne dubita cunctas sperare puellas;
<ov. ars am. 1.344>	Vix erit e multis, quae neget, una, tibi.
<ov. ars am. 1.345>	Quae dant quaeque negant, gaudent tamen esse rogatae:
<ov. ars am. 1.346>	Ut iam fallaris, tuta repulsa tua est.
<ov. ars am. 1.347>	Sed cur fallaris, cum sit nova grata voluptas
<ov. ars am. 1.348>	Et capiant animos plus aliena suis?
<ov. ars am. 1.349>	Fertilior seges est alienis semper in agris,
<ov. ars am. 1.350>	Vicinumque pecus grandius uber habet.
<ov. ars am. 1.351>	Sed prius ancillam captandae nosse puellae
<ov. ars am. 1.352>	Cura sit: accessus molliet illa tuos.
<ov. ars am. 1.353>	Proxima consiliis dominae sit ut illa, videto,
<ov. ars am. 1.354>	Neve parum tacitis conscia fida iocis.
<ov. ars am. 1.355>	Hanc tu pollicitis, hanc tu corrumpe rogando:
<ov. ars am. 1.356>	Quod petis, ex facili, si volet illa, feres.
<ov. ars am. 1.357>	Illa leget tempus (medici quoque tempora servant)
<ov. ars am. 1.358>	Quo facilis dominae mens sit et apta capi.
<ov. ars am. 1.359>	Mens erit apta capi tum, cum laetissima rerum
<ov. ars am. 1.360>	Ut seges in pingui luxuriabit humo.
<ov. ars am. 1.361>	Pectora dum gaudent nec sunt adstricta dolore,
<ov. ars am. 1.362>	Ipsa patent, blanda tum subit arte Venus. 
<ov. ars am. 1.363>	Tum, cum tristis erat, defensa est Ilios armis:
<ov. ars am. 1.364>	Militibus gravidum laeta recepit equum.
<ov. ars am. 1.365>	Tum quoque temptanda est, cum paelice laesa dolebit:
<ov. ars am. 1.366>	Tum facies opera, ne sit inulta, tua.
<ov. ars am. 1.367>	Hanc matutinos pectens ancilla capillos
<ov. ars am. 1.368>	Incitet, et velo remigis addat opem,
<ov. ars am. 1.369>	Et secum tenui suspirans murmure dicat
<ov. ars am. 1.370>	'At, puto, non poteras ipsa referre vicem.'
<ov. ars am. 1.371>	Tum de te narret, tum persuadentia verba
<ov. ars am. 1.372>	Addat, et insano iuret amore mori.
<ov. ars am. 1.373>	Sed propera, ne vela cadant auraeque residant:
<ov. ars am. 1.374>	Ut fragilis glacies, interit ira mora.
<ov. ars am. 1.375>	Quaeris, an hanc ipsam prosit violare ministram?
<ov. ars am. 1.376>	Talibus admissis alea grandis inest.
<ov. ars am. 1.377>	Haec a concubitu fit sedula, tardior illa,
<ov. ars am. 1.378>	Haec dominae munus te parat, illa sibi.
<ov. ars am. 1.379>	Casus in eventu est: licet hic indulgeat ausis,
<ov. ars am. 1.380>	Consilium tamen est abstinuisse meum.
<ov. ars am. 1.381>	Non ego per praeceps et acuta cacumina vadam,
<ov. ars am. 1.382>	Nec iuvenum quisquam me duce captus erit.
<ov. ars am. 1.383>	Si tamen illa tibi, dum dat recipitque tabellas,
<ov. ars am. 1.384>	Corpore, non tantum sedulitate placet,
<ov. ars am. 1.385>	Fac domina potiare prius, comes illa sequatur:
<ov. ars am. 1.386>	Non tibi ab ancilla est incipienda venus.
<ov. ars am. 1.387>	Hoc unum moneo, siquid modo creditur arti,
<ov. ars am. 1.388>	Nec mea dicta rapax per mare ventus agit:
<ov. ars am. 1.389>	Aut non temptaris aut perfice! tollitur index,
<ov. ars am. 1.390>	Cum semel in partem criminis ipsa venit.
<ov. ars am. 1.391>	Non avis utiliter viscatis effugit alis;
<ov. ars am. 1.392>	Non bene de laxis cassibus exit aper. 
<ov. ars am. 1.393>	Saucius arrepto piscis teneatur ab hamo:
<ov. ars am. 1.394>	Perprime temptatam, nec nisi victor abi.
<ov. ars am. 1.395>	 Tunc neque te prodet communi noxia culpa,
<ov. ars am. 1.396>	Factaque erunt dominae dictaque nota tibi. 
<ov. ars am. 1.397>	Sed bene celetur: bene si celabitur index,
<ov. ars am. 1.398>	Notitiae suberit semper amica tuae.
<ov. ars am. 1.399>	Tempora qui solis operosa colentibus arva,
<ov. ars am. 1.400>	Fallitur, et nautis aspicienda putat;
<ov. ars am. 1.401>	Nec semper credenda ceres fallacibus arvis,
<ov. ars am. 1.402>	Nec semper viridi concava puppis aquae,
<ov. ars am. 1.403>	Nec teneras semper tutum captare puellas:
<ov. ars am. 1.404>	Saepe dato melius tempore fiet idem.
<ov. ars am. 1.405>	Sive dies suberit natalis, sive Kalendae,
<ov. ars am. 1.406>	Quas Venerem Marti continuasse iuvat,
<ov. ars am. 1.407>	Sive erit ornatus non ut fuit ante sigillis,
<ov. ars am. 1.408>	Sed regum positas Circus habebit opes,
<ov. ars am. 1.409>	Differ opus: tunc tristis hiems, tunc Pliades instant,
<ov. ars am. 1.410>	Tunc tener aequorea mergitur Haedus aqua;
<ov. ars am. 1.411>	Tunc bene desinitur: tunc siquis creditur alto,
<ov. ars am. 1.412>	Vix tenuit lacerae naufraga membra ratis.
<ov. ars am. 1.413>	Tu licet incipias qua flebilis Allia luce
<ov. ars am. 1.414>	Vulneribus Latiis sanguinolenta fluit,
<ov. ars am. 1.415>	Quaque die redeunt, rebus minus apta gerendis,
<ov. ars am. 1.416>	Culta Palaestino septima festa Syro.
<ov. ars am. 1.417>	Magna superstitio tibi sit natalis amicae:
<ov. ars am. 1.418>	Quaque aliquid dandum est, illa sit atra dies. 
<ov. ars am. 1.419>	Cum bene vitaris, tamen auferet; invenit artem
<ov. ars am. 1.420>	Femina, qua cupidi carpat amantis opes.
<ov. ars am. 1.421>	Institor ad dominam veniet discinctus emacem,
<ov. ars am. 1.422>	Expediet merces teque sedente suas:
<ov. ars am. 1.423>	Quas illa, inspicias, sapere ut videare, rogabit:
<ov. ars am. 1.424>	Oscula deinde dabit; deinde rogabit, emas.
<ov. ars am. 1.425>	Hoc fore contentam multos iurabit in annos,
<ov. ars am. 1.426>	Nunc opus esse sibi, nunc bene dicet emi.
<ov. ars am. 1.427>	Si non esse domi, quos des, causabere nummos,
<ov. ars am. 1.428>	Littera poscetur --- ne didicisse iuvet.
<ov. ars am. 1.429>	Quid, quasi natali cum poscit munera libo,
<ov. ars am. 1.430>	Et, quotiens opus est, nascitur illa, sibi?
<ov. ars am. 1.431>	Quid, cum mendaci damno maestissima plorat,
<ov. ars am. 1.432>	Elapsusque cava fingitur aure lapis?
<ov. ars am. 1.433>	Multa rogant utenda dari, data reddere nolunt:
<ov. ars am. 1.434>	Perdis, et in damno gratia nulla tuo.
<ov. ars am. 1.435>	Non mihi, sacrilegas meretricum ut persequar artes,
<ov. ars am. 1.436>	Cum totidem linguis sint satis ora decem.
<ov. ars am. 1.437>	Cera vadum temptet, rasis infusa tabellis:
<ov. ars am. 1.438>	Cera tuae primum conscia mentis eat.
<ov. ars am. 1.439>	Blanditias ferat illa tuas imitataque amantem
<ov. ars am. 1.440>	Verba; nec exiguas, quisquis es, adde preces.
<ov. ars am. 1.441>	Hectora donavit Priamo prece motus Achilles;
<ov. ars am. 1.442>	Flectitur iratus voce rogante deus.
<ov. ars am. 1.443>	Promittas facito: quid enim promittere laedit?
<ov. ars am. 1.444>	Pollicitis dives quilibet esse potest.
<ov. ars am. 1.445>	Spes tenet in tempus, semel est si credita, longum:
<ov. ars am. 1.446>	Illa quidem fallax, sed tamen apta dea est.
<ov. ars am. 1.447>	Si dederis aliquid, poteris ratione relinqui:
<ov. ars am. 1.448>	Praeteritum tulerit, perdideritque nihil. 
<ov. ars am. 1.449>	At quod non dederis, semper videare daturus:
<ov. ars am. 1.450>	Sic dominum sterilis saepe fefellit ager:
<ov. ars am. 1.451>	Sic, ne perdiderit, non cessat perdere lusor,
<ov. ars am. 1.452>	Et revocat cupidas alea saepe manus.
<ov. ars am. 1.453>	Hoc opus, hic labor est, primo sine munere iungi;
<ov. ars am. 1.454>	Ne dederit gratis quae dedit, usque dabit.
<ov. ars am. 1.455>	Ergo eat et blandis peraretur littera verbis,
<ov. ars am. 1.456>	Exploretque animos, primaque temptet iter.
<ov. ars am. 1.457>	Littera Cydippen pomo perlata fefellit,
<ov. ars am. 1.458>	Insciaque est verbis capta puella suis.
<ov. ars am. 1.459>	Disce bonas artes, moneo, Romana iuventus,
<ov. ars am. 1.460>	Non tantum trepidos ut tueare reos;
<ov. ars am. 1.461>	Quam populus iudexque gravis lectusque senatus,
<ov. ars am. 1.462>	Tam dabit eloquio victa puella manus.
<ov. ars am. 1.463>	Sed lateant vires, nec sis in fronte disertus;
<ov. ars am. 1.464>	Effugiant voces verba molesta tuae.
<ov. ars am. 1.465>	Quis, nisi mentis inops, tenerae declamat amicae?
<ov. ars am. 1.466>	Saepe valens odii littera causa fuit.
<ov. ars am. 1.467>	Sit tibi credibilis sermo consuetaque verba,
<ov. ars am. 1.468>	Blanda tamen, praesens ut videare loqui.
<ov. ars am. 1.469>	Si non accipiet scriptum, inlectumque remittet,
<ov. ars am. 1.470>	Lecturam spera, propositumque tene.
<ov. ars am. 1.471>	Tempore difficiles veniunt ad aratra iuvenci,
<ov. ars am. 1.472>	Tempore lenta pati frena docentur equi:
<ov. ars am. 1.473>	Ferreus adsiduo consumitur anulus usu,
<ov. ars am. 1.474>	Interit adsidua vomer aduncus humo.
<ov. ars am. 1.475>	Quid magis est saxo durum, quid mollius unda?
<ov. ars am. 1.476>	Dura tamen molli saxa cavantur aqua.
<ov. ars am. 1.477>	Penelopen ipsam, persta modo, tempore vinces:
<ov. ars am. 1.478>	Capta vides sero Pergama, capta tamen. 
<ov. ars am. 1.479>	Legerit, et nolit rescribere? cogere noli:
<ov. ars am. 1.480>	Tu modo blanditias fac legat usque tuas.
<ov. ars am. 1.481>	Quae voluit legisse, volet rescribere lectis:
<ov. ars am. 1.482>	Per numeros venient ista gradusque suos.
<ov. ars am. 1.483>	Forsitan et primo veniet tibi littera tristis,
<ov. ars am. 1.484>	Quaeque roget, ne se sollicitare velis.
<ov. ars am. 1.485>	Quod rogat illa, timet; quod non rogat, optat, ut instes;
<ov. ars am. 1.486>	Insequere, et voti postmodo compos eris.
<ov. ars am. 1.487>	Interea, sive illa toro resupina feretur,
<ov. ars am. 1.488>	Lecticam dominae dissimulanter adi,
<ov. ars am. 1.489>	Neve aliquis verbis odiosas offerat auris,
<ov. ars am. 1.490>	Qua potes ambiguis callidus abde notis.
<ov. ars am. 1.491>	Seu pedibus vacuis illi spatiosa teretur
<ov. ars am. 1.492>	Porticus, hic socias tu quoque iunge moras:
<ov. ars am. 1.493>	Et modo praecedas facito, modo terga sequaris,
<ov. ars am. 1.494>	Et modo festines, et modo lentus eas:
<ov. ars am. 1.495>	Nec tibi de mediis aliquot transire columnas
<ov. ars am. 1.496>	Sit pudor, aut lateri continuasse latus;
<ov. ars am. 1.497>	Nec sine te curvo sedeat speciosa theatro:
<ov. ars am. 1.498>	Quod spectes, umeris adferet illa suis.
<ov. ars am. 1.499>	Illam respicias, illam mirere licebit:
<ov. ars am. 1.500>	Multa supercilio, multa loquare notis.
<ov. ars am. 1.501>	Et plaudas, aliquam mimo saltante puellam:
<ov. ars am. 1.502>	Et faveas illi, quisquis agatur amans.
<ov. ars am. 1.503>	Cum surgit, surges; donec sedet illa, sedebis;
<ov. ars am. 1.504>	Arbitrio dominae tempora perde tuae.
<ov. ars am. 1.505>	Sed tibi nec ferro placeat torquere capillos,
<ov. ars am. 1.506>	Nec tua mordaci pumice crura teras.
<ov. ars am. 1.507>	Ista iube faciant, quorum Cybelea mater
<ov. ars am. 1.508>	Concinitur Phrygiis exululata modis.
<ov. ars am. 1.509>	Forma viros neglecta decet; Minoida Theseus
<ov. ars am. 1.510>	Abstulit, a nulla tempora comptus acu. 
<ov. ars am. 1.511>	Hippolytum Phaedra, nec erat bene cultus, amavit;
<ov. ars am. 1.512>	Cura deae silvis aptus Adonis erat.
<ov. ars am. 1.513>	Munditie placeant, fuscentur corpora Campo:
<ov. ars am. 1.514>	Sit bene conveniens et sine labe toga:
<ov. ars am. 1.515>	Lingula ne rigeat, careant rubigine dentes,
<ov. ars am. 1.516>	Nec vagus in laxa pes tibi pelle natet:
<ov. ars am. 1.517>	Nec male deformet rigidos tonsura capillos:
<ov. ars am. 1.518>	Sit coma, sit trita barba resecta manu.
<ov. ars am. 1.519>	Et nihil emineant, et sint sine sordibus ungues:
<ov. ars am. 1.520>	Inque cava nullus stet tibi nare pilus.
<ov. ars am. 1.521>	Nec male odorati sit tristis anhelitus oris:
<ov. ars am. 1.522>	Nec laedat naris virque paterque gregis.
<ov. ars am. 1.523>	Cetera lascivae faciant, concede, puellae,
<ov. ars am. 1.524>	Et siquis male vir quaerit habere virum.
<ov. ars am. 1.525>	Ecce, suum vatem Liber vocat; hic quoque amantes
<ov. ars am. 1.526>	Adiuvat, et flammae, qua calet ipse, favet.
<ov. ars am. 1.527>	Cnosis in ignotis amens errabat harenis,
<ov. ars am. 1.528>	Qua brevis aequoreis Dia feritur aquis.
<ov. ars am. 1.529>	Utque erat e somno tunica velata recincta,
<ov. ars am. 1.530>	Nuda pedem, croceas inreligata comas,
<ov. ars am. 1.531>	Thesea crudelem surdas clamabat ad undas,
<ov. ars am. 1.532>	Indigno teneras imbre rigante genas.
<ov. ars am. 1.533>	Clamabat, flebatque simul, sed utrumque decebat;
<ov. ars am. 1.534>	Non facta est lacrimis turpior illa suis.
<ov. ars am. 1.535>	Iamque iterum tundens mollissima pectora palmis
<ov. ars am. 1.536>	'Perfidus ille abiit; quid mihi fiet?' ait.
<ov. ars am. 1.537>	'Quid mihi fiet?' ait: sonuerunt cymbala toto
<ov. ars am. 1.538>	Litore, et adtonita tympana pulsa manu. 
<ov. ars am. 1.539>	Excidit illa metu, rupitque novissima verba;
<ov. ars am. 1.540>	Nullus in exanimi corpore sanguis erat.
<ov. ars am. 1.541>	Ecce Mimallonides sparsis in terga capillis:
<ov. ars am. 1.542>	Ecce leves satyri, praevia turba dei:
<ov. ars am. 1.543>	Ebrius, ecce, senex pando Silenus asello
<ov. ars am. 1.544>	Vix sedet, et pressas continet ante iubas.
<ov. ars am. 1.545>	Dum sequitur Bacchas, Bacchae fugiuntque petuntque
<ov. ars am. 1.546>	Quadrupedem ferula dum malus urget eques,
<ov. ars am. 1.547>	In caput aurito cecidit delapsus asello:
<ov. ars am. 1.548>	Clamarunt satyri 'surge age, surge, pater.'
<ov. ars am. 1.549>	Iam deus in curru, quem summum texerat uvis,
<ov. ars am. 1.550>	Tigribus adiunctis aurea lora dabat:
<ov. ars am. 1.551>	Et color et Theseus et vox abiere puellae:
<ov. ars am. 1.552>	Terque fugam petiit, terque retenta metu est.
<ov. ars am. 1.553>	Horruit, ut graciles, agitat quas ventus, aristae,
<ov. ars am. 1.554>	Ut levis in madida canna palude tremit.
<ov. ars am. 1.555>	Cui deus 'en, adsum tibi cura fidelior' inquit:
<ov. ars am. 1.556>	'Pone metum: Bacchi, Cnosias, uxor eris.
<ov. ars am. 1.557>	Munus habe caelum; caelo spectabere sidus;
<ov. ars am. 1.558>	Saepe reges dubiam Cressa Corona ratem.'
<ov. ars am. 1.559>	Dixit, et e curru, ne tigres illa timeret,
<ov. ars am. 1.560>	Desilit; inposito cessit harena pede:
<ov. ars am. 1.561>	Implicitamque sinu (neque enim pugnare valebat)
<ov. ars am. 1.562>	Abstulit; in facili est omnia posse deo.
<ov. ars am. 1.563>	Pars 'Hymenaee' canunt, pars clamant 'Euhion, euhoe!'
<ov. ars am. 1.564>	Sic coeunt sacro nupta deusque toro.
<ov. ars am. 1.565>	Ergo ubi contigerint positi tibi munera Bacchi,
<ov. ars am. 1.566>	Atque erit in socii femina parte tori,
<ov. ars am. 1.567>	Nycteliumque patrem nocturnaque sacra precare,
<ov. ars am. 1.568>	Ne iubeant capiti vina nocere tuo. 
<ov. ars am. 1.569>	Hic tibi multa licet sermone latentia tecto
<ov. ars am. 1.570>	Dicere, quae dici sentiat illa sibi:
<ov. ars am. 1.571>	Blanditiasque leves tenui perscribere vino,
<ov. ars am. 1.572>	Ut dominam in mensa se legat illa tuam:
<ov. ars am. 1.573>	Atque oculos oculis spectare fatentibus ignem:
<ov. ars am. 1.574>	Saepe tacens vocem verbaque vultus habet.
<ov. ars am. 1.575>	Fac primus rapias illius tacta labellis
<ov. ars am. 1.576>	Pocula, quaque bibet parte puella, bibas:
<ov. ars am. 1.577>	Et quemcumque cibum digitis libaverit illa,
<ov. ars am. 1.578>	Tu pete, dumque petis, sit tibi tacta manus.
<ov. ars am. 1.579>	Sint etiam tua vota, viro placuisse puellae:
<ov. ars am. 1.580>	Utilior vobis factus amicus erit.
<ov. ars am. 1.581>	Huic, si sorte bibes, sortem concede priorem:
<ov. ars am. 1.582>	Huic detur capiti missa corona tuo.
<ov. ars am. 1.583>	Sive erit inferior, seu par, prior omnia sumat:
<ov. ars am. 1.584>	Nec dubites illi verba secunda loqui.
<ov. ars am. 1.585>	Tuta frequensque via est, per amici fallere nomen:
<ov. ars am. 1.586>	Tuta frequensque licet sit via, crimen habet.
<ov. ars am. 1.587>	Inde procurator nimium quoque multa procurat,
<ov. ars am. 1.588>	Et sibi mandatis plura videnda putat.
<ov. ars am. 1.589>	Certa tibi a nobis dabitur mensura bibendi:
<ov. ars am. 1.590>	Officium praestent mensque pedesque suum.
<ov. ars am. 1.591>	Iurgia praecipue vino stimulata caveto,
<ov. ars am. 1.592>	Et nimium faciles ad fera bella manus.
<ov. ars am. 1.593>	Occidit Eurytion stulte data vina bibendo;
<ov. ars am. 1.594>	Aptior est dulci mensa merumque ioco. 
<ov. ars am. 1.595>	Si vox est, canta: si mollia brachia, salta:
<ov. ars am. 1.596>	Et quacumque potes dote placere, place.
<ov. ars am. 1.597>	Ebrietas ut vera nocet, sic ficta iuvabit:
<ov. ars am. 1.598>	Fac titubet blaeso subdola lingua sono,
<ov. ars am. 1.599>	Ut, quicquid facias dicasve protervius aequo,
<ov. ars am. 1.600>	Credatur nimium causa fuisse merum.
<ov. ars am. 1.601>	Et bene dic dominae, bene, cum quo dormiat illa;
<ov. ars am. 1.602>	Sed, male sit, tacita mente precare, viro.
<ov. ars am. 1.603>	At cum discedet mensa conviva remota,
<ov. ars am. 1.604>	Ipsa tibi accessus turba locumque dabit.
<ov. ars am. 1.605>	Insere te turbae, leviterque admotus eunti
<ov. ars am. 1.606>	Velle latus digitis, et pede tange pedem.
<ov. ars am. 1.607>	Conloquii iam tempus adest; fuge rustice longe
<ov. ars am. 1.608>	Hinc pudor; audentem Forsque Venusque iuvat.
<ov. ars am. 1.609>	Non tua sub nostras veniat facundia leges:
<ov. ars am. 1.610>	Fac tantum cupias, sponte disertus eris.
<ov. ars am. 1.611>	Est tibi agendus amans, imitandaque vulnera verbis;
<ov. ars am. 1.612>	Haec tibi quaeratur qualibet arte fides.
<ov. ars am. 1.613>	Nec credi labor est: sibi quaeque videtur amanda;
<ov. ars am. 1.614>	Pessima sit, nulli non sua forma placet.
<ov. ars am. 1.615>	Saepe tamen vere coepit simulator amare,
<ov. ars am. 1.616>	Saepe, quod incipiens finxerat esse, fuit.
<ov. ars am. 1.617>	Quo magis, o, faciles imitantibus este, puellae:
<ov. ars am. 1.618>	Fiet amor verus, qui modo falsus erat.
<ov. ars am. 1.619>	Blanditiis animum furtim deprendere nunc sit,
<ov. ars am. 1.620>	Ut pendens liquida ripa subestur aqua.
<ov. ars am. 1.621>	Nec faciem, nec te pigeat laudare capillos
<ov. ars am. 1.622>	Et teretes digitos exiguumque pedem:
<ov. ars am. 1.623>	Delectant etiam castas praeconia formae;
<ov. ars am. 1.624>	Virginibus curae grataque forma sua est.
<ov. ars am. 1.625>	Nam cur in Phrygiis Iunonem et Pallada silvis
<ov. ars am. 1.626>	Nunc quoque iudicium non tenuisse pudet? 
<ov. ars am. 1.627>	Laudatas ostendit avis Iunonia pinnas:
<ov. ars am. 1.628>	Si tacitus spectes, illa recondit opes.
<ov. ars am. 1.629>	Quadrupedes inter rapidi certamina cursus
<ov. ars am. 1.630>	Depexaeque iubae plausaque colla iuvant.
<ov. ars am. 1.631>	Nec timide promitte: trahunt promissa puellas;
<ov. ars am. 1.632>	Pollicito testes quoslibet adde deos.
<ov. ars am. 1.633>	Iuppiter ex alto periuria ridet amantum,
<ov. ars am. 1.634>	Et iubet Aeolios inrita ferre notos.
<ov. ars am. 1.635>	Per Styga Iunoni falsum iurare solebat
<ov. ars am. 1.636>	Iuppiter; exemplo nunc favet ipse suo.
<ov. ars am. 1.637>	Expedit esse deos, et, ut expedit, esse putemus;
<ov. ars am. 1.638>	Dentur in antiquos tura merumque focos;
<ov. ars am. 1.639>	Nec secura quies illos similisque sopori
<ov. ars am. 1.640>	Detinet; innocue vivite: numen adest;
<ov. ars am. 1.641>	Reddite depositum; pietas sua foedera servet:
<ov. ars am. 1.642>	Fraus absit; vacuas caedis habete manus.
<ov. ars am. 1.643>	Ludite, si sapitis, solas impune puellas:
<ov. ars am. 1.644>	Hac minus est una fraude tuenda fides.
<ov. ars am. 1.645>	Fallite fallentes: ex magna parte profanum
<ov. ars am. 1.646>	Sunt genus: in laqueos quos posuere, cadant.
<ov. ars am. 1.647>	Dicitur Aegyptos caruisse iuvantibus arva
<ov. ars am. 1.648>	Imbribus, atque annos sicca fuisse novem,
<ov. ars am. 1.649>	Cum Thrasius Busirin adit, monstratque piari
<ov. ars am. 1.650>	Hospitis adfuso sanguine posse Iovem.
<ov. ars am. 1.651>	Illi Busiris 'fies Iovis hostia primus,'
<ov. ars am. 1.652>	Inquit 'et Aegypto tu dabis hospes aquam.'
<ov. ars am. 1.653>	Et Phalaris tauro violenti membra Perilli
<ov. ars am. 1.654>	Torruit: infelix inbuit auctor opus.
<ov. ars am. 1.655>	Iustus uterque fuit: neque enim lex aequior ulla est,
<ov. ars am. 1.656>	Quam necis artifices arte perire sua.
<ov. ars am. 1.657>	Ergo ut periuras merito periuria fallant,
<ov. ars am. 1.658>	Exemplo doleat femina laesa suo. 
<ov. ars am. 1.659>	Et lacrimae prosunt: lacrimis adamanta movebis:
<ov. ars am. 1.660>	Fac madidas videat, si potes, illa genas.
<ov. ars am. 1.661>	Si lacrimae (neque enim veniunt in tempore semper)
<ov. ars am. 1.662>	Deficient, uda lumina tange manu.
<ov. ars am. 1.663>	Quis sapiens blandis non misceat oscula verbis?
<ov. ars am. 1.664>	Illa licet non det, non data sume tamen.
<ov. ars am. 1.665>	Pugnabit primo fortassis, et 'improbe' dicet:
<ov. ars am. 1.666>	Pugnando vinci se tamen illa volet.
<ov. ars am. 1.667>	Tantum ne noceant teneris male rapta labellis,
<ov. ars am. 1.668>	Neve queri possit dura fuisse, cave.
<ov. ars am. 1.669>	Oscula qui sumpsit, si non et cetera sumet,
<ov. ars am. 1.670>	Haec quoque, quae data sunt, perdere dignus erit.
<ov. ars am. 1.671>	Quantum defuerat pleno post oscula voto?
<ov. ars am. 1.672>	Ei mihi, rusticitas, non pudor ille fuit.
<ov. ars am. 1.673>	Vim licet appelles: grata est vis ista puellis:
<ov. ars am. 1.674>	Quod iuvat, invitae saepe dedisse volunt.
<ov. ars am. 1.675>	Quaecumque est veneris subita violata rapina,
<ov. ars am. 1.676>	Gaudet, et inprobitas muneris instar habet.
<ov. ars am. 1.677>	At quae cum posset cogi, non tacta recessit,
<ov. ars am. 1.678>	Ut simulet vultu gaudia, tristis erit.
<ov. ars am. 1.679>	Vim passa est Phoebe: vis est allata sorori;
<ov. ars am. 1.680>	Et gratus raptae raptor uterque fuit.
<ov. ars am. 1.681>	Fabula nota quidem, sed non indigna referri,
<ov. ars am. 1.682>	Scyrias Haemonio iuncta puella viro.
<ov. ars am. 1.683>	Iam dea laudatae dederat mala praemia formae
<ov. ars am. 1.684>	Colle sub Idaeo vincere digna duas:
<ov. ars am. 1.685>	Iam nurus ad Priamum diverso venerat orbe,
<ov. ars am. 1.686>	Graiaque in Iliacis moenibus uxor erat:
<ov. ars am. 1.687>	Iurabant omnes in laesi verba mariti:
<ov. ars am. 1.688>	Nam dolor unius publica causa fuit. 
<ov. ars am. 1.689>	Turpe, nisi hoc matris precibus tribuisset, Achilles
<ov. ars am. 1.690>	Veste virum longa dissimulatus erat.
<ov. ars am. 1.691>	Quid facis, Aeacide? non sunt tua munera lanae;
<ov. ars am. 1.692>	Tu titulos alia Palladis arte petas.
<ov. ars am. 1.693>	Quid tibi cum calathis? clipeo manus apta ferendo est:
<ov. ars am. 1.694>	Pensa quid in dextra, qua cadet Hector, habes?
<ov. ars am. 1.695>	Rece succinctos operoso stamine fusos!
<ov. ars am. 1.696>	Quassanda est ista Pelias hasta manu.
<ov. ars am. 1.697>	Forte erat in thalamo virgo regalis eodem;
<ov. ars am. 1.698>	Haec illum stupro comperit esse virum.
<ov. ars am. 1.699>	Viribus illa quidem victa est, ita credere oportet:
<ov. ars am. 1.700>	Sed voluit vinci viribus illa tamen.
<ov. ars am. 1.701>	Saepe 'mane!' dixit, cum iam properaret Achilles;
<ov. ars am. 1.702>	Fortia nam posita sumpserat arma colo.
<ov. ars am. 1.703>	Vis ubi nunc illa est? Quid blanda voce moraris
<ov. ars am. 1.704>	Auctorem stupri, Dedamia, tui?
<ov. ars am. 1.705>	Scilicet ut pudor est quaedam coepisse priorem,
<ov. ars am. 1.706>	Sic alio gratum est incipiente pati.
<ov. ars am. 1.707>	A! nimia est iuveni propriae fiducia formae,
<ov. ars am. 1.708>	Expectat siquis, dum prior illa roget.
<ov. ars am. 1.709>	Vir prior accedat, vir verba precantia dicat:
<ov. ars am. 1.710>	Excipiet blandas comiter illa preces.
<ov. ars am. 1.711>	Ut potiare, roga: tantum cupit illa rogari;
<ov. ars am. 1.712>	Da causam voti principiumque tui.
<ov. ars am. 1.713>	Iuppiter ad veteres supplex herodas ibat:
<ov. ars am. 1.714>	Corrupit magnum nulla puella Iovem.
<ov. ars am. 1.715>	Si tamen a precibus tumidos accedere fastus
<ov. ars am. 1.716>	Senseris, incepto parce referque pedem.
<ov. ars am. 1.717>	Quod refugit, multae cupiunt: odere quod instat;
<ov. ars am. 1.718>	Lenius instando taedia tolle tui.
<ov. ars am. 1.719>	Nec semper veneris spes est profitenda roganti:
<ov. ars am. 1.720>	Intret amicitiae nomine tectus amor. 
<ov. ars am. 1.721>	Hoc aditu vidi tetricae data verba puellae:
<ov. ars am. 1.722>	Qui fuerat cultor, factus amator erat.
<ov. ars am. 1.723>	Candidus in nauta turpis color, aequoris unda
<ov. ars am. 1.724>	Debet et a radiis sideris esse niger:
<ov. ars am. 1.725>	Turpis et agricolae, qui vomere semper adunco
<ov. ars am. 1.726>	Et gravibus rastris sub Iove versat humum.
<ov. ars am. 1.727>	Et tibi, Palladiae petitur cui fama coronae,
<ov. ars am. 1.728>	Candida si fuerint corpora, turpis eris.
<ov. ars am. 1.729>	Palleat omnis amans: hic est color aptus amanti;
<ov. ars am. 1.730>	Hoc decet, hoc stulti non valuisse putant.
<ov. ars am. 1.731>	Pallidus in Side silvis errabat Orion,
<ov. ars am. 1.732>	Pallidus in lenta nade Daphnis erat.
<ov. ars am. 1.733>	Arguat et macies animum: nec turpe putaris
<ov. ars am. 1.734>	Palliolum nitidis inposuisse comis.
<ov. ars am. 1.735>	Attenuant iuvenum vigilatae corpora noctes
<ov. ars am. 1.736>	Curaque et in magno qui fit amore dolor.
<ov. ars am. 1.737>	Ut voto potiare tuo, miserabilis esto,
<ov. ars am. 1.738>	Ut qui te videat, dicere possit 'amas.'
<ov. ars am. 1.739>	Conquerar, an moneam mixtum fas omne nefasque?
<ov. ars am. 1.740>	Nomen amicitia est, nomen inane fides.
<ov. ars am. 1.741>	Ei mihi, non tutum est, quod ames, laudare sodali;
<ov. ars am. 1.742>	Cum tibi laudanti credidit, ipse subit.
<ov. ars am. 1.743>	At non Actorides lectum temeravit Achillis:
<ov. ars am. 1.744>	Quantum ad Pirithoum, Phaedra pudica fuit.
<ov. ars am. 1.745>	Hermionam Pylades quo Pallada Phoebus, amabat,
<ov. ars am. 1.746>	Quodque tibi geminus, Tyndari, Castor, erat.
<ov. ars am. 1.747>	Siquis idem sperat, laturas poma myricas
<ov. ars am. 1.748>	Speret, et e medio flumine mella petat. 
<ov. ars am. 1.749>	Nil nisi turpe iuvat: curae sua cuique voluptas:
<ov. ars am. 1.750>	Haec quoque ab alterius grata dolore venit.
<ov. ars am. 1.751>	Heu facinus! non est hostis metuendus amanti;
<ov. ars am. 1.752>	Quos credis fidos, effuge, tutus eris.
<ov. ars am. 1.753>	Cognatum fratremque cave carumque sodalem:
<ov. ars am. 1.754>	Praebebit veros haec tibi turba metus.
<ov. ars am. 1.755>	Finiturus eram, sed sunt diversa puellis
<ov. ars am. 1.756>	Pectora: mille animos excipe mille modis.
<ov. ars am. 1.757>	Nec tellus eadem parit omnia; vitibus illa
<ov. ars am. 1.758>	Convenit, haec oleis; hac bene farra virent.
<ov. ars am. 1.759>	Pectoribus mores tot sunt, quot in ore figurae;
<ov. ars am. 1.760>	Qui sapit, innumeris moribus aptus erit,
<ov. ars am. 1.761>	Utque leves Proteus modo se tenuabit in undas,
<ov. ars am. 1.762>	Nunc leo, nunc arbor, nunc erit hirtus aper.
<ov. ars am. 1.763>	Hi iaculo pisces, illi capiuntur ab hamis:
<ov. ars am. 1.764>	Hos cava contento retia fune trahunt.
<ov. ars am. 1.765>	Nec tibi conveniet cunctos modus unus ad annos:
<ov. ars am. 1.766>	Longius insidias cerva videbit anus.
<ov. ars am. 1.767>	Si doctus videare rudi, petulansve pudenti,
<ov. ars am. 1.768>	Diffidet miserae protinus illa sibi.
<ov. ars am. 1.769>	Inde fit, ut quae se timuit committere honesto,
<ov. ars am. 1.770>	Vilis ad amplexus inferioris eat.
<ov. ars am. 1.771>	Pars superat coepti, pars est exhausta laboris.
<ov. ars am. 1.772>	Hic teneat nostras ancora iacta rates. 

<ov. ars am. 2.1>	Dicite 'io Paean!' et 'io' bis dicite 'Paean!'
<ov. ars am. 2.2>	Decidit in casses praeda petita meos;
<ov. ars am. 2.3>	Laetus amans donat viridi mea carmina palma,
<ov. ars am. 2.4>	Praelata Ascraeo Maeonioque seni.
<ov. ars am. 2.5>	Talis ab armiferis Priameus hospes Amyclis
<ov. ars am. 2.6>	Candida cum rapta coniuge vela dedit;
<ov. ars am. 2.7>	Talis erat qui te curru victore ferebat,
<ov. ars am. 2.8>	Vecta peregrinis Hippodamia rotis.
<ov. ars am. 2.9>	Quid properas, iuvenis? mediis tua pinus in undis
<ov. ars am. 2.10>	Navigat, et longe quem peto portus abest.
<ov. ars am. 2.11>	Non satis est venisse tibi me vate puellam:
<ov. ars am. 2.12>	Arte mea capta est, arte tenenda mea est.
<ov. ars am. 2.13>	Nec minor est virtus, quam quaerere, parta tueri:
<ov. ars am. 2.14>	Casus inest illic; hoc erit artis opus.
<ov. ars am. 2.15>	Nunc mihi, siquando, puer et Cytherea, favete,
<ov. ars am. 2.16>	Nunc Erato, nam tu nomen amoris habes.
<ov. ars am. 2.17>	Magna paro, quas possit Amor remanere per artes,
<ov. ars am. 2.18>	Dicere, tam vasto pervagus orbe puer.
<ov. ars am. 2.19>	Et levis est, et habet geminas, quibus avolet, alas:
<ov. ars am. 2.20>	Difficile est illis inposuisse modum.
<ov. ars am. 2.21>	Hospitis effugio praestruxerat omnia Minos:
<ov. ars am. 2.22>	Audacem pinnis repperit ille viam.
<ov. ars am. 2.23>	Daedalus ut clausit conceptum crimine matris
<ov. ars am. 2.24>	Semibovemque virum semivirumque bovem, 
<ov. ars am. 2.25>	'Sit modus exilio,' dixit 'iustissime Minos:
<ov. ars am. 2.26>	Accipiat cineres terra paterna meos.
<ov. ars am. 2.27>	Et quoniam in patria, fatis agitatus iniquis,
<ov. ars am. 2.28>	Vivere non potui, da mihi posse mori.
<ov. ars am. 2.29>	Da reditum puero, senis est si gratia vilis:
<ov. ars am. 2.30>	Si non vis puero parcere, parce seni.'
<ov. ars am. 2.31>	Dixerat haec; sed et haec et multo plura licebat
<ov. ars am. 2.32>	Dicere: regressus non dabat ille viro.
<ov. ars am. 2.33>	Quod simul ut sensit, 'nunc, nunc, o Daedale,' dixit:
<ov. ars am. 2.34>	'Materiam, qua sis ingeniosus, habes.
<ov. ars am. 2.35>	Possidet et terras et possidet aequora Minos:
<ov. ars am. 2.36>	Nec tellus nostrae nec patet unda fugae.
<ov. ars am. 2.37>	Restat iter caeli: caelo temptabimus ire.
<ov. ars am. 2.38>	Da veniam coepto, Iupiter alte, meo:
<ov. ars am. 2.39>	Non ego sidereas adfecto tangere sedes:
<ov. ars am. 2.40>	Qua fugiam dominum, nulla, nisi ista, via est.
<ov. ars am. 2.41>	Per Styga detur iter, Stygias transnabimus undas;
<ov. ars am. 2.42>	Sunt mihi naturae iura novanda meae.'
<ov. ars am. 2.43>	Ingenium mala saepe movent: quis crederet umquam
<ov. ars am. 2.44>	Arias hominem carpere posse vias?
<ov. ars am. 2.45>	Remigium volucrum disponit in ordine pinnas,
<ov. ars am. 2.46>	Et leve per lini vincula nectit opus,
<ov. ars am. 2.47>	Imaque pars ceris adstringitur igne solutis,
<ov. ars am. 2.48>	Finitusque novae iam labor artis erat.
<ov. ars am. 2.49>	Tractabat ceramque puer pinnasque renidens,
<ov. ars am. 2.50>	Nescius haec umeris arma parata suis.
<ov. ars am. 2.51>	Cui pater 'his' inquit 'patria est adeunda carinis,
<ov. ars am. 2.52>	Hac nobis Minos effugiendus ope.
<ov. ars am. 2.53>	Ara non potuit Minos, alia omnia clausit;
<ov. ars am. 2.54>	Quem licet, inventis ara rumpe meis.
<ov. ars am. 2.55>	Sed tibi non virgo Tegeaea comesque Bootae
<ov. ars am. 2.56>	Ensiger Orion aspiciendus erit: 
<ov. ars am. 2.57>	Me pinnis sectare datis; ego praevius ibo:
<ov. ars am. 2.58>	Sit tua cura sequi; me duce tutus eris.
<ov. ars am. 2.59>	Nam sive aetherias vicino sole per auras
<ov. ars am. 2.60>	Ibimus, impatiens cera caloris erit:
<ov. ars am. 2.61>	Sive humiles propiore freto iactabimus alas,
<ov. ars am. 2.62>	Mobilis aequoreis pinna madescet aquis.
<ov. ars am. 2.63>	Inter utrumque vola; ventos quoque, nate, timeto,
<ov. ars am. 2.64>	Quaque ferent aurae, vela secunda dato.'
<ov. ars am. 2.65>	Dum monet, aptat opus puero, monstratque moveri,
<ov. ars am. 2.66>	Erudit infirmas ut sua mater aves.
<ov. ars am. 2.67>	Inde sibi factas umeris accommodat alas,
<ov. ars am. 2.68>	Perque novum timide corpora librat iter.
<ov. ars am. 2.69>	Iamque volaturus parvo dedit oscula nato,
<ov. ars am. 2.70>	Nec patriae lacrimas continuere genae.
<ov. ars am. 2.71>	Monte minor collis, campis erat altior aequis:
<ov. ars am. 2.72>	Hinc data sunt miserae corpora bina fugae.
<ov. ars am. 2.73>	Et movet ipse suas, et nati respicit alas
<ov. ars am. 2.74>	Daedalus, et cursus sustinet usque suos.
<ov. ars am. 2.75>	Iamque novum delectat iter, positoque timore
<ov. ars am. 2.76>	Icarus audaci fortius arte volat.
<ov. ars am. 2.77>	Hos aliquis, tremula dum captat arundine pisces,
<ov. ars am. 2.78>	Vidit, et inceptum dextra reliquit opus.
<ov. ars am. 2.79>	Iam Samos a laeva (fuerant Naxosque relictae
<ov. ars am. 2.80>	Et Paros et Clario Delos amata deo)
<ov. ars am. 2.81>	Dextra Lebinthos erat silvisque umbrosa Calymne
<ov. ars am. 2.82>	Cinctaque piscosis Astypalaea vadis,
<ov. ars am. 2.83>	Cum puer, incautis nimium temerarius annis,
<ov. ars am. 2.84>	Altius egit iter, deseruitque patrem.
<ov. ars am. 2.85>	Vincla labant, et cera deo propiore liquescit,
<ov. ars am. 2.86>	Nec tenues ventos brachia mota tenent. 
<ov. ars am. 2.87>	Territus a summo despexit in aequora caelo:
<ov. ars am. 2.88>	Nox oculis pavido venit oborta metu.
<ov. ars am. 2.89>	Tabuerant cerae: nudos quatit ille lacertos,
<ov. ars am. 2.90>	Et trepidat nec, quo sustineatur, habet.
<ov. ars am. 2.91>	Decidit, atque cadens 'pater, o pater, auferor!' inquit,
<ov. ars am. 2.92>	Clauserunt virides ora loquentis aquae.
<ov. ars am. 2.93>	At pater infelix, nec iam pater, 'Icare!' clamat,
<ov. ars am. 2.94>	'Icare,' clamat 'ubi es, quoque sub axe volas?'
<ov. ars am. 2.95>	'Icare' clamabat, pinnas aspexit in undis.
<ov. ars am. 2.96>	Ossa tegit tellus: aequora nomen habent.
<ov. ars am. 2.97>	Non potuit Minos hominis conpescere pinnas;
<ov. ars am. 2.98>	Ipse deum volucrem detinuisse paro.
<ov. ars am. 2.99>	Fallitur, Haemonias siquis decurrit ad artes,
<ov. ars am. 2.100>	Datque quod a teneri fronte revellit equi.
<ov. ars am. 2.101>	Non facient, ut vivat amor, Mededes herbae
<ov. ars am. 2.102>	Mixtaque cum magicis nenia Marsa sonis.
<ov. ars am. 2.103>	Phasias Aesoniden, Circe tenuisset Ulixem,
<ov. ars am. 2.104>	Si modo servari carmine posset amor.
<ov. ars am. 2.105>	Nec data profuerint pallentia philtra puellis:
<ov. ars am. 2.106>	Philtra nocent animis, vimque furoris habent.
<ov. ars am. 2.107>	Sit procul omne nefas; ut ameris, amabilis esto:
<ov. ars am. 2.108>	Quod tibi non facies solave forma dabit:
<ov. ars am. 2.109>	Sis licet antiquo Nireus adamatus Homero,
<ov. ars am. 2.110>	Naadumque tener crimine raptus Hylas,
<ov. ars am. 2.111>	Ut dominam teneas, nec te mirere relictum,
<ov. ars am. 2.112>	Ingenii dotes corporis adde bonis. 
<ov. ars am. 2.113>	Forma bonum fragile est, quantumque accedit ad annos
<ov. ars am. 2.114>	Fit minor, et spatio carpitur ipsa suo.
<ov. ars am. 2.115>	Nec violae semper nec hiantia lilia florent,
<ov. ars am. 2.116>	Et riget amissa spina relicta rosa.
<ov. ars am. 2.117>	Et tibi iam venient cani, formose, capilli,
<ov. ars am. 2.118>	Iam venient rugae, quae tibi corpus arent.
<ov. ars am. 2.119>	Iam molire animum, qui duret, et adstrue formae:
<ov. ars am. 2.120>	Solus ad extremos permanet ille rogos.
<ov. ars am. 2.121>	Nec levis ingenuas pectus coluisse per artes
<ov. ars am. 2.122>	Cura sit et linguas edidicisse duas.
<ov. ars am. 2.123>	Non formosus erat, sed erat facundus Ulixes,
<ov. ars am. 2.124>	Et tamen aequoreas torsit amore deas.
<ov. ars am. 2.125>	A quotiens illum doluit properare Calypso,
<ov. ars am. 2.126>	Remigioque aptas esse negavit aquas!
<ov. ars am. 2.127>	Haec Troiae casus iterumque iterumque rogabat:
<ov. ars am. 2.128>	Ille referre aliter saepe solebat idem.
<ov. ars am. 2.129>	Litore constiterant: illic quoque pulchra Calypso
<ov. ars am. 2.130>	Exigit Odrysii fata cruenta ducis.
<ov. ars am. 2.131>	Ille levi virga (virgam nam forte tenebat)
<ov. ars am. 2.132>	Quod rogat, in spisso litore pingit opus.
<ov. ars am. 2.133>	'Haec' inquit 'Troia est' (muros in litore fecit):
<ov. ars am. 2.134>	'Hic tibi sit Simois; haec mea castra puta.
<ov. ars am. 2.135>	Campus erat' (campumque facit), 'quem caede Dolonis
<ov. ars am. 2.136>	Sparsimus, Haemonios dum vigil optat equos.
<ov. ars am. 2.137>	Illic Sithonii fuerant tentoria Rhesi:
<ov. ars am. 2.138>	Hac ego sum captis nocte revectus equis.'
<ov. ars am. 2.139>	Pluraque pingebat, subitus cum Pergama fluctus
<ov. ars am. 2.140>	Abstulit et Rhesi cum duce castra suo.
<ov. ars am. 2.141>	Tum dea 'quas' inquit 'fidas tibi credis ituro,
<ov. ars am. 2.142>	Perdiderint undae nomina quanta, vides?' 
<ov. ars am. 2.143>	Ergo age, fallaci timide confide figurae,
<ov. ars am. 2.144>	Quisquis es, aut aliquid corpore pluris habe.
<ov. ars am. 2.145>	Dextera praecipue capit indulgentia mentes;
<ov. ars am. 2.146>	Asperitas odium saevaque bella movet.
<ov. ars am. 2.147>	Odimus accipitrem, quia vivit semper in armis,
<ov. ars am. 2.148>	Et pavidum solitos in pecus ire lupos.
<ov. ars am. 2.149>	At caret insidiis hominum, quia mitis, hirundo,
<ov. ars am. 2.150>	Quasque colat turres, Chaonis ales habet.
<ov. ars am. 2.151>	Este procul, lites et amarae proelia linguae:
<ov. ars am. 2.152>	Dulcibus est verbis mollis alendus amor.
<ov. ars am. 2.153>	Lite fugent nuptaeque viros nuptasque mariti,
<ov. ars am. 2.154>	Inque vicem credant res sibi semper agi;
<ov. ars am. 2.155>	Hoc decet uxores; dos est uxoria lites:
<ov. ars am. 2.156>	Audiat optatos semper amica sonos.
<ov. ars am. 2.157>	Non legis iussu lectum venistis in unum:
<ov. ars am. 2.158>	Fungitur in vobis munere legis amor.
<ov. ars am. 2.159>	Blanditias molles auremque iuvantia verba
<ov. ars am. 2.160>	Adfer, ut adventu laeta sit illa tuo.
<ov. ars am. 2.161>	Non ego divitibus venio praeceptor amandi:
<ov. ars am. 2.162>	Nil opus est illi, qui dabit, arte mea;
<ov. ars am. 2.163>	Secum habet ingenium, qui, cum libet, 'accipe' dicit;
<ov. ars am. 2.164>	Cedimus: inventis plus placet ille meis.
<ov. ars am. 2.165>	Pauperibus vates ego sum, quia pauper amavi;
<ov. ars am. 2.166>	Cum dare non possem munera, verba dabam.
<ov. ars am. 2.167>	Pauper amet caute: timeat maledicere pauper,
<ov. ars am. 2.168>	Multaque divitibus non patienda ferat.
<ov. ars am. 2.169>	Me memini iratum dominae turbasse capillos:
<ov. ars am. 2.170>	Haec mihi quam multos abstulit ira dies!
<ov. ars am. 2.171>	Nec puto, nec sensi tunicam laniasse; sed ipsa
<ov. ars am. 2.172>	Dixerat, et pretio est illa redempta meo. 
<ov. ars am. 2.173>	At vos, si sapitis, vestri peccata magistri
<ov. ars am. 2.174>	Effugite, et culpae damna timete meae.
<ov. ars am. 2.175>	Proelia cum Parthis, cum culta pax sit amica,
<ov. ars am. 2.176>	Et iocus, et causas quicquid amoris habet.
<ov. ars am. 2.177>	Si nec blanda satis, nec erit tibi comis amanti,
<ov. ars am. 2.178>	Perfer et obdura: postmodo mitis erit.
<ov. ars am. 2.179>	Flectitur obsequio curvatus ab arbore ramus:
<ov. ars am. 2.180>	Frangis, si vires experiere tuas.
<ov. ars am. 2.181>	Obsequio tranantur aquae: nec vincere possis
<ov. ars am. 2.182>	Flumina, si contra, quam rapit unda, nates.
<ov. ars am. 2.183>	Obsequium tigresque domat Numidasque leones;
<ov. ars am. 2.184>	Rustica paulatim taurus aratra subit.
<ov. ars am. 2.185>	Quid fuit asperius Nonacrina Atalanta?
<ov. ars am. 2.186>	Succubuit meritis trux tamen illa viri.
<ov. ars am. 2.187>	Saepe suos casus nec mitia facta puellae
<ov. ars am. 2.188>	Flesse sub arboribus Milaniona ferunt;
<ov. ars am. 2.189>	Saepe tulit iusso fallacia retia collo,
<ov. ars am. 2.190>	Saepe fera torvos cuspide fixit apros:
<ov. ars am. 2.191>	Sensit et Hylaei contentum saucius arcum:
<ov. ars am. 2.192>	Sed tamen hoc arcu notior alter erat.
<ov. ars am. 2.193>	Non te Maenalias armatum scandere silvas,
<ov. ars am. 2.194>	Nec iubeo collo retia ferre tuo:
<ov. ars am. 2.195>	Pectora nec missis iubeo praebere sagittis;
<ov. ars am. 2.196>	Artis erunt cauto mollia iussa meae.
<ov. ars am. 2.197>	Cede repugnanti: cedendo victor abibis:
<ov. ars am. 2.198>	Fac modo, quas partes illa iubebit, agas.
<ov. ars am. 2.199>	Arguet, arguito; quicquid probat illa, probato;
<ov. ars am. 2.200>	Quod dicet, dicas; quod negat illa, neges.
<ov. ars am. 2.201>	Riserit, adride; si flebit, flere memento;
<ov. ars am. 2.202>	Imponat leges vultibus illa tuis. 
<ov. ars am. 2.203>	Seu ludet, numerosque manu iactabit eburnos,
<ov. ars am. 2.204>	Tu male iactato, tu male iacta dato:
<ov. ars am. 2.205>	Seu iacies talos, victam ne poena sequatur,
<ov. ars am. 2.206>	Damnosi facito stent tibi saepe canes:
<ov. ars am. 2.207>	Sive latrocinii sub imagine calculus ibit,
<ov. ars am. 2.208>	Fac pereat vitreo miles ab hoste tuus.
<ov. ars am. 2.209>	Ipse tene distenta suis umbracula virgis,
<ov. ars am. 2.210>	Ipse fac in turba, qua venit illa, locum.
<ov. ars am. 2.211>	Nec dubita tereti scamnum producere lecto,
<ov. ars am. 2.212>	Et tenero soleam deme vel adde pedi.
<ov. ars am. 2.213>	Saepe etiam dominae, quamvis horrebis et ipse,
<ov. ars am. 2.214>	Algenti manus est calfacienda sinu.
<ov. ars am. 2.215>	Nec tibi turpe puta (quamvis sit turpe, placebit),
<ov. ars am. 2.216>	Ingenua speculum sustinuisse manu.
<ov. ars am. 2.217>	Ille, fatigata praebendo monstra noverca
<ov. ars am. 2.218>	Qui meruit caelum, quod prior ipse tulit,
<ov. ars am. 2.219>	Inter Ioniacas calathum tenuisse puellas
<ov. ars am. 2.220>	Creditur, et lanas excoluisse rudes.
<ov. ars am. 2.221>	Paruit imperio dominae Tirynthius heros:
<ov. ars am. 2.222>	I nunc et dubita ferre, quod ille tulit.
<ov. ars am. 2.223>	Iussus adesse foro, iussa maturius hora
<ov. ars am. 2.224>	Fac semper venias, nec nisi serus abi.
<ov. ars am. 2.225>	Occurras aliquo, tibi dixerit: omnia differ,
<ov. ars am. 2.226>	Curre, nec inceptum turba moretur iter.
<ov. ars am. 2.227>	Nocte domum repetens epulis perfuncta redibit:
<ov. ars am. 2.228>	Tum quoque pro servo, si vocat illa, veni.
<ov. ars am. 2.229>	Rure erit, et dicet 'venias': Amor odit inertes:
<ov. ars am. 2.230>	Si rota defuerit, tu pede carpe viam. 
<ov. ars am. 2.231>	Nec grave te tempus sitiensque Canicula tardet,
<ov. ars am. 2.232>	Nec via per iactas candida facta nives.
<ov. ars am. 2.233>	Militiae species amor est; discedite, segnes:
<ov. ars am. 2.234>	Non sunt haec timidis signa tuenda viris.
<ov. ars am. 2.235>	Nox et hiems longaeque viae saevique dolores
<ov. ars am. 2.236>	Mollibus his castris et labor omnis inest.
<ov. ars am. 2.237>	Saepe feres imbrem caelesti nube solutum,
<ov. ars am. 2.238>	Frigidus et nuda saepe iacebis humo.
<ov. ars am. 2.239>	Cynthius Admeti vaccas pavisse Pheraei
<ov. ars am. 2.240>	Fertur, et in parva delituisse casa.
<ov. ars am. 2.241>	Quod Phoebum decuit, quem non decet? exue fastus,
<ov. ars am. 2.242>	Curam mansuri quisquis amoris habes.
<ov. ars am. 2.243>	Si tibi per tutum planumque negabitur ire,
<ov. ars am. 2.244>	Atque erit opposita ianua fulta sera,
<ov. ars am. 2.245>	At tu per praeceps tecto delabere aperto:
<ov. ars am. 2.246>	Det quoque furtivas alta fenestra vias.
<ov. ars am. 2.247>	Laeta erit, et causam tibi se sciet esse pericli;
<ov. ars am. 2.248>	Hoc dominae certi pignus amoris erit.
<ov. ars am. 2.249>	Saepe tua poteras, Leandre, carere puella:
<ov. ars am. 2.250>	Transnabas, animum nosset ut illa tuum.
<ov. ars am. 2.251>	Nec pudor ancillas, ut quaeque erit ordine prima,
<ov. ars am. 2.252>	Nec tibi sit servos demeruisse pudor.
<ov. ars am. 2.253>	Nomine quemque suo (nulla est iactura) saluta,
<ov. ars am. 2.254>	Iunge tuis humiles, ambitiose, manus.
<ov. ars am. 2.255>	Sed tamen et servo (levis est inpensa) roganti
<ov. ars am. 2.256>	Porrige Fortunae munera parva die:
<ov. ars am. 2.257>	Porrige et ancillae, qua poenas luce pependit
<ov. ars am. 2.258>	Lusa maritali Gallica veste manus. 
<ov. ars am. 2.259>	Fac plebem, mihi crede, tuam; sit semper in illa
<ov. ars am. 2.260>	Ianitor et thalami qui iacet ante fores.
<ov. ars am. 2.261>	Nec dominam iubeo pretioso munere dones:
<ov. ars am. 2.262>	Parva, sed e parvis callidus apta dato.
<ov. ars am. 2.263>	Dum bene dives ager, cum rami pondere nutant,
<ov. ars am. 2.264>	Adferat in calatho rustica dona puer.
<ov. ars am. 2.265>	Rure suburbano poteris tibi dicere missa,
<ov. ars am. 2.266>	Illa vel in Sacra sint licet empta via.
<ov. ars am. 2.267>	Adferat aut uvas, aut quas Amaryllis amabat --- 
<ov. ars am. 2.268>	At nunc castaneas non amat illa nuces.
<ov. ars am. 2.269>	Quin etiam turdoque licet missaque columba
<ov. ars am. 2.270>	Te memorem dominae testificere tuae.
<ov. ars am. 2.271>	Turpiter his emitur spes mortis et orba senectus.
<ov. ars am. 2.272>	A, pereant, per quos munera crimen habent!
<ov. ars am. 2.273>	Quid tibi praecipiam teneros quoque mittere versus?
<ov. ars am. 2.274>	Ei mihi, non multum carmen honoris habet.
<ov. ars am. 2.275>	Carmina laudantur, sed munera magna petuntur:
<ov. ars am. 2.276>	Dummodo sit dives, barbarus ipse placet.
<ov. ars am. 2.277>	Aurea sunt vere nunc saecula: plurimus auro
<ov. ars am. 2.278>	Venit honos: auro conciliatur amor.
<ov. ars am. 2.279>	Ipse licet venias Musis comitatus, Homere,
<ov. ars am. 2.280>	Si nihil attuleris, ibis, Homere, foras.
<ov. ars am. 2.281>	Sunt tamen et doctae, rarissima turba, puellae;
<ov. ars am. 2.282>	Altera non doctae turba, sed esse volunt.
<ov. ars am. 2.283>	Utraque laudetur per carmina: carmina lector
<ov. ars am. 2.284>	Commendet dulci qualiacumque sono;
<ov. ars am. 2.285>	His ergo aut illis vigilatum carmen in ipsas
<ov. ars am. 2.286>	Forsitan exigui muneris instar erit. 
<ov. ars am. 2.287>	At quod eris per te facturus, et utile credis,
<ov. ars am. 2.288>	Id tua te facito semper amica roget.
<ov. ars am. 2.289>	Libertas alicui fuerit promissa tuorum:
<ov. ars am. 2.290>	Hanc tamen a domina fac petat ille tua:
<ov. ars am. 2.291>	Si poenam servo, si vincula saeva remittis,
<ov. ars am. 2.292>	Quod facturus eras, debeat illa tibi:
<ov. ars am. 2.293>	Utilitas tua sit, titulus donetur amicae:
<ov. ars am. 2.294>	Perde nihil, partes illa potentis agat.
<ov. ars am. 2.295>	Sed te, cuicumque est retinendae cura puellae,
<ov. ars am. 2.296>	Attonitum forma fac putet esse sua.
<ov. ars am. 2.297>	Sive erit in Tyriis, Tyrios laudabis amictus:
<ov. ars am. 2.298>	Sive erit in Cois, Coa decere puta.
<ov. ars am. 2.299>	Aurata est? ipso tibi sit pretiosior auro;
<ov. ars am. 2.300>	Gausapa si sumpsit, gausapa sumpta proba.
<ov. ars am. 2.301>	Astiterit tunicata, 'moves incendia' clama,
<ov. ars am. 2.302>	Sed timida, caveat frigora, voce roga.
<ov. ars am. 2.303>	Conpositum discrimen erit, discrimina lauda:
<ov. ars am. 2.304>	Torserit igne comam, torte capille, place.
<ov. ars am. 2.305>	Brachia saltantis, vocem mirare canentis,
<ov. ars am. 2.306>	Et, quod desierit, verba querentis habe.
<ov. ars am. 2.307>	Ipsos concubitus, ipsum venerere licebit
<ov. ars am. 2.308>	Quod iuvat, et quae dat gaudia voce notes.
<ov. ars am. 2.309>	Ut fuerit torva violentior illa Medusa,
<ov. ars am. 2.310>	Fiet amatori lenis et aequa suo.
<ov. ars am. 2.311>	Tantum, ne pateas verbis simulator in illis,
<ov. ars am. 2.312>	Effice, nec vultu destrue dicta tuo.
<ov. ars am. 2.313>	Si latet, ars prodest: adfert deprensa pudorem,
<ov. ars am. 2.314>	Atque adimit merito tempus in omne fidem.
<ov. ars am. 2.315>	Saepe sub autumnum, cum formosissimus annus,
<ov. ars am. 2.316>	Plenaque purpureo subrubet uva mero,
<ov. ars am. 2.317>	Cum modo frigoribus premimur, modo solvimur aestu,
<ov. ars am. 2.318>	Are non certo, corpora languor habet. 
<ov. ars am. 2.319>	Illa quidem valeat; sed si male firma cubarit,
<ov. ars am. 2.320>	Et vitium caeli senserit aegra sui,
<ov. ars am. 2.321>	Tunc amor et pietas tua sit manifesta puellae,
<ov. ars am. 2.322>	Tum sere, quod plena postmodo falce metas.
<ov. ars am. 2.323>	Nec tibi morosi veniant fastidia morbi,
<ov. ars am. 2.324>	Perque tuas fiant, quae sinet ipsa, manus.
<ov. ars am. 2.325>	Et videat flentem, nec taedeat oscula ferre,
<ov. ars am. 2.326>	Et sicco lacrimas conbibat ore tuas.
<ov. ars am. 2.327>	Multa vove, sed cuncta palam; quotiesque libebit,
<ov. ars am. 2.328>	Quae referas illi, somnia laeta vide.
<ov. ars am. 2.329>	Et veniat, quae lustret anus lectumque locumque,
<ov. ars am. 2.330>	Praeferat et tremula sulpur et ova manu.
<ov. ars am. 2.331>	Omnibus his inerunt gratae vestigia curae:
<ov. ars am. 2.332>	In tabulas multis haec via fecit iter.
<ov. ars am. 2.333>	Nec tamen officiis odium quaeratur ab aegra:
<ov. ars am. 2.334>	Sit suus in blanda sedulitate modus:
<ov. ars am. 2.335>	Neve cibo prohibe, nec amari pocula suci
<ov. ars am. 2.336>	Porrige: rivalis misceat illa tuus.
<ov. ars am. 2.337>	Sed non cui dederas a litore carbasa vento,
<ov. ars am. 2.338>	Utendum, medio cum potiere freto.
<ov. ars am. 2.339>	Dum novus errat amor, vires sibi colligat usu:
<ov. ars am. 2.340>	Si bene nutrieris, tempore firmus erit.
<ov. ars am. 2.341>	Quem taurum metuis, vitulum mulcere solebas:
<ov. ars am. 2.342>	Sub qua nunc recubas arbore, virga fuit:
<ov. ars am. 2.343>	Nascitur exiguus, sed opes adquirit eundo,
<ov. ars am. 2.344>	Quaque venit, multas accipit amnis aquas.
<ov. ars am. 2.345>	Fac tibi consuescat: nil adsuetudine maius:
<ov. ars am. 2.346>	Quam tu dum capias, taedia nulla fuge.
<ov. ars am. 2.347>	Te semper videat, tibi semper praebeat aures;
<ov. ars am. 2.348>	Exhibeat vultus noxque diesque tuos. 
<ov. ars am. 2.349>	Cum tibi maior erit fiducia, posse requiri,
<ov. ars am. 2.350>	Cum procul absenti cura futurus eris,
<ov. ars am. 2.351>	Da requiem: requietus ager bene credita reddit,
<ov. ars am. 2.352>	Terraque caelestes arida sorbet aquas.
<ov. ars am. 2.353>	Phyllida Demophoon praesens moderatius ussit:
<ov. ars am. 2.354>	Exarsit velis acrius illa datis.
<ov. ars am. 2.355>	Penelopen absens sollers torquebat Ulixes;
<ov. ars am. 2.356>	Phylacides aberat, Laodamia, tuus.
<ov. ars am. 2.357>	Sed mora tuta brevis: lentescunt tempore curae,
<ov. ars am. 2.358>	Vanescitque absens et novus intrat amor.
<ov. ars am. 2.359>	Dum Menelaus abest, Helene, ne sola iaceret,
<ov. ars am. 2.360>	Hospitis est tepido nocte recepta sinu.
<ov. ars am. 2.361>	Quis stupor hic, Menela, fuit? tu solus abibas,
<ov. ars am. 2.362>	Isdem sub tectis hospes et uxor erant.
<ov. ars am. 2.363>	Accipitri timidas credis, furiose, columbas?
<ov. ars am. 2.364>	Plenum montano credis ovile lupo?
<ov. ars am. 2.365>	Nil Helene peccat, nihil hic committit adulter:
<ov. ars am. 2.366>	Quod tu, quod faceret quilibet, ille facit.
<ov. ars am. 2.367>	Cogis adulterium dando tempusque locumque;
<ov. ars am. 2.368>	Quid nisi consilio est usa puella tuo?
<ov. ars am. 2.369>	Quid faciat? vir abest, et adest non rusticus hospes,
<ov. ars am. 2.370>	Et timet in vacuo sola cubare toro.
<ov. ars am. 2.371>	Viderit Atrides: Helenen ego crimine solvo:
<ov. ars am. 2.372>	Usa est humani commoditate viri.
<ov. ars am. 2.373>	Sed neque fulvus aper media tam saevus in ira est,
<ov. ars am. 2.374>	Fulmineo rabidos cum rotat ore canes,
<ov. ars am. 2.375>	Nec lea, cum catulis lactentibus ubera praebet,
<ov. ars am. 2.376>	Nec brevis ignaro vipera laesa pede,
<ov. ars am. 2.377>	Femina quam socii deprensa paelice lecti:
<ov. ars am. 2.378>	Ardet et in vultu pignora mentis habet. 
<ov. ars am. 2.379>	In ferrum flammasque ruit, positoque decore
<ov. ars am. 2.380>	Fertur, ut Aonii cornibus icta dei.
<ov. ars am. 2.381>	Coniugis admissum violataque iura marita est
<ov. ars am. 2.382>	Barbara per natos Phasias ulta suos.
<ov. ars am. 2.383>	Altera dira parens haec est, quam cernis, hirundo:
<ov. ars am. 2.384>	Aspice, signatum sanguine pectus habet.
<ov. ars am. 2.385>	Hoc bene compositos, hoc firmos solvit amores;
<ov. ars am. 2.386>	Crimina sunt cautis ista timenda viris.
<ov. ars am. 2.387>	Nec mea vos uni damnat censura puellae:
<ov. ars am. 2.388>	Di melius! vix hoc nupta tenere potest.
<ov. ars am. 2.389>	Ludite, sed furto celetur culpa modesto:
<ov. ars am. 2.390>	Gloria peccati nulla petenda sui est.
<ov. ars am. 2.391>	Nec dederis munus, cognosse quod altera possit,
<ov. ars am. 2.392>	Nec sint nequitiae tempora certa tuae.
<ov. ars am. 2.393>	Et, ne te capiat latebris sibi femina notis,
<ov. ars am. 2.394>	Non uno est omnis convenienda loco;
<ov. ars am. 2.395>	Et quotiens scribes, totas prius ipse tabellas
<ov. ars am. 2.396>	Inspice: plus multae, quam sibi missa, legunt.
<ov. ars am. 2.397>	Laesa Venus iusta arma movet, telumque remittit,
<ov. ars am. 2.398>	Et, modo quod questa est, ipse querare, facit.
<ov. ars am. 2.399>	Dum fuit Atrides una contentus, et illa
<ov. ars am. 2.400>	Casta fuit: vitio est improba facta viri.
<ov. ars am. 2.401>	Audierat laurumque manu vittasque ferentem
<ov. ars am. 2.402>	Pro nata Chrysen non valuisse sua:
<ov. ars am. 2.403>	Audierat, Lyrnesi, tuos, abducta, dolores,
<ov. ars am. 2.404>	Bellaque per turpis longius isse moras. 
<ov. ars am. 2.405>	Haec tamen audierat: Priameda viderat ipsa:
<ov. ars am. 2.406>	Victor erat praedae praeda pudenda suae.
<ov. ars am. 2.407>	Inde Thyestiaden animo thalamoque recepit,
<ov. ars am. 2.408>	Et male peccantem Tyndaris ulta virum.
<ov. ars am. 2.409>	Quae bene celaris, siqua tamen acta patebunt,
<ov. ars am. 2.410>	Illa, licet pateant, tu tamen usque nega.
<ov. ars am. 2.411>	Tum neque subiectus, solito nec blandior esto:
<ov. ars am. 2.412>	Haec animi multum signa nocentis habent:
<ov. ars am. 2.413>	Sed lateri ne parce tuo: pax omnis in uno est;
<ov. ars am. 2.414>	Concubitu prior est infitianda venus.
<ov. ars am. 2.415>	Sunt, qui praecipiant herbas, satureia, nocentes
<ov. ars am. 2.416>	Sumere; iudiciis ista venena meis;
<ov. ars am. 2.417>	Aut piper urticae mordacis semine miscent,
<ov. ars am. 2.418>	Tritaque in annoso flava pyrethra mero;
<ov. ars am. 2.419>	Sed dea non patitur sic ad sua gaudia cogi,
<ov. ars am. 2.420>	Colle sub umbroso quam tenet altus Eryx.
<ov. ars am. 2.421>	Candidus, Alcathoi qui mittitur urbe Pelasga,
<ov. ars am. 2.422>	Bulbus et, ex horto quae venit, herba salax
<ov. ars am. 2.423>	Ovaque sumantur, sumantur Hymettia mella,
<ov. ars am. 2.424>	Quasque tulit folio pinus acuta nuces.
<ov. ars am. 2.425>	Docta, quid ad magicas, Erato, deverteris artes?
<ov. ars am. 2.426>	Interior curru meta terenda meo est.
<ov. ars am. 2.427>	Qui modo celabas monitu tua crimina nostro,
<ov. ars am. 2.428>	Flecte iter, et monitu detege furta meo.
<ov. ars am. 2.429>	Nec levitas culpanda mea est: non semper eodem
<ov. ars am. 2.430>	Impositos vento panda carina vehit.
<ov. ars am. 2.431>	Nam modo Threcio Borea, modo currimus Euro,
<ov. ars am. 2.432>	Saepe tument Zephyro lintea, saepe Noto. 
<ov. ars am. 2.433>	Aspice, ut in curru modo det fluitantia rector
<ov. ars am. 2.434>	Lora, modo admissos arte retentet equos.
<ov. ars am. 2.435>	Sunt quibus ingrate timida indulgentia servit,
<ov. ars am. 2.436>	Et, si nulla subest aemula, languet amor.
<ov. ars am. 2.437>	Luxuriant animi rebus plerumque secundis,
<ov. ars am. 2.438>	Nec facile est aequa commoda mente pati.
<ov. ars am. 2.439>	Ut levis absumptis paulatim viribus ignis
<ov. ars am. 2.440>	Ipse latet, summo canet in igne cinis,
<ov. ars am. 2.441>	Sed tamen extinctas admoto sulpure flammas
<ov. ars am. 2.442>	Invenit, et lumen, quod fuit ante, redit:
<ov. ars am. 2.443>	Sic, ubi pigra situ securaque pectora torpent,
<ov. ars am. 2.444>	Acribus est stimulis eliciendus amor.
<ov. ars am. 2.445>	Fac timeat de te, tepidamque recalface mentem:
<ov. ars am. 2.446>	Palleat indicio criminis illa tui;
<ov. ars am. 2.447>	O quater et quotiens numero conprendere non est
<ov. ars am. 2.448>	Felicem, de quo laesa puella dolet:
<ov. ars am. 2.449>	Quae, simul invitas crimen pervenit ad aures,
<ov. ars am. 2.450>	Excidit, et miserae voxque colorque fugit.
<ov. ars am. 2.451>	Ille ego sim, cuius laniet furiosa capillos:
<ov. ars am. 2.452>	Ille ego sim, teneras cui petat ungue genas,
<ov. ars am. 2.453>	Quem videat lacrimans, quem torvis spectet ocellis,
<ov. ars am. 2.454>	Quo sine non possit vivere, posse velit.
<ov. ars am. 2.455>	Si spatium quaeras, breve sit, quo laesa queratur,
<ov. ars am. 2.456>	Ne lenta vires colligat ira mora;
<ov. ars am. 2.457>	Candida iamdudum cingantur colla lacertis,
<ov. ars am. 2.458>	Inque tuos flens est accipienda sinus.
<ov. ars am. 2.459>	Oscula da flenti, Veneris da gaudia flenti,
<ov. ars am. 2.460>	Pax erit: hoc uno solvitur ira modo.
<ov. ars am. 2.461>	Cum bene saevierit, cum certa videbitur hostis,
<ov. ars am. 2.462>	Tum pete concubitus foedera, mitis erit.
<ov. ars am. 2.463>	Illic depositis habitat Concordia telis:
<ov. ars am. 2.464>	Illo, crede mihi, Gratia nata loco est. 
<ov. ars am. 2.465>	Quae modo pugnarunt, iungunt sua rostra columbae,
<ov. ars am. 2.466>	Quarum blanditias verbaque murmur habet.
<ov. ars am. 2.467>	Prima fuit rerum confusa sine ordine moles,
<ov. ars am. 2.468>	Unaque erat facies sidera, terra, fretum;
<ov. ars am. 2.469>	Mox caelum impositum terris, humus aequore cincta est
<ov. ars am. 2.470>	Inque suas partes cessit inane chaos;
<ov. ars am. 2.471>	Silva feras, volucres aer accepit habendas,
<ov. ars am. 2.472>	In liquida, pisces, delituistis aqua.
<ov. ars am. 2.473>	Tum genus humanum solis errabat in agris,
<ov. ars am. 2.474>	Idque merae vires et rude corpus erat;
<ov. ars am. 2.475>	Silva domus fuerat, cibus herba, cubilia frondes:
<ov. ars am. 2.476>	Iamque diu nulli cognitus alter erat.
<ov. ars am. 2.477>	Blanda truces animos fertur mollisse voluptas:
<ov. ars am. 2.478>	Constiterant uno femina virque loco;
<ov. ars am. 2.479>	Quid facerent, ipsi nullo didicere magistro:
<ov. ars am. 2.480>	Arte Venus nulla dulce peregit opus.
<ov. ars am. 2.481>	Ales habet, quod amet; cum quo sua gaudia iungat,
<ov. ars am. 2.482>	Invenit in media femina piscis aqua;
<ov. ars am. 2.483>	Cerva parem sequitur, serpens serpente tenetur,
<ov. ars am. 2.484>	Haeret adulterio cum cane nexa canis;
<ov. ars am. 2.485>	Laeta salitur ovis: tauro quoque laeta iuvenca est:
<ov. ars am. 2.486>	Sustinet inmundum sima capella marem;
<ov. ars am. 2.487>	In furias agitantur equae, spatioque remota
<ov. ars am. 2.488>	Per loca dividuos amne sequuntur equos.
<ov. ars am. 2.489>	Ergo age et iratae medicamina fortia praebe:
<ov. ars am. 2.490>	Illa feri requiem sola doloris habent:
<ov. ars am. 2.491>	Illa Machaonios superant medicamina sucos:
<ov. ars am. 2.492>	His, ubi peccaris, restituendus eris.
<ov. ars am. 2.493>	Haec ego cum canerem, subito manifestus Apollo
<ov. ars am. 2.494>	Movit inauratae pollice fila lyrae. 
<ov. ars am. 2.495>	In manibus laurus, sacris inducta capillis
<ov. ars am. 2.496>	Laurus erat; vates ille videndus adit.
<ov. ars am. 2.497>	Is mihi 'Lascivi' dixit 'praeceptor Amoris,
<ov. ars am. 2.498>	Duc, age, discipulos ad mea templa tuos,
<ov. ars am. 2.499>	Est ubi diversum fama celebrata per orbem
<ov. ars am. 2.500>	Littera, cognosci quae sibi quemque iubet.
<ov. ars am. 2.501>	Qui sibi notus erit, solus sapienter amabit,
<ov. ars am. 2.502>	Atque opus ad vires exiget omne suas.
<ov. ars am. 2.503>	Cui faciem natura dedit, spectetur ab illa:
<ov. ars am. 2.504>	Cui color est, umero saepe patente cubet:
<ov. ars am. 2.505>	Qui sermone placet, taciturna silentia vitet:
<ov. ars am. 2.506>	Qui canit arte, canat; qui bibit arte, bibat.
<ov. ars am. 2.507>	Sed neque declament medio sermone diserti,
<ov. ars am. 2.508>	Nec sua non sanus scripta poeta legat!'
<ov. ars am. 2.509>	Sic monuit Phoebus: Phoebo parete monenti;
<ov. ars am. 2.510>	Certa dei sacro est huius in ore fides.
<ov. ars am. 2.511>	Ad propiora vocor. Quisquis sapienter amabit
<ov. ars am. 2.512>	Vincet, et e nostra, quod petet, arte feret.
<ov. ars am. 2.513>	Credita non semper sulci cum faenore reddunt,
<ov. ars am. 2.514>	Nec semper dubias adiuvat aura rates;
<ov. ars am. 2.515>	Quod iuvat, exiguum, plus est, quod laedat amantes;
<ov. ars am. 2.516>	Proponant animo multa ferenda suo.
<ov. ars am. 2.517>	Quot lepores in Atho, quot apes pascuntur in Hybla,
<ov. ars am. 2.518>	Caerula quot bacas Palladis arbor habet,
<ov. ars am. 2.519>	Litore quot conchae, tot sunt in amore dolores;
<ov. ars am. 2.520>	Quae patimur, multo spicula felle madent.
<ov. ars am. 2.521>	Dicta erit isse foras: intus fortasse videre est:
<ov. ars am. 2.522>	Isse foras, et te falsa videre puta.
<ov. ars am. 2.523>	Clausa tibi fuerit promissa ianua nocte:
<ov. ars am. 2.524>	Perfer et inmunda ponere corpus humo. 
<ov. ars am. 2.525>	Forsitan et vultu mendax ancilla superbo
<ov. ars am. 2.526>	Dicet 'quid nostras obsidet iste fores?'
<ov. ars am. 2.527>	Postibus et durae supplex blandire puellae,
<ov. ars am. 2.528>	Et capiti demptas in fore pone rosas.
<ov. ars am. 2.529>	Cum volet, accedes: cum te vitabit, abibis;
<ov. ars am. 2.530>	Dedecet ingenuos taedia ferre sui.
<ov. ars am. 2.531>	'Effugere hunc non est' quare tibi possit amica
<ov. ars am. 2.532>	Dicere? non omni tempore sensus obest.
<ov. ars am. 2.533>	Nec maledicta puta, nec verbera ferre puellae
<ov. ars am. 2.534>	Turpe, nec ad teneros oscula ferre pedes.
<ov. ars am. 2.535>	Quid moror in parvis? Animus maioribus instat;
<ov. ars am. 2.536>	Magna canam: toto pectore, vulgus, ades.
<ov. ars am. 2.537>	Ardua molimur, sed nulla, nisi ardua, virtus:
<ov. ars am. 2.538>	Difficilis nostra poscitur arte labor.
<ov. ars am. 2.539>	Rivalem patienter habe, victoria tecum
<ov. ars am. 2.540>	Stabit: eris magni victor in arce Iovis.
<ov. ars am. 2.541>	Haec tibi non hominem, sed quercus crede Pelasgas
<ov. ars am. 2.542>	Dicere: nil istis ars mea maius habet.
<ov. ars am. 2.543>	Innuet illa, feras; scribet, ne tange tabellas:
<ov. ars am. 2.544>	Unde volet, veniat; quoque libebit, eat.
<ov. ars am. 2.545>	Hoc in legitima praestant uxore mariti,
<ov. ars am. 2.546>	Cum, tener, ad partes tu quoque, somne, venis.
<ov. ars am. 2.547>	Hac ego, confiteor, non sum perfectus in arte;
<ov. ars am. 2.548>	Quid faciam? monitis sum minor ipse meis.
<ov. ars am. 2.549>	Mene palam nostrae det quisquam signa puellae,
<ov. ars am. 2.550>	Et patiar, nec me quo libet ira ferat?
<ov. ars am. 2.551>	Oscula vir dederat, memini, suus: oscula questus
<ov. ars am. 2.552>	Sum data; barbaria noster abundat amor. 
<ov. ars am. 2.553>	Non semel hoc vitium nocuit mihi: doctior ille,
<ov. ars am. 2.554>	Quo veniunt alii conciliante viri.
<ov. ars am. 2.555>	Sed melius nescisse fuit: sine furta tegantur,
<ov. ars am. 2.556>	Ne fugiat ficto fassus ab ore pudor.
<ov. ars am. 2.557>	Quo magis, o iuvenes, deprendere parcite vestras:
<ov. ars am. 2.558>	Peccent, peccantes verba dedisse putent.
<ov. ars am. 2.559>	Crescit amor prensis; ubi par fortuna duorum est,
<ov. ars am. 2.560>	In causa damni perstat uterque sui.
<ov. ars am. 2.561>	Fabula narratur toto notissima caelo,
<ov. ars am. 2.562>	Mulciberis capti Marsque Venusque dolis.
<ov. ars am. 2.563>	Mars pater, insano Veneris turbatus amore,
<ov. ars am. 2.564>	De duce terribili factus amator erat.
<ov. ars am. 2.565>	Nec Venus oranti (neque enim dea mollior ulla est)
<ov. ars am. 2.566>	Rustica Gradivo difficilisque fuit.
<ov. ars am. 2.567>	A, quotiens lasciva pedes risisse mariti
<ov. ars am. 2.568>	Dicitur, et duras igne vel arte manus.
<ov. ars am. 2.569>	Marte palam simul est Vulcanum imitata, decebat,
<ov. ars am. 2.570>	Multaque cum forma gratia mixta fuit.
<ov. ars am. 2.571>	Sed bene concubitus primos celare solebant.
<ov. ars am. 2.572>	Plena verecundi culpa pudoris erat.
<ov. ars am. 2.573>	Indicio Solis (quis Solem fallere possit?)
<ov. ars am. 2.574>	Cognita Vulcano coniugis acta suae.
<ov. ars am. 2.575>	Quam mala, Sol, exempla moves! Pete munus ab ipsa
<ov. ars am. 2.576>	Et tibi, si taceas, quod dare possit, habet.
<ov. ars am. 2.577>	Mulciber obscuros lectum circaque superque
<ov. ars am. 2.578>	Disponit laqueos: lumina fallit opus.
<ov. ars am. 2.579>	Fingit iter Lemnon; veniunt ad foedus amantes:
<ov. ars am. 2.580>	Impliciti laqueis nudus uterque iacent.
<ov. ars am. 2.581>	Convocat ille deos; praebent spectacula capti:
<ov. ars am. 2.582>	Vix lacrimas Venerem continuisse putant.
<ov. ars am. 2.583>	Non vultus texisse suos, non denique possunt
<ov. ars am. 2.584>	Partibus obscenis opposuisse manus. 
<ov. ars am. 2.585>	Hic aliquis ridens 'in me, fortissime Mavors,
<ov. ars am. 2.586>	Si tibi sunt oneri, vincula transfer!' ait.
<ov. ars am. 2.587>	Vix precibus, Neptune, tuis captiva resolvit
<ov. ars am. 2.588>	Corpora: Mars Thracen occupat, illa Paphon.
<ov. ars am. 2.589>	Hoc tibi pro facto, Vulcane: quod ante tegebant,
<ov. ars am. 2.590>	Liberius faciunt, ut pudor omnis abest:
<ov. ars am. 2.591>	Saepe tamen demens stulte fecisse fateris,
<ov. ars am. 2.592>	Teque ferunt artis paenituisse tuae.
<ov. ars am. 2.593>	Hoc vetiti vos este; vetat deprensa Dione
<ov. ars am. 2.594>	Insidias illas, quas tulit ipsa, dare.
<ov. ars am. 2.595>	Nec vos rivali laqueos disponite, nec vos
<ov. ars am. 2.596>	Excipite arcana verba notata manu.
<ov. ars am. 2.597>	Ista viri captent, si iam captanda putabunt,
<ov. ars am. 2.598>	Quos faciet iustos ignis et unda viros.
<ov. ars am. 2.599>	En, iterum testor: nihil hic, nisi lege remissum
<ov. ars am. 2.600>	Luditur: in nostris instita nulla iocis.
<ov. ars am. 2.601>	Quis Cereris ritus ausit vulgare profanis,
<ov. ars am. 2.602>	Magnaque Threcia sacra reperta Samo?
<ov. ars am. 2.603>	Exigua est virtus praestare silentia rebus:
<ov. ars am. 2.604>	At contra gravis est culpa tacenda loqui.
<ov. ars am. 2.605>	O bene, quod frustra captatis arbore pomis
<ov. ars am. 2.606>	Garrulus in media Tantalus aret aqua!
<ov. ars am. 2.607>	Praecipue Cytherea iubet sua sacra taceri:
<ov. ars am. 2.608>	Admoneo, veniat nequis ad illa loquax.
<ov. ars am. 2.609>	Condita si non sunt Veneris mysteria cistis,
<ov. ars am. 2.610>	Nec cava vesanis ictibus aera sonant,
<ov. ars am. 2.611>	At sic inter nos medio versantur in usu,
<ov. ars am. 2.612>	Se tamen inter nos ut latuisse velint. 
<ov. ars am. 2.613>	Ipsa Venus pubem, quotiens velamina ponit,
<ov. ars am. 2.614>	Protegitur laeva semireducta manu.
<ov. ars am. 2.615>	In medio passimque coit pecus: hoc quoque viso
<ov. ars am. 2.616>	Avertit vultus nempe puella suos.
<ov. ars am. 2.617>	Conveniunt thalami furtis et ianua nostris,
<ov. ars am. 2.618>	Parsque sub iniecta veste pudenda latet:
<ov. ars am. 2.619>	Et si non tenebras, ad quiddam nubis opacae
<ov. ars am. 2.620>	Quaerimus, atque aliquid luce patente minus.
<ov. ars am. 2.621>	Tum quoque, cum solem nondum prohibebat et imbrem
<ov. ars am. 2.622>	Tegula, sed quercus tecta cibumque dabat,
<ov. ars am. 2.623>	In nemore atque antris, non sub Iove, iuncta voluptas;
<ov. ars am. 2.624>	Tanta rudi populo cura pudoris erat.
<ov. ars am. 2.625>	At nunc nocturnis titulos inponimus actis,
<ov. ars am. 2.626>	Atque emitur magno nil, nisi posse loqui!
<ov. ars am. 2.627>	Scilicet excuties omnes, ubi quaeque, puellas,
<ov. ars am. 2.628>	Cuilibet ut dicas 'haec quoque nostra fuit,'
<ov. ars am. 2.629>	Nec desint, quas tu digitis ostendere possis?
<ov. ars am. 2.630>	Ut quamque adtigeris, fabula turpis erit?
<ov. ars am. 2.631>	Parva queror: fingunt quidam, quae vera negarent,
<ov. ars am. 2.632>	Et nulli non se concubuisse ferunt.
<ov. ars am. 2.633>	Corpora si nequeunt, quae possunt, nomina tangunt,
<ov. ars am. 2.634>	Famaque non tacto corpore crimen habet.
<ov. ars am. 2.635>	I nunc, claude fores, custos odiose puellae,
<ov. ars am. 2.636>	Et centum duris postibus obde seras!
<ov. ars am. 2.637>	Quid tuti superest, cum nominis extat adulter,
<ov. ars am. 2.638>	Et credi quod non contigit esse, cupit?
<ov. ars am. 2.639>	Nos etiam veros parce profitemur amores,
<ov. ars am. 2.640>	Tectaque sunt solida mystica furta fide. 
<ov. ars am. 2.641>	Parcite praecipue vitia exprobrare puellis,
<ov. ars am. 2.642>	Utile quae multis dissimulasse fuit.
<ov. ars am. 2.643>	Nec suus Andromedae color est obiectus ab illo,
<ov. ars am. 2.644>	Mobilis in gemino cui pede pinna fuit.
<ov. ars am. 2.645>	Omnibus Andromache visa est spatiosior aequo:
<ov. ars am. 2.646>	Unus, qui modicam diceret, Hector erat.
<ov. ars am. 2.647>	Quod male fers, adsuesce, feres bene; multa vetustus
<ov. ars am. 2.648>	Leniet, incipiens omnia sentit amor.
<ov. ars am. 2.649>	Dum novus in viridi coalescit cortice ramus,
<ov. ars am. 2.650>	Concutiat tenerum quaelibet aura, cadet:
<ov. ars am. 2.651>	Mox eadem ventis, spatio durata, resistet,
<ov. ars am. 2.652>	Firmaque adoptivas arbor habebit opes.
<ov. ars am. 2.653>	Eximit ipsa dies omnes e corpore mendas,
<ov. ars am. 2.654>	Quodque fuit vitium, desinit esse mora.
<ov. ars am. 2.655>	Ferre novae nares taurorum terga recusant:
<ov. ars am. 2.656>	Adsiduo domitas tempore fallit odor.
<ov. ars am. 2.657>	Nominibus mollire licet mala: fusca vocetur,
<ov. ars am. 2.658>	Nigrior Illyrica cui pice sanguis erit:
<ov. ars am. 2.659>	Si straba, sit Veneri similis: si rava, Minervae:
<ov. ars am. 2.660>	Sit gracilis, macie quae male viva sua est;
<ov. ars am. 2.661>	Dic habilem, quaecumque brevis, quae turgida, plenam,
<ov. ars am. 2.662>	Et lateat vitium proximitate boni.
<ov. ars am. 2.663>	Nec quotus annus eat, nec quo sit nata, require,
<ov. ars am. 2.664>	Consule, quae rigidus munera Censor habet:
<ov. ars am. 2.665>	Praecipue si flore caret, meliusque peractum
<ov. ars am. 2.666>	Tempus, et albentes iam legit illa comas.
<ov. ars am. 2.667>	Utilis, o iuvenes, aut haec, aut serior aetas:
<ov. ars am. 2.668>	Iste feret segetes, iste serendus ager.
<ov. ars am. 2.669>	Dum vires annique sinunt, tolerate labores:
<ov. ars am. 2.670>	Iam veniet tacito curva senecta pede. 
<ov. ars am. 2.671>	Aut mare remigiis, aut vomere findite terras,
<ov. ars am. 2.672>	Aut fera belligeras addite in arma manus,
<ov. ars am. 2.673>	Aut latus et vires operamque adferte puellis:
<ov. ars am. 2.674>	Hoc quoque militia est, hoc quoque quaerit opes.
<ov. ars am. 2.675>	Adde, quod est illis operum prudentia maior,
<ov. ars am. 2.676>	Solus et artifices qui facit, usus adest:
<ov. ars am. 2.677>	Illae munditiis annorum damna rependunt,
<ov. ars am. 2.678>	Et faciunt cura, ne videantur anus.
<ov. ars am. 2.679>	Utque velis, venerem iungunt per mille figuras:
<ov. ars am. 2.680>	Invenit plures nulla tabella modos.
<ov. ars am. 2.681>	Illis sentitur non inritata voluptas:
<ov. ars am. 2.682>	Quod iuvet, ex aequo femina virque ferant.
<ov. ars am. 2.683>	Odi concubitus, qui non utrumque resolvunt;
<ov. ars am. 2.684>	Hoc est, cur pueri tangar amore minus.
<ov. ars am. 2.685>	Odi quae praebet, quia sit praebere necesse,
<ov. ars am. 2.686>	Siccaque de lana cogitat ipsa sua.
<ov. ars am. 2.687>	Quae datur officio, non est mihi grata voluptas:
<ov. ars am. 2.688>	Officium faciat nulla puella mihi.
<ov. ars am. 2.689>	Me voces audire iuvat sua gaudia fassas,
<ov. ars am. 2.690>	Quaeque morer meme sustineamque rogent.
<ov. ars am. 2.691>	Aspiciam dominae victos amentis ocellos:
<ov. ars am. 2.692>	Langueat, et tangi se vetet illa diu.
<ov. ars am. 2.693>	Haec bona non primae tribuit natura iuventae,
<ov. ars am. 2.694>	Quae cito post septem lustra venire solent.
<ov. ars am. 2.695>	Qui properant, nova musta bibant: mihi fundat avitum
<ov. ars am. 2.696>	Consulibus priscis condita testa merum.
<ov. ars am. 2.697>	Nec platanus, nisi sera, potest obsistere Phoebo,
<ov. ars am. 2.698>	Et laedunt nudos prata novella pedes.
<ov. ars am. 2.699>	Scilicet Hermionen Helenae praeponere posses,
<ov. ars am. 2.700>	Et melior Gorge, quam sua mater, erat?
<ov. ars am. 2.701>	At venerem quicumque voles adtingere seram,
<ov. ars am. 2.702>	Si modo duraris, praemia digna feres. 
<ov. ars am. 2.703>	Conscius, ecce, duos accepit lectus amantes:
<ov. ars am. 2.704>	Ad thalami clausas, Musa, resiste fores.
<ov. ars am. 2.705>	Sponte sua sine te celeberrima verba loquentur,
<ov. ars am. 2.706>	Nec manus in lecto laeva iacebit iners.
<ov. ars am. 2.707>	Invenient digiti, quod agant in partibus illis,
<ov. ars am. 2.708>	In quibus occulte spicula tingit Amor.
<ov. ars am. 2.709>	Fecit in Andromache prius hoc fortissimus Hector,
<ov. ars am. 2.710>	Nec solum bellis utilis ille fuit.
<ov. ars am. 2.711>	Fecit et in capta Lyrneside magnus Achilles,
<ov. ars am. 2.712>	Cum premeret mollem lassus ab hoste torum.
<ov. ars am. 2.713>	Illis te manibus tangi, Brise, sinebas,
<ov. ars am. 2.714>	Imbutae Phrygia quae nece semper erant.
<ov. ars am. 2.715>	An fuit hoc ipsum, quod te, lasciva, iuvaret,
<ov. ars am. 2.716>	Ad tua victrices membra venire manus?
<ov. ars am. 2.717>	Crede mihi, non est veneris properanda voluptas,
<ov. ars am. 2.718>	Sed sensim tarda prolicienda mora.
<ov. ars am. 2.719>	Cum loca reppereris, quae tangi femina gaudet,
<ov. ars am. 2.720>	Non obstet, tangas quo minus illa, pudor.
<ov. ars am. 2.721>	Aspicies oculos tremulo fulgore micantes,
<ov. ars am. 2.722>	Ut sol a liquida saepe refulget aqua.
<ov. ars am. 2.723>	Accedent questus, accedet amabile murmur,
<ov. ars am. 2.724>	Et dulces gemitus aptaque verba ioco.
<ov. ars am. 2.725>	Sed neque tu dominam velis maioribus usus
<ov. ars am. 2.726>	Desere, nec cursus anteat illa tuos;
<ov. ars am. 2.727>	Ad metam properate simul: tum plena voluptas,
<ov. ars am. 2.728>	Cum pariter victi femina virque iacent.
<ov. ars am. 2.729>	Hic tibi versandus tenor est, cum libera dantur
<ov. ars am. 2.730>	Otia, furtivum nec timor urget opus.
<ov. ars am. 2.731>	Cum mora non tuta est, totis incumbere remis
<ov. ars am. 2.732>	Utile, et admisso subdere calcar equo.
<ov. ars am. 2.733>	Finis adest operi: palmam date, grata iuventus,
<ov. ars am. 2.734>	Sertaque odoratae myrtea ferte comae.
<ov. ars am. 2.735>	Quantus apud Danaos Podalirius arte medendi,
<ov. ars am. 2.736>	Aeacides dextra, pectore Nestor erat, 
<ov. ars am. 2.737>	Quantus erat Calchas extis, Telamonius armis,
<ov. ars am. 2.738>	Automedon curru, tantus amator ego.
<ov. ars am. 2.739>	Me vatem celebrate, viri, mihi dicite laudes,
<ov. ars am. 2.740>	Cantetur toto nomen in orbe meum.
<ov. ars am. 2.741>	Arma dedi vobis: dederat Vulcanus Achilli;
<ov. ars am. 2.742>	Vincite muneribus, vicit ut ille, datis.
<ov. ars am. 2.743>	Sed quicumque meo superarit Amazona ferro,
<ov. ars am. 2.744>	Inscribat spoliis 'Naso magister erat.'
<ov. ars am. 2.745>	Ecce, rogant tenerae, sibi dem praecepta, puellae:
<ov. ars am. 2.746>	Vos eritis chartae proxima cura meae! 

<ov. ars am. 3.1>	Arma dedi Danais in Amazonas; arma supersunt,
<ov. ars am. 3.2>	Quae tibi dem et turmae, Penthesilea, tuae.
<ov. ars am. 3.3>	Ite in bella pares; vincant, quibus alma Dione
<ov. ars am. 3.4>	Faverit et toto qui volat orbe puer.
<ov. ars am. 3.5>	Non erat armatis aequum concurrere nudas;
<ov. ars am. 3.6>	Sic etiam vobis vincere turpe, viri.
<ov. ars am. 3.7>	Dixerit e multis aliquis 'quid virus in angues
<ov. ars am. 3.8>	Adicis, et rabidae tradis ovile lupae?'
<ov. ars am. 3.9>	Parcite paucarum diffundere crimen in omnes;
<ov. ars am. 3.10>	Spectetur meritis quaeque puella suis.
<ov. ars am. 3.11>	Si minor Atrides Helenen, Helenesque sororem
<ov. ars am. 3.12>	Quo premat Atrides crimine maior habet,
<ov. ars am. 3.13>	Si scelere Oeclides Talaioniae Eriphylae
<ov. ars am. 3.14>	Vivus et in vivis ad Styga venit equis,
<ov. ars am. 3.15>	Est pia Penelope lustris errante duobus
<ov. ars am. 3.16>	Et totidem lustris bella gerente viro.
<ov. ars am. 3.17>	Respice Phylaciden et quae comes isse marito
<ov. ars am. 3.18>	Fertur et ante annos occubuisse suos.
<ov. ars am. 3.19>	Fata Pheretiadae coniunx Pagasaea redemit:
<ov. ars am. 3.20>	Proque viro est uxor funere lata viri.
<ov. ars am. 3.21>	'Accipe me, Capaneu! cineres miscebimus' inquit
<ov. ars am. 3.22>	Iphias, in medios desiluitque rogos.
<ov. ars am. 3.23>	Ipsa quoque et cultu est et nomine femina Virtus:
<ov. ars am. 3.24>	Non mirum, populo si placet illa suo. 
<ov. ars am. 3.25>	Nec tamen hae mentes nostra poscuntur ab arte:
<ov. ars am. 3.26>	Conveniunt cumbae vela minora meae.
<ov. ars am. 3.27>	Nil nisi lascivi per me discuntur amores;
<ov. ars am. 3.28>	Femina praecipiam quo sit amanda modo.
<ov. ars am. 3.29>	Femina nec flammas nec saevos excutit arcus;
<ov. ars am. 3.30>	Parcius haec video tela nocere viris.
<ov. ars am. 3.31>	Saepe viri fallunt: tenerae non saepe puellae,
<ov. ars am. 3.32>	Paucaque, si quaeras, crimina fraudis habent.
<ov. ars am. 3.33>	Phasida iam matrem fallax dimisit Iason:
<ov. ars am. 3.34>	Venit in Aesonios altera nupta sinus.
<ov. ars am. 3.35>	Quantum in te, Theseu, volucres Ariadna marinas
<ov. ars am. 3.36>	Pavit, in ignoto sola relicta loco!
<ov. ars am. 3.37>	Quaere, novem cur una viae dicantur, et audi
<ov. ars am. 3.38>	Depositis silvas Phyllida flesse comis.
<ov. ars am. 3.39>	Et famam pietatis habet, tamen hospes et ensem
<ov. ars am. 3.40>	Praebuit et causam mortis, Elissa, tuae.
<ov. ars am. 3.41>	Quid vos perdiderit, dicam? nescistis amare:
<ov. ars am. 3.42>	Defuit ars vobis; arte perennat amor.
<ov. ars am. 3.43>	Nunc quoque nescirent: sed me Cytherea docere
<ov. ars am. 3.44>	Iussit, et ante oculos constitit ipsa meos.
<ov. ars am. 3.45>	Tum mihi 'Quid miserae' dixit 'meruere puellae?
<ov. ars am. 3.46>	Traditur armatis vulgus inerme viris.
<ov. ars am. 3.47>	Illos artifices gemini fecere libelli:
<ov. ars am. 3.48>	Haec quoque pars monitis erudienda tuis.
<ov. ars am. 3.49>	Probra Therapnaeae qui dixerat ante maritae,
<ov. ars am. 3.50>	Mox cecinit laudes prosperiore lyra.
<ov. ars am. 3.51>	Si bene te novi (cultas ne laede puellas!)
<ov. ars am. 3.52>	Gratia, dum vives, ista petenda tibi est.' 
<ov. ars am. 3.53>	Dixit, et e myrto (myrto nam vincta capillos
<ov. ars am. 3.54>	Constiterat) folium granaque pauca dedit;
<ov. ars am. 3.55>	Sensimus acceptis numen quoque: purior aether
<ov. ars am. 3.56>	Fulsit, et e toto pectore cessit onus.
<ov. ars am. 3.57>	Dum facit ingenium, petite hinc praecepta, puellae,
<ov. ars am. 3.58>	Quas pudor et leges et sua iura sinunt.
<ov. ars am. 3.59>	Venturae memores iam nunc estote senectae:
<ov. ars am. 3.60>	Sic nullum vobis tempus abibit iners.
<ov. ars am. 3.61>	Dum licet, et vernos etiamnum educitis annos,
<ov. ars am. 3.62>	Ludite: eunt anni more fluentis aquae;
<ov. ars am. 3.63>	Nec quae praeteriit, iterum revocabitur unda,
<ov. ars am. 3.64>	Nec quae praeteriit, hora redire potest.
<ov. ars am. 3.65>	Utendum est aetate: cito pede labitur aetas,
<ov. ars am. 3.66>	Nec bona tam sequitur, quam bona prima fuit.
<ov. ars am. 3.67>	Hos ego, qui canent, frutices violaria vidi:
<ov. ars am. 3.68>	Hac mihi de spina grata corona data est.
<ov. ars am. 3.69>	Tempus erit, quo tu, quae nunc excludis amantes,
<ov. ars am. 3.70>	Frigida deserta nocte iacebis anus,
<ov. ars am. 3.71>	Nec tua frangetur nocturna ianua rixa,
<ov. ars am. 3.72>	Sparsa nec invenies limina mane rosa.
<ov. ars am. 3.73>	Quam cito (me miserum!) laxantur corpora rugis,
<ov. ars am. 3.74>	Et perit in nitido qui fuit ore color.
<ov. ars am. 3.75>	Quasque fuisse tibi canas a virgine iuras,
<ov. ars am. 3.76>	Spargentur subito per caput omne comae.
<ov. ars am. 3.77>	Anguibus exuitur tenui cum pelle vetustas,
<ov. ars am. 3.78>	Nec faciunt cervos cornua iacta senes:
<ov. ars am. 3.79>	Nostra sine auxilio fugiunt bona; carpite florem,
<ov. ars am. 3.80>	Qui, nisi carptus erit, turpiter ipse cadet.
<ov. ars am. 3.81>	Adde, quod et partus faciunt breviora iuventae
<ov. ars am. 3.82>	Tempora: continua messe senescit ager. 
<ov. ars am. 3.83>	Latmius Endymion non est tibi, Luna, rubori,
<ov. ars am. 3.84>	Nec Cephalus roseae praeda pudenda deae.
<ov. ars am. 3.85>	Ut Veneri, quem luget adhuc, donetur Adonis:
<ov. ars am. 3.86>	Unde habet Aenean Harmoniamque suos?
<ov. ars am. 3.87>	Ite per exemplum, genus o mortale, dearum,
<ov. ars am. 3.88>	Gaudia nec cupidis vestra negate viris.
<ov. ars am. 3.89>	Ut iam decipiant, quid perditis? omnia constant;
<ov. ars am. 3.90>	Mille licet sumant, deperit inde nihil.
<ov. ars am. 3.91>	Conteritur ferrum, silices tenuantur ab usu:
<ov. ars am. 3.92>	Sufficit et damni pars caret illa metu.
<ov. ars am. 3.93>	Quis vetet adposito lumen de lumine sumi?
<ov. ars am. 3.94>	Quisve cavo vastas in mare servet aquas?
<ov. ars am. 3.95>	Et tamen ulla viro mulier 'non expedit' inquit?
<ov. ars am. 3.96>	Quid, nisi quam sumes, dic mihi, perdis aquam?
<ov. ars am. 3.97>	Nec vos prostituit mea vox, sed vana timere
<ov. ars am. 3.98>	Damna vetat: damnis munera vestra carent.
<ov. ars am. 3.99>	Sed me flaminibus venti maioris iturum,
<ov. ars am. 3.100>	Dum sumus in portu, provehat aura levis.
<ov. ars am. 3.101>	Ordior a cultu; cultis bene Liber ab uvis
<ov. ars am. 3.102>	Provenit, et culto stat seges alta solo.
<ov. ars am. 3.103>	Forma dei munus: forma quota quaeque superbit?
<ov. ars am. 3.104>	Pars vestrum tali munere magna caret.
<ov. ars am. 3.105>	Cura dabit faciem; facies neglecta peribit,
<ov. ars am. 3.106>	Idaliae similis sit licet illa deae.
<ov. ars am. 3.107>	Corpora si veteres non sic coluere puellae,
<ov. ars am. 3.108>	Nec veteres cultos sic habuere viros;
<ov. ars am. 3.109>	Si fuit Andromache tunicas induta valentes,
<ov. ars am. 3.110>	Quid mirum? duri militis uxor erat.
<ov. ars am. 3.111>	Scilicet Aiaci coniunx ornata venires,
<ov. ars am. 3.112>	Cui tegumen septem terga fuere boum? 
<ov. ars am. 3.113>	Simplicitas rudis ante fuit: nunc aurea Roma est,
<ov. ars am. 3.114>	Et domiti magnas possidet orbis opes.
<ov. ars am. 3.115>	Aspice quae nunc sunt Capitolia, quaeque fuerunt:
<ov. ars am. 3.116>	Alterius dices illa fuisse Iovis.
<ov. ars am. 3.117>	Curia, concilio quae nunc dignissima tanto,
<ov. ars am. 3.118>	De stipula Tatio regna tenente fuit.
<ov. ars am. 3.119>	Quae nunc sub Phoebo ducibusque Palatia fulgent,
<ov. ars am. 3.120>	Quid nisi araturis pascua bubus erant?
<ov. ars am. 3.121>	Prisca iuvent alios: ego me nunc denique natum
<ov. ars am. 3.122>	Gratulor: haec aetas moribus apta meis.
<ov. ars am. 3.123>	Non quia nunc terrae lentum subducitur aurum,
<ov. ars am. 3.124>	Lectaque diverso litore concha venit:
<ov. ars am. 3.125>	Nec quia decrescunt effosso marmore montes,
<ov. ars am. 3.126>	Nec quia caeruleae mole fugantur aquae:
<ov. ars am. 3.127>	Sed quia cultus adest, nec nostros mansit in annos
<ov. ars am. 3.128>	Rusticitas, priscis illa superstes avis.
<ov. ars am. 3.129>	Vos quoque nec caris aures onerate lapillis,
<ov. ars am. 3.130>	Quos legit in viridi decolor Indus aqua,
<ov. ars am. 3.131>	Nec prodite graves insuto vestibus auro,
<ov. ars am. 3.132>	Per quas nos petitis, saepe fugatis, opes.
<ov. ars am. 3.133>	Munditiis capimur: non sint sine lege capilli:
<ov. ars am. 3.134>	Admotae formam dantque negantque manus.
<ov. ars am. 3.135>	Nec genus ornatus unum est: quod quamque decebit
<ov. ars am. 3.136>	Eligat, et speculum consulate ante suum.
<ov. ars am. 3.137>	Longa probat facies capitis discrimina puri:
<ov. ars am. 3.138>	Sic erat ornatis Laodamia comis.
<ov. ars am. 3.139>	Exiguum summa nodum sibi fronte relinqui,
<ov. ars am. 3.140>	Ut pateant aures, ora rotunda volunt. 
<ov. ars am. 3.141>	Alterius crines umero iactentur utroque:
<ov. ars am. 3.142>	Talis es adsumpta, Phoebe canore, lyra.
<ov. ars am. 3.143>	Altera succinctae religetur more Dianae,
<ov. ars am. 3.144>	Ut solet, attonitas cum petit illa feras.
<ov. ars am. 3.145>	Huic decet inflatos laxe iacuisse capillos:
<ov. ars am. 3.146>	Illa sit adstrictis impedienda comis;
<ov. ars am. 3.147>	Hanc placet ornari testudine Cyllenea:
<ov. ars am. 3.148>	Sustineat similes fluctibus illa sinus.
<ov. ars am. 3.149>	Sed neque ramosa numerabis in ilice glandes,
<ov. ars am. 3.150>	Nec quot apes Hyblae, nec quot in Alpe ferae,
<ov. ars am. 3.151>	Nec mihi tot positus numero conprendere fas est:
<ov. ars am. 3.152>	Adicit ornatus proxima quaeque dies.
<ov. ars am. 3.153>	Et neglecta decet multas coma; saepe iacere
<ov. ars am. 3.154>	Hesternam credas; illa repexa modo est.
<ov. ars am. 3.155>	Ars casum simulat; sic capta vidit ut urbe
<ov. ars am. 3.156>	Alcides Iolen, 'hanc ego' dixit 'amo.'
<ov. ars am. 3.157>	Talem te Bacchus Satyris clamantibus euhoe
<ov. ars am. 3.158>	Sustulit in currus, Cnosi relicta, suos.
<ov. ars am. 3.159>	O quantum indulget vestro natura decori,
<ov. ars am. 3.160>	Quarum sunt multis damna pianda modis!
<ov. ars am. 3.161>	Nos male detegimur, raptique aetate capilli,
<ov. ars am. 3.162>	Ut Borea frondes excutiente, cadunt.
<ov. ars am. 3.163>	Femina canitiem Germanis inficit herbis,
<ov. ars am. 3.164>	Et melior vero quaeritur arte color:
<ov. ars am. 3.165>	Femina procedit densissima crinibus emptis,
<ov. ars am. 3.166>	Proque suis alios efficit aere suos.
<ov. ars am. 3.167>	Nec rubor est emisse; palam venire videmus
<ov. ars am. 3.168>	Herculis ante oculos virgineumque chorum. 
<ov. ars am. 3.169>	Quid de veste loquar? Nec vos, segmenta, requiro
<ov. ars am. 3.170>	Nec te, quae Tyrio murice, lana, rubes.
<ov. ars am. 3.171>	Cum tot prodierint pretio leviore colores,
<ov. ars am. 3.172>	Quis furor est census corpore ferre suos!
<ov. ars am. 3.173>	Aris, ecce, color, tum cum sine nubibus ar,
<ov. ars am. 3.174>	Nec tepidus pluvias concitat auster aquas:
<ov. ars am. 3.175>	Ecce, tibi similis, quae quondam Phrixon et Hellen
<ov. ars am. 3.176>	Diceris Inois eripuisse dolis;
<ov. ars am. 3.177>	Hic undas imitatur, habet quoque nomen ab undis:
<ov. ars am. 3.178>	Crediderim nymphas hac ego veste tegi.
<ov. ars am. 3.179>	Ille crocum simulat: croceo velatur amictu,
<ov. ars am. 3.180>	Roscida luciferos cum dea iungit equos:
<ov. ars am. 3.181>	Hic Paphias myrtos, hic purpureas amethystos,
<ov. ars am. 3.182>	Albentesve rosas, Threciamve gruem;
<ov. ars am. 3.183>	Nec glandes, Amarylli, tuae, nec amygdala desunt;
<ov. ars am. 3.184>	Et sua velleribus nomina cera dedit.
<ov. ars am. 3.185>	Quot nova terra parit flores, cum vere tepenti
<ov. ars am. 3.186>	Vitis agit gemmas pigraque fugit hiemps,
<ov. ars am. 3.187>	Lana tot aut plures sucos bibit; elige certos:
<ov. ars am. 3.188>	Nam non conveniens omnibus omnis erit.
<ov. ars am. 3.189>	Pulla decent niveas: Briseda pulla decebant:
<ov. ars am. 3.190>	Cum rapta est, pulla tum quoque veste fuit.
<ov. ars am. 3.191>	Alba decent fuscas: albis, Cephe, placebas:
<ov. ars am. 3.192>	Sic tibi vestitae pressa Seriphos erat.
<ov. ars am. 3.193>	Quam paene admonui, ne trux caper iret in alas,
<ov. ars am. 3.194>	Neve forent duris aspera crura pilis! 
<ov. ars am. 3.195>	Sed non Caucasea doceo de rupe puellas,
<ov. ars am. 3.196>	Quaeque bibant undas, Myse Caice, tuas.
<ov. ars am. 3.197>	Quid si praecipiam ne fuscet inertia dentes,
<ov. ars am. 3.198>	Oraque suscepta mane laventur aqua?
<ov. ars am. 3.199>	Scitis et inducta candorem quaerere creta:
<ov. ars am. 3.200>	Sanguine quae vero non rubet, arte rubet.
<ov. ars am. 3.201>	Arte supercilii confinia nuda repletis,
<ov. ars am. 3.202>	Parvaque sinceras velat aluta genas.
<ov. ars am. 3.203>	Nec pudor est oculos tenui signare favilla,
<ov. ars am. 3.204>	Vel prope te nato, lucide Cydne, croco.
<ov. ars am. 3.205>	Est mihi, quo dixi vestrae medicamina formae,
<ov. ars am. 3.206>	Parvus, sed cura grande, libellus, opus;
<ov. ars am. 3.207>	Hinc quoque praesidium laesae petitote figurae;
<ov. ars am. 3.208>	Non est pro vestris ars mea rebus iners.
<ov. ars am. 3.209>	Non tamen expositas mensa deprendat amator
<ov. ars am. 3.210>	Pyxidas: ars faciem dissimulata iuvat.
<ov. ars am. 3.211>	Quem non offendat toto faex inlita vultu,
<ov. ars am. 3.212>	Cum fluit in tepidos pondere lapsa sinus?
<ov. ars am. 3.213>	Oesypa quid redolent? quamvis mittatur Athenis
<ov. ars am. 3.214>	Demptus ab inmundo vellere sucus ovis.
<ov. ars am. 3.215>	Nec coram mixtas cervae sumpsisse medullas,
<ov. ars am. 3.216>	Nec coram dentes defricuisse probem;
<ov. ars am. 3.217>	Ista dabunt formam, sed erunt deformia visu:
<ov. ars am. 3.218>	Multaque, dum fiunt, turpia, facta placent;
<ov. ars am. 3.219>	Quae nunc nomen habent operosi signa Myronis
<ov. ars am. 3.220>	Pondus iners quondam duraque massa fuit; 
<ov. ars am. 3.221>	Anulus ut fiat, primo conliditur aurum;
<ov. ars am. 3.222>	Quas geritis vestis, sordida lana fuit;
<ov. ars am. 3.223>	Cum fieret, lapis asper erat: nunc, nobile signum,
<ov. ars am. 3.224>	Nuda Venus madidas exprimit imbre comas.
<ov. ars am. 3.225>	Tu quoque dum coleris, nos te dormire putemus;
<ov. ars am. 3.226>	Aptius a summa conspiciere manu.
<ov. ars am. 3.227>	Cur mihi nota tuo causa est candoris in ore?
<ov. ars am. 3.228>	Claude forem thalami! quid rude prodis opus?
<ov. ars am. 3.229>	Multa viros nescire decet; pars maxima rerum
<ov. ars am. 3.230>	Offendat, si non interiora tegas.
<ov. ars am. 3.231>	Aurea quae splendent ornato signa theatro,
<ov. ars am. 3.232>	Inspice, contemnes: brattea ligna tegit;
<ov. ars am. 3.233>	Sed neque ad illa licet populo, nisi facta, venire,
<ov. ars am. 3.234>	Nec nisi summotis forma paranda viris.
<ov. ars am. 3.235>	At non pectendos coram praebere capillos,
<ov. ars am. 3.236>	Ut iaceant fusi per tua terga, veto.
<ov. ars am. 3.237>	Illo praecipue ne sis morosa caveto
<ov. ars am. 3.238>	Tempore, nec lapsas saepe resolve comas.
<ov. ars am. 3.239>	Tuta sit ornatrix; odi, quae sauciat ora
<ov. ars am. 3.240>	Unguibus et rapta brachia figit acu.
<ov. ars am. 3.241>	Devovet, ut tangit, dominae caput illa, simulque
<ov. ars am. 3.242>	Plorat in invisas sanguinolenta comas.
<ov. ars am. 3.243>	Quae male crinita est, custodem in limine ponat,
<ov. ars am. 3.244>	Orneturve Bonae semper in aede deae.
<ov. ars am. 3.245>	Dictus eram subito cuidam venisse puellae:
<ov. ars am. 3.246>	Turbida perversas induit illa comas.
<ov. ars am. 3.247>	Hostibus eveniat tam foedi causa pudoris,
<ov. ars am. 3.248>	Inque nurus Parthas dedecus illud eat.
<ov. ars am. 3.249>	Turpe pecus mutilum, turpis sine gramine campus,
<ov. ars am. 3.250>	Et sine fronde frutex, et sine crine caput. 
<ov. ars am. 3.251>	Non mihi venistis, Semele Ledeve, docendae,
<ov. ars am. 3.252>	Perque fretum falso, Sidoni, vecta bove,
<ov. ars am. 3.253>	Aut Helene, quam non stulte, Menela, reposcis,
<ov. ars am. 3.254>	Tu quoque non stulte, Troice raptor, habes;
<ov. ars am. 3.255>	Turba docenda venit, pulchrae turpesque puellae:
<ov. ars am. 3.256>	Pluraque sunt semper deteriora bonis.
<ov. ars am. 3.257>	Formosae non artis opem praeceptaque quaerunt:
<ov. ars am. 3.258>	Est illis sua dos, forma sine arte potens;
<ov. ars am. 3.259>	Cum mare compositum est, securus navita cessat:
<ov. ars am. 3.260>	Cum tumet, auxiliis adsidet ille suis.
<ov. ars am. 3.261>	Rara tamen mendo facies caret: occule mendas,
<ov. ars am. 3.262>	Quaque potes vitium corporis abde tui.
<ov. ars am. 3.263>	Si brevis es, sedeas, ne stans videare sedere:
<ov. ars am. 3.264>	Inque tuo iaceas quantulacumque toro;
<ov. ars am. 3.265>	Hic quoque, ne possit fieri mensura cubantis,
<ov. ars am. 3.266>	Iniecta lateant fac tibi veste pedes.
<ov. ars am. 3.267>	Quae nimium gracilis, pleno velamina filo
<ov. ars am. 3.268>	Sumat, et ex umeris laxus amictus eat.
<ov. ars am. 3.269>	Pallida purpureis spargat sua corpora virgis,
<ov. ars am. 3.270>	Nigrior ad Pharii confuge piscis opem.
<ov. ars am. 3.271>	Pes malus in nivea semper celetur aluta:
<ov. ars am. 3.272>	Arida nec vinclis crura resolve suis.
<ov. ars am. 3.273>	Conveniunt tenues scapulis analemptrides altis:
<ov. ars am. 3.274>	Angustum circa fascia pectus eat.
<ov. ars am. 3.275>	Exiguo signet gestu, quodcumque loquetur,
<ov. ars am. 3.276>	Cui digiti pingues et scaber unguis erit.
<ov. ars am. 3.277>	Cui gravis oris odor numquam ieiuna loquatur,
<ov. ars am. 3.278>	Et semper spatio distet ab ore viri.
<ov. ars am. 3.279>	Si niger aut ingens aut non erit ordine natus
<ov. ars am. 3.280>	Dens tibi, ridendo maxima damna feres. 
<ov. ars am. 3.281>	Quis credat? discunt etiam ridere puellae,
<ov. ars am. 3.282>	Quaeritur aque illis hac quoque parte decor.
<ov. ars am. 3.283>	Sint modici rictus, parvaeque utrimque lacunae,
<ov. ars am. 3.284>	Et summos dentes ima labella tegant.
<ov. ars am. 3.285>	Nec sua perpetuo contendant ilia risu,
<ov. ars am. 3.286>	Sed leve nescio quid femineumque sonent.
<ov. ars am. 3.287>	Est, quae perverso distorqueat ora cachinno:
<ov. ars am. 3.288>	Risu concussa est altera, flere putes.
<ov. ars am. 3.289>	Illa sonat raucum quiddam atque inamabile ridet,
<ov. ars am. 3.290>	Ut rudit a scabra turpis asella mola.
<ov. ars am. 3.291>	Quo non ars penetrat? discunt lacrimare decenter,
<ov. ars am. 3.292>	Quoque volunt plorant tempore, quoque modo.
<ov. ars am. 3.293>	Quid, cum legitima fraudatur littera voce,
<ov. ars am. 3.294>	Blaesaque fit iusso lingua coacta sono?
<ov. ars am. 3.295>	In vitio decor est: quaerunt male reddere verba;
<ov. ars am. 3.296>	Discunt posse minus, quam potuere, loqui.
<ov. ars am. 3.297>	Omnibus his, quoniam prosunt, inpendite curam:
<ov. ars am. 3.298>	Discite femineo corpora ferre gradu.
<ov. ars am. 3.299>	Est et in incessu pars non temnenda decoris:
<ov. ars am. 3.300>	Allicit ignotos ille fugatque viros.
<ov. ars am. 3.301>	Haec movet arte latus, tunicisque fluentibus auras
<ov. ars am. 3.302>	Accipit, expensos fertque superba pedes:
<ov. ars am. 3.303>	Illa velut coniunx Umbri rubicunda mariti
<ov. ars am. 3.304>	Ambulat, ingentes varica fertque gradus.
<ov. ars am. 3.305>	Sed sit, ut in multis, modus hic quoque: rusticus alter
<ov. ars am. 3.306>	Motus, concesso mollior alter erit.
<ov. ars am. 3.307>	Pars umeri tamen ima tui, pars summa lacerti
<ov. ars am. 3.308>	Nuda sit, a laeva conspicienda manu.
<ov. ars am. 3.309>	Hoc vos praecipue, niveae, decet: hoc ubi vidi,
<ov. ars am. 3.310>	Oscula ferre umero, qua patet usque, libet. 
<ov. ars am. 3.311>	Monstra maris Sirenes erant, quae voce canora
<ov. ars am. 3.312>	Quamlibet admissas detinuere rates.
<ov. ars am. 3.313>	His sua Sisyphides auditis paene resolvit
<ov. ars am. 3.314>	Corpora, nam sociis inlita cera fuit.
<ov. ars am. 3.315>	Res est blanda canor: discant cantare puellae:
<ov. ars am. 3.316>	Pro facie multis vox sua lena fuit.
<ov. ars am. 3.317>	Et modo marmoreis referant audita theatris,
<ov. ars am. 3.318>	Et modo Niliacis carmina lusa modis.
<ov. ars am. 3.319>	Nec plectrum dextra, citharam tenuisse sinistra
<ov. ars am. 3.320>	Nesciat arbitrio femina docta meo.
<ov. ars am. 3.321>	Saxa ferasque lyra movit Rhodopeus Orpheus,
<ov. ars am. 3.322>	Tartareosque lacus tergeminumque canem.
<ov. ars am. 3.323>	Saxa tuo cantu, vindex iustissime matris,
<ov. ars am. 3.324>	Fecerunt muros officiosa novos.
<ov. ars am. 3.325>	Quamvis mutus erat, voci favisse putatur
<ov. ars am. 3.326>	Piscis, Arioniae fabula nota lyrae.
<ov. ars am. 3.327>	Disce etiam duplici genialia nablia palma
<ov. ars am. 3.328>	Verrere: conveniunt dulcibus illa iocis.
<ov. ars am. 3.329>	Sit tibi Callimachi, sit Coi nota poetae,
<ov. ars am. 3.330>	Sit quoque vinosi Tea Musa senis;
<ov. ars am. 3.331>	Nota sit et Sappho (quid enim lascivius illa?),
<ov. ars am. 3.332>	Cuive pater vafri luditur arte Getae.
<ov. ars am. 3.333>	Et teneri possis carmen legisse Properti,
<ov. ars am. 3.334>	Sive aliquid Galli, sive, Tibulle, tuum:
<ov. ars am. 3.335>	Dictaque Varroni fulvis insignia villis
<ov. ars am. 3.336>	Vellera, germanae, Phrixe, querenda tuae: 
<ov. ars am. 3.337>	Et profugum Aenean, altae primordia Romae,
<ov. ars am. 3.338>	Quo nullum Latio clarius extat opus.
<ov. ars am. 3.339>	Forsitan et nostrum nomen miscebitur istis,
<ov. ars am. 3.340>	Nec mea Lethaeis scripta dabuntur aquis:
<ov. ars am. 3.341>	Atque aliquis dicet 'nostri lege culta magistri
<ov. ars am. 3.342>	Carmina, quis partes instruit ille duas:
<ov. ars am. 3.343>	Deve tribus libris, titulus quos signat Amorum,
<ov. ars am. 3.344>	Elige, quod docili molliter ore legas:
<ov. ars am. 3.345>	Vel tibi composita cantetur Epistola voce:
<ov. ars am. 3.346>	Ignotum hoc aliis ille novavit opus.'
<ov. ars am. 3.347>	O ita, Phoebe, velis! ita vos, pia numina vatum,
<ov. ars am. 3.348>	Insignis cornu Bacche, novemque deae!
<ov. ars am. 3.349>	Quis dubitet, quin scire velim saltare puellam,
<ov. ars am. 3.350>	Ut moveat posito brachia iussa mero?
<ov. ars am. 3.351>	Artifices lateris, scenae spectacula, amantur:
<ov. ars am. 3.352>	Tantum mobilitas illa decoris habet.
<ov. ars am. 3.353>	Parva monere pudet, talorum dicere iactus
<ov. ars am. 3.354>	Ut sciat, et vires, tessera missa, tuas:
<ov. ars am. 3.355>	Et modo tres iactet numeros, modo cogitet, apte
<ov. ars am. 3.356>	Quam subeat partem callida, quamque vocet.
<ov. ars am. 3.357>	Cautaque non stulte latronum proelia ludat,
<ov. ars am. 3.358>	Unus cum gemino calculus hoste perit, 
<ov. ars am. 3.359>	Bellatorque sua prensus sine compare bellat,
<ov. ars am. 3.360>	Aemulus et coeptum saepe recurrit iter.
<ov. ars am. 3.361>	Reticuloque pilae leves fundantur aperto,
<ov. ars am. 3.362>	Nec, nisi quam tolles, ulla movenda pila est.
<ov. ars am. 3.363>	Est genus, in totidem tenui ratione redactum
<ov. ars am. 3.364>	Scriptula, quot menses lubricus annus habet:
<ov. ars am. 3.365>	Parva tabella capit ternos utrimque lapillos,
<ov. ars am. 3.366>	In qua vicisse est continuasse suos.
<ov. ars am. 3.367>	Mille facesse iocos; turpe est nescire puellam
<ov. ars am. 3.368>	Ludere: ludendo saepe paratur amor.
<ov. ars am. 3.369>	Sed minimus labor est sapienter iactibus uti:
<ov. ars am. 3.370>	Maius opus mores composuisse suos.
<ov. ars am. 3.371>	Tum sumus incauti, studioque aperimur in ipso,
<ov. ars am. 3.372>	Nudaque per lusus pectora nostra patent;
<ov. ars am. 3.373>	Ira subit, deforme malum, lucrique cupido,
<ov. ars am. 3.374>	Iurgiaque et rixae sollicitusque dolor:
<ov. ars am. 3.375>	Crimina dicuntur, resonat clamoribus aether,
<ov. ars am. 3.376>	Invocat iratos et sibi quisque deos:
<ov. ars am. 3.377>	Nulla fides, tabulaeque novae per vota petuntur;
<ov. ars am. 3.378>	Et lacrimis vidi saepe madere genas.
<ov. ars am. 3.379>	Iuppiter a vobis tam turpia crimina pellat,
<ov. ars am. 3.380>	In quibus est ulli cura placere viro.
<ov. ars am. 3.381>	Hos ignava iocos tribuit natura puellis;
<ov. ars am. 3.382>	Materia ludunt uberiore viri.
<ov. ars am. 3.383>	Sunt illis celeresque pilae iaculumque trochique
<ov. ars am. 3.384>	Armaque et in gyros ire coactus equus.
<ov. ars am. 3.385>	Nec vos Campus habet, nec vos gelidissima Virgo,
<ov. ars am. 3.386>	Nec Tuscus placida devehit amnis aqua. 
<ov. ars am. 3.387>	At licet et prodest Pompeias ire per umbras,
<ov. ars am. 3.388>	Virginis aetheriis cum caput ardet equis;
<ov. ars am. 3.389>	Visite laurigero sacrata Palatia Phoebo:
<ov. ars am. 3.390>	Ille Paraetonicas mersit in alta rates;
<ov. ars am. 3.391>	Quaeque soror coniunxque ducis monimenta pararunt,
<ov. ars am. 3.392>	Navalique gener cinctus honore caput;
<ov. ars am. 3.393>	Visite turicremas vaccae Memphitidos aras,
<ov. ars am. 3.394>	Visite conspicuis terna theatra locis;
<ov. ars am. 3.395>	Spectentur tepido maculosae sanguine harenae,
<ov. ars am. 3.396>	Metaque ferventi circueunda rota.
<ov. ars am. 3.397>	Quod latet, ignotum est: ignoti nulla cupido:
<ov. ars am. 3.398>	Fructus abest, facies cum bona teste caret.
<ov. ars am. 3.399>	Tu licet et Thamyram superes et Amoebea cantu,
<ov. ars am. 3.400>	Non erit ignotae gratia magna lyrae.
<ov. ars am. 3.401>	Si Venerem Cous nusquam posuisset Apelles,
<ov. ars am. 3.402>	Mersa sub aequoreis illa lateret aquis.
<ov. ars am. 3.403>	Quid petitur sacris, nisi tantum fama, poetis?
<ov. ars am. 3.404>	Hoc votum nostri summa laboris habet.
<ov. ars am. 3.405>	Cura deum fuerant olim regumque poetae:
<ov. ars am. 3.406>	Praemiaque antiqui magna tulere chori.
<ov. ars am. 3.407>	Sanctaque maiestas et erat venerabile nomen
<ov. ars am. 3.408>	Vatibus, et largae saepe dabantur opes. 
<ov. ars am. 3.409>	Ennius emeruit, Calabris in montibus ortus,
<ov. ars am. 3.410>	Contiguus poni, Scipio magne, tibi.
<ov. ars am. 3.411>	Nunc ederae sine honore iacent, operataque doctis
<ov. ars am. 3.412>	Cura vigil Musis nomen inertis habet.
<ov. ars am. 3.413>	Sed famae vigilare iuvat: quis nosset Homerum,
<ov. ars am. 3.414>	Ilias aeternum si latuisset opus?
<ov. ars am. 3.415>	Quis Danan nosset, si semper clusa fuisset,
<ov. ars am. 3.416>	Inque sua turri perlatuisset anus?
<ov. ars am. 3.417>	Utilis est vobis, formosae, turba, puellae.
<ov. ars am. 3.418>	Saepe vagos ultra limina ferte pedes.
<ov. ars am. 3.419>	Ad multas lupa tendit oves, praedetur ut unam,
<ov. ars am. 3.420>	Et Iovis in multas devolat ales aves.
<ov. ars am. 3.421>	Se quoque det populo mulier speciosa videndam:
<ov. ars am. 3.422>	Quem trahat, e multis forsitan unus erit.
<ov. ars am. 3.423>	Omnibus illa locis maneat studiosa placendi,
<ov. ars am. 3.424>	Et curam tota mente decoris agat.
<ov. ars am. 3.425>	Casus ubique valet; semper tibi pendeat hamus:
<ov. ars am. 3.426>	Quo minime credas gurgite, piscis erit.
<ov. ars am. 3.427>	Saepe canes frustra nemorosis montibus errant,
<ov. ars am. 3.428>	Inque plagam nullo cervus agente venit.
<ov. ars am. 3.429>	Quid minus Andromedae fuerat sperare revinctae,
<ov. ars am. 3.430>	Quam lacrimas ulli posse placere suas?
<ov. ars am. 3.431>	Funere saepe viri vir quaeritur; ire solutis
<ov. ars am. 3.432>	Crinibus et fletus non tenuisse decet.
<ov. ars am. 3.433>	Sed vitate viros cultum formamque professos,
<ov. ars am. 3.434>	Quique suas ponunt in statione comas.
<ov. ars am. 3.435>	Quae vobis dicunt, dixerunt mille puellis:
<ov. ars am. 3.436>	Errat et in nulla sede moratur amor.
<ov. ars am. 3.437>	Femina quid faciat, cum sit vir levior ipsa,
<ov. ars am. 3.438>	Forsitan et plures possit habere viros? 
<ov. ars am. 3.439>	Vix mihi credetis, sed credite: Troia maneret,
<ov. ars am. 3.440>	Praeceptis Priamo si foret usa satae.
<ov. ars am. 3.441>	Sunt qui mendaci specie grassentur amoris,
<ov. ars am. 3.442>	Perque aditus talis lucra pudenda petant.
<ov. ars am. 3.443>	Nec coma vos fallat liquido nitidissima nardo,
<ov. ars am. 3.444>	Nec brevis in rugas lingula pressa suas:
<ov. ars am. 3.445>	Nec toga decipiat filo tenuissima, nec si
<ov. ars am. 3.446>	Anulus in digitis alter et alter erit.
<ov. ars am. 3.447>	Forsitan ex horum numero cultissimus ille
<ov. ars am. 3.448>	Fur sit, et uratur vestis amore tuae.
<ov. ars am. 3.449>	'Redde meum!' clamant spoliatae saepe puellae,
<ov. ars am. 3.450>	'Redde meum!' toto voce boante foro.
<ov. ars am. 3.451>	Has, Venus, e templis multo radiantibus auro
<ov. ars am. 3.452>	Lenta vides lites Appiadesque tuae.
<ov. ars am. 3.453>	Sunt quoque non dubia quaedam mala nomina fama:
<ov. ars am. 3.454>	Deceptae multi crimen amantis habent.
<ov. ars am. 3.455>	Discite ab alterius vestras timuisse querellis;
<ov. ars am. 3.456>	Ianua fallaci ne sit aperta viro.
<ov. ars am. 3.457>	Parcite, Cecropides, iuranti credere Theseo:
<ov. ars am. 3.458>	Quos faciet testes, fecit et ante, deos.
<ov. ars am. 3.459>	Et tibi, Demophoon, These criminis heres,
<ov. ars am. 3.460>	Phyllide decepta nulla relicta fides.
<ov. ars am. 3.461>	Si bene promittent, totidem promittite verbis:
<ov. ars am. 3.462>	Si dederint, et vos gaudia pacta date.
<ov. ars am. 3.463>	Illa potest vigiles flammas extinguere Vestae,
<ov. ars am. 3.464>	Et rapere e templis, Inachi, sacra tuis,
<ov. ars am. 3.465>	Et dare mixta viro tritis aconita cicutis,
<ov. ars am. 3.466>	Accepto venerem munere siqua negat. 
<ov. ars am. 3.467>	Fert animus propius consistere: supprime habenas,
<ov. ars am. 3.468>	Musa, nec admissis excutiare rotis.
<ov. ars am. 3.469>	Verba vadum temptent abiegnis scripta tabellis:
<ov. ars am. 3.470>	Accipiat missas apta ministra notas.
<ov. ars am. 3.471>	Inspice: quodque leges, ex ipsis collige verbis,
<ov. ars am. 3.472>	Fingat, an ex animo sollicitusque roget.
<ov. ars am. 3.473>	Postque brevem rescribe moram: mora semper amantes
<ov. ars am. 3.474>	Incitat, exiguum si modo tempus habet.
<ov. ars am. 3.475>	Sed neque te facilem iuveni promitte roganti,
<ov. ars am. 3.476>	Nec tamen e duro quod petit ille nega.
<ov. ars am. 3.477>	Fac timeat speretque simul, quotiensque remittes,
<ov. ars am. 3.478>	Spesque magis veniat certa minorque metus.
<ov. ars am. 3.479>	Munda, sed e medio consuetaque verba, puellae,
<ov. ars am. 3.480>	Scribite: sermonis publica forma placet;
<ov. ars am. 3.481>	A! quotiens dubius scriptis exarsit amator,
<ov. ars am. 3.482>	Et nocuit formae barbara lingua bonae!
<ov. ars am. 3.483>	Sed quoniam, quamvis vittae careatis honore,
<ov. ars am. 3.484>	Est vobis vestros fallere cura viros,
<ov. ars am. 3.485>	Ancillae puerique manu perarate tabellas,
<ov. ars am. 3.486>	Pignora nec iuveni credite vestra novo.
<ov. ars am. 3.487>	Perfidus ille quidem, qui talia pignora servat,
<ov. ars am. 3.490>	Sed tamen Aetnaei fulminis instar habent.
<ov. ars am. 3.491>	Vidi ego pallentes isto terrore puellas
<ov. ars am. 3.492>	Servitium miseras tempus in omne pati.
<ov. ars am. 3.493>	Iudice me fraus est concessa repellere fraudem,
<ov. ars am. 3.494>	Armaque in armatos sumere iura sinunt.
<ov. ars am. 3.495>	Ducere consuescat multas manus una figuras,
<ov. ars am. 3.496>	(A! pereant, per quos ista monenda mihi) 
<ov. ars am. 3.495>	Nec nisi deletis tutum rescribere ceris,
<ov. ars am. 3.496>	Ne teneat geminas una tabella manus.
<ov. ars am. 3.497>	Femina dicatur scribenti semper amator:
<ov. ars am. 3.498>	Illa sit in vestris, qui fuit ille, notis.
<ov. ars am. 3.499>	Si licet a parvis animum ad maiora referre,
<ov. ars am. 3.500>	Plenaque curvato pandere vela sinu,
<ov. ars am. 3.501>	Pertinet ad faciem rabidos compescere mores:
<ov. ars am. 3.502>	Candida pax homines, trux decet ira feras.
<ov. ars am. 3.503>	Ora tument ira: nigrescunt sanguine venae:
<ov. ars am. 3.504>	Lumina Gorgoneo saevius igne micant.
<ov. ars am. 3.505>	'I procul hinc,' dixit 'non es mihi, tibia, tanti,'
<ov. ars am. 3.506>	Ut vidit vultus Pallas in amne suos.
<ov. ars am. 3.507>	Vos quoque si media speculum spectetis in ira,
<ov. ars am. 3.508>	Cognoscat faciem vix satis ulla suam.
<ov. ars am. 3.509>	Nec minus in vultu damnosa superbia vestro:
<ov. ars am. 3.510>	Comibus est oculis alliciendus amor.
<ov. ars am. 3.511>	Odimus inmodicos (experto credite) fastus:
<ov. ars am. 3.512>	Saepe tacens odii semina vultus habet.
<ov. ars am. 3.513>	Spectantem specta, ridenti mollia ride:
<ov. ars am. 3.514>	Innuet, acceptas tu quoque redde notas.
<ov. ars am. 3.515>	Sic ubi prolusit, rudibus puer ille relictis
<ov. ars am. 3.516>	Spicula de pharetra promit acuta sua.
<ov. ars am. 3.517>	Odimus et maestas: Tecmessam diligat Aiax;
<ov. ars am. 3.518>	Nos hilarem populum femina laeta capit.
<ov. ars am. 3.519>	Numquam ego te, Andromache, nec te, Tecmessa, rogarem,
<ov. ars am. 3.520>	Ut mea de vobis altera amica foret.
<ov. ars am. 3.521>	Credere vix videor, cum cogar credere partu,
<ov. ars am. 3.522>	Vos ego cum vestris concubuisse viris.
<ov. ars am. 3.523>	Scilicet Aiaci mulier maestissima dixit
<ov. ars am. 3.524>	'Lux mea' quaeque solent verba iuvare viros? 
<ov. ars am. 3.525>	Quis vetat a magnis ad res exempla minores
<ov. ars am. 3.526>	Sumere, nec nomen pertimuisse ducis?
<ov. ars am. 3.527>	Dux bonus huic centum commisit vite regendos,
<ov. ars am. 3.528>	Huic equites, illi signa tuenda dedit:
<ov. ars am. 3.529>	Vos quoque, de nobis quem quisque erit aptus ad usum,
<ov. ars am. 3.530>	Inspicite, et certo ponite quemque loco.
<ov. ars am. 3.531>	Munera det dives: ius qui profitebitur, adsit:
<ov. ars am. 3.532>	Facundus causam saepe clientis agat:
<ov. ars am. 3.533>	Carmina qui facimus, mittamus carmina tantum:
<ov. ars am. 3.534>	Hic chorus ante alios aptus amare sumus.
<ov. ars am. 3.535>	Nos facimus placitae late praeconia formae:
<ov. ars am. 3.536>	Nomen habet Nemesis, Cynthia nomen habet:
<ov. ars am. 3.537>	Vesper et Eoae novere Lycorida terrae:
<ov. ars am. 3.538>	Et multi, quae sit nostra Corinna, rogant.
<ov. ars am. 3.539>	Adde, quod insidiae sacris a vatibus absunt,
<ov. ars am. 3.540>	Et facit ad mores ars quoque nostra suos.
<ov. ars am. 3.541>	Nec nos ambitio, nec amor nos tangit habendi:
<ov. ars am. 3.542>	Contempto colitur lectus et umbra foro.
<ov. ars am. 3.543>	Sed facile haeremus, validoque perurimur aestu,
<ov. ars am. 3.544>	Et nimium certa scimus amare fide.
<ov. ars am. 3.545>	Scilicet ingenium placida mollitur ab arte,
<ov. ars am. 3.546>	Et studio mores convenienter eunt.
<ov. ars am. 3.547>	Vatibus Aoniis faciles estote, puellae:
<ov. ars am. 3.548>	Numen inest illis, Pieridesque favent.
<ov. ars am. 3.549>	Est deus in nobis, et sunt commercia caeli:
<ov. ars am. 3.550>	Sedibus aetheriis spiritus ille venit.
<ov. ars am. 3.551>	A doctis pretium scelus est sperare poetis;
<ov. ars am. 3.552>	Me miserum! scelus hoc nulla puella timet.
<ov. ars am. 3.553>	Dissimulate tamen, nec prima fronte rapaces
<ov. ars am. 3.554>	Este: novus viso casse resistet amans. 
<ov. ars am. 3.555>	Sed neque vector equum, qui nuper sensit habenas,
<ov. ars am. 3.556>	Comparibus frenis artificemque reget,
<ov. ars am. 3.557>	Nec stabiles animos annis viridemque iuventam
<ov. ars am. 3.558>	Ut capias, idem limes agendus erit.
<ov. ars am. 3.559>	Hic rudis et castris nunc primum notus Amoris,
<ov. ars am. 3.560>	Qui tetigit thalamos praeda novella tuos,
<ov. ars am. 3.561>	Te solam norit, tibi semper inhaereat uni:
<ov. ars am. 3.562>	Cingenda est altis saepibus ista seges.
<ov. ars am. 3.563>	Effuge rivalem: vinces, dum sola tenebis;
<ov. ars am. 3.564>	Non bene cum sociis regna Venusque manent.
<ov. ars am. 3.565>	Ille vetus miles sensim et sapienter amabit,
<ov. ars am. 3.566>	Multaque tironi non patienda feret:
<ov. ars am. 3.567>	Nec franget postes, nec saevis ignibus uret,
<ov. ars am. 3.568>	Nec dominae teneras adpetet ungue genas,
<ov. ars am. 3.569>	Nec scindet tunicasve suas tunicasve puellae,
<ov. ars am. 3.570>	Nec raptus flendi causa capillus erit.
<ov. ars am. 3.571>	Ista decent pueros aetate et amore calentes;
<ov. ars am. 3.572>	Hic fera composita vulnera mente feret.
<ov. ars am. 3.573>	Ignibus heu lentis uretur, ut umida faena,
<ov. ars am. 3.574>	Ut modo montanis silva recisa iugis.
<ov. ars am. 3.575>	Certior hic amor est: brevis et fecundior ille;
<ov. ars am. 3.576>	Quae fugiunt, celeri carpite poma manu.
<ov. ars am. 3.577>	Omnia tradantur: portas reseravimus hosti;
<ov. ars am. 3.578>	Et sit in infida proditione fides.
<ov. ars am. 3.579>	Quod datur ex facili, longum male nutrit amorem:
<ov. ars am. 3.580>	Miscenda est laetis rara repulsa iocis.
<ov. ars am. 3.581>	Ante fores iaceat, 'crudelis ianua!' dicat,
<ov. ars am. 3.582>	Multaque summisse, multa minanter agat.
<ov. ars am. 3.583>	Dulcia non ferimus: suco renovemur amaro;
<ov. ars am. 3.584>	Saepe perit ventis obruta cumba suis;
<ov. ars am. 3.585>	Hoc est, uxores quod non patiatur amari:
<ov. ars am. 3.586>	Conveniunt illas, cum voluere, viri; 
<ov. ars am. 3.587>	Adde forem, et duro dicat tibi ianitor ore
<ov. ars am. 3.588>	'Non potes,' exclusum te quoque tanget amor.
<ov. ars am. 3.589>	Ponite iam gladios hebetes: pugnetur acutis;
<ov. ars am. 3.590>	Nec dubito, telis quin petar ipse meis.
<ov. ars am. 3.591>	Dum cadit in laqueos captus quoque nuper amator,
<ov. ars am. 3.592>	Solum se thalamos speret habere tuos.
<ov. ars am. 3.593>	Postmodo rivalem partitaque foedera lecti
<ov. ars am. 3.594>	Sentiat: has artes tolle, senescet amor.
<ov. ars am. 3.595>	Tum bene fortis equus reserato carcere currit,
<ov. ars am. 3.596>	Cum quos praetereat quosque sequatur habet.
<ov. ars am. 3.597>	Quamlibet extinctos iniuria suscitat ignes:
<ov. ars am. 3.598>	En, ego (confiteor!) non nisi laesus amo.
<ov. ars am. 3.599>	Causa tamen nimium non sit manifesta doloris,
<ov. ars am. 3.600>	Pluraque sollicitus, quam sciet, esse putet.
<ov. ars am. 3.601>	Incitat et ficti tristis custodia servi,
<ov. ars am. 3.602>	Et nimium duri cura molesta viri.
<ov. ars am. 3.603>	Quae venit ex tuto, minus est accepta voluptas:
<ov. ars am. 3.604>	Ut sis liberior Thaide, finge metus.
<ov. ars am. 3.605>	Cum melius foribus possis, admitte fenestra,
<ov. ars am. 3.606>	Inque tuo vultu signa timentis habe.
<ov. ars am. 3.607>	Callida prosiliat dicatque ancilla 'perimus!'
<ov. ars am. 3.608>	Tu iuvenem trepidum quolibet abde loco.
<ov. ars am. 3.609>	Admiscenda tamen venus est secura timori,
<ov. ars am. 3.610>	Ne tanti noctes non putet esse tuas.
<ov. ars am. 3.611>	Qua vafer eludi possit ratione maritus,
<ov. ars am. 3.612>	Quaque vigil custos, praeteriturus eram.
<ov. ars am. 3.613>	Nupta virum timeat: rata sit custodia nuptae;
<ov. ars am. 3.614>	Hoc decet, hoc leges iusque pudorque iubent.
<ov. ars am. 3.615>	Te quoque servari, modo quam vindicta redemit,
<ov. ars am. 3.616>	Quis ferat? Ut fallas, ad mea sacra veni! 
<ov. ars am. 3.617>	Tot licet observent (adsit modo certa voluntas),
<ov. ars am. 3.618>	Quot fuerant Argo lumina, verba dabis.
<ov. ars am. 3.619>	Scilicet obstabit custos, ne scribere possis,
<ov. ars am. 3.620>	Sumendae detur cum tibi tempus aquae?
<ov. ars am. 3.621>	Conscia cum possit scriptas portare tabellas,
<ov. ars am. 3.622>	Quas tegat in tepido fascia lata sinu?
<ov. ars am. 3.623>	Cum possit sura chartas celare ligatas,
<ov. ars am. 3.624>	Et vincto blandas sub pede ferre notas?
<ov. ars am. 3.625>	Caverit haec custos, pro charta conscia tergum
<ov. ars am. 3.626>	Praebeat, inque suo corpore verba ferat.
<ov. ars am. 3.627>	Tuta quoque est fallitque oculos e lacte recenti
<ov. ars am. 3.628>	Littera: carbonis pulvere tange, leges.
<ov. ars am. 3.629>	Fallet et umiduli quae fiet acumine lini,
<ov. ars am. 3.630>	Ut ferat occultas pura tabella notas.
<ov. ars am. 3.631>	Adfuit Acrisio servandae cura puellae:
<ov. ars am. 3.632>	Hunc tamen illa suo crimine fecit avum.
<ov. ars am. 3.633>	Quid faciat custos, cum sint tot in urbe theatra,
<ov. ars am. 3.634>	Cum spectet iunctos illa libenter equos,
<ov. ars am. 3.635>	Cum sedeat Phariae sistris operata iuvencae,
<ov. ars am. 3.636>	Quoque sui comites ire vetantur, eat,
<ov. ars am. 3.637>	Cum fuget a templis oculos Bona Diva virorum,
<ov. ars am. 3.638>	Praeterquam siquos illa venire iubet?
<ov. ars am. 3.639>	Cum, custode foris tunicas servante puellae,
<ov. ars am. 3.640>	Celent furtivos balnea multa iocos,
<ov. ars am. 3.641>	Cum, quotiens opus est, fallax aegrotet amica,
<ov. ars am. 3.642>	Et cedat lecto quamlibet aegra suo,
<ov. ars am. 3.643>	Nomine cum doceat, quid agamus, adultera clavis,
<ov. ars am. 3.644>	Quasque petas non det ianua sola vias? 
<ov. ars am. 3.645>	Fallitur et multo custodis cura Lyaeo,
<ov. ars am. 3.646>	Illa vel Hispano lecta sit uva iugo;
<ov. ars am. 3.647>	Sunt quoque, quae faciant altos medicamina somnos,
<ov. ars am. 3.648>	Victaque Lethaea lumina nocte premant;
<ov. ars am. 3.649>	Nec male deliciis odiosum conscia tardis
<ov. ars am. 3.650>	Detinet, et longa iungitur ipsa mora.
<ov. ars am. 3.651>	Quid iuvat ambages praeceptaque parva movere,
<ov. ars am. 3.652>	Cum minimo custos munere possit emi?
<ov. ars am. 3.653>	Munera, crede mihi, capiunt hominesque deosque:
<ov. ars am. 3.654>	Placatur donis Iuppiter ipse datis.
<ov. ars am. 3.655>	Quid sapiens faciet, stultus cum munere gaudet?
<ov. ars am. 3.656>	Ipse quoque accepto munere mutus erit.
<ov. ars am. 3.657>	Sed semel est custos longum redimendus in aevum:
<ov. ars am. 3.658>	Saepe dabit, dederit quas semel ille manus.
<ov. ars am. 3.659>	Questus eram, memini, metuendos esse sodales:
<ov. ars am. 3.660>	Non tangit solos ista querella viros.
<ov. ars am. 3.661>	Credula si fueris, aliae tua gaudia carpent,
<ov. ars am. 3.662>	Et lepus hic aliis exagitatus erit.
<ov. ars am. 3.663>	Haec quoque, quae praebet lectum studiosa locumque
<ov. ars am. 3.664>	Crede mihi, mecum non semel illa fuit.
<ov. ars am. 3.665>	Nec nimium vobis formosa ancilla ministret:
<ov. ars am. 3.666>	Saepe vicem dominae praebuit illa mihi.
<ov. ars am. 3.667>	Quo feror insanus? quid aperto pectore in hostem
<ov. ars am. 3.668>	Mittor, et indicio prodor ab ipse meo?
<ov. ars am. 3.669>	Non avis aucupibus monstrat, qua parte petatur:
<ov. ars am. 3.670>	Non docet infestos currere cerva canes.
<ov. ars am. 3.671>	Viderit utilitas: ego coepta fideliter edam:
<ov. ars am. 3.672>	Lemniasin gladios in mea fata dabo.
<ov. ars am. 3.673>	Efficite (et facile est), ut nos credamus amari:
<ov. ars am. 3.674>	Prona venit cupidis in sua vota fides. 
<ov. ars am. 3.675>	Spectet amabilius iuvenem, suspiret ab imo
<ov. ars am. 3.676>	Femina, tam sero cur veniatque roget:
<ov. ars am. 3.677>	Accedant lacrimae, dolor et de paelice fictus,
<ov. ars am. 3.678>	Et laniet digitis illius ora suis:
<ov. ars am. 3.679>	Iamdudum persuasus erit; miserebitur ultro,
<ov. ars am. 3.680>	Et dicet 'cura carpitur ista mei.'
<ov. ars am. 3.681>	Praecipue si cultus erit speculoque placebit,
<ov. ars am. 3.682>	Posse suo tangi credet amore deas.
<ov. ars am. 3.683>	Sed te, quaecumque est, moderate iniuria turbet,
<ov. ars am. 3.684>	Nec sis audita paelice mentis inops.
<ov. ars am. 3.685>	Nec cito credideris: quantum cito credere laedat,
<ov. ars am. 3.686>	Exemplum vobis non leve Procris erit.
<ov. ars am. 3.687>	Est prope purpureos colles florentis Hymetti
<ov. ars am. 3.688>	Fons sacer et viridi caespite mollis humus:
<ov. ars am. 3.689>	Silva nemus non alta facit; tegit arbutus herbam,
<ov. ars am. 3.690>	Ros maris et lauri nigraque myrtus olent:
<ov. ars am. 3.691>	Nec densum foliis buxum fragilesque myricae,
<ov. ars am. 3.692>	Nec tenues cytisi cultaque pinus abest.
<ov. ars am. 3.693>	Lenibus inpulsae zephyris auraque salubri
<ov. ars am. 3.694>	Tot generum frondes herbaque summa tremit.
<ov. ars am. 3.695>	Grata quies Cephalo: famulis canibusque relictis
<ov. ars am. 3.696>	Lassus in hac iuvenis saepe resedit humo,
<ov. ars am. 3.697>	'Quae' que 'meos releves aestus,' cantare solebat
<ov. ars am. 3.698>	'Accipienda sinu, mobilis aura, veni.'
<ov. ars am. 3.699>	Coniugis ad timidas aliquis male sedulus aures
<ov. ars am. 3.700>	Auditos memori detulit ore sonos;
<ov. ars am. 3.701>	Procris ut accepit nomen, quasi paelicis, Aurae,
<ov. ars am. 3.702>	Excidit, et subito muta dolore fuit;
<ov. ars am. 3.703>	Palluit, ut serae lectis de vite racemis
<ov. ars am. 3.704>	Pallescunt frondes, quas nova laesit hiemps,
<ov. ars am. 3.705>	Quaeque suos curvant matura cydonia ramos,
<ov. ars am. 3.706>	Cornaque adhuc nostris non satis apta cibis. 
<ov. ars am. 3.707>	Ut rediit animus, tenues a pectore vestes
<ov. ars am. 3.708>	Rumpit, et indignas sauciat ungue genas;
<ov. ars am. 3.709>	Nec mora, per medias passis furibunda capillis
<ov. ars am. 3.710>	Evolat, ut thyrso concita Baccha, vias.
<ov. ars am. 3.711>	Ut prope perventum, comites in valle relinquit,
<ov. ars am. 3.712>	Ipsa nemus tacito clam pede fortis init.
<ov. ars am. 3.713>	Quid tibi mentis erat, cum sic male sana lateres,
<ov. ars am. 3.714>	Procri? quis adtoniti pectoris ardor erat?
<ov. ars am. 3.715>	Iam iam venturam, quaecumque erat Aura, putabas
<ov. ars am. 3.716>	Scilicet, atque oculis probra videnda tuis.
<ov. ars am. 3.717>	Nunc venisse piget (neque enim deprendere velles),
<ov. ars am. 3.718>	Nunc iuvat: incertus pectora versat amor.
<ov. ars am. 3.719>	Credere quae iubeant, locus est et nomen et index,
<ov. ars am. 3.720>	Et quia mens semper quod timet, esse putat.
<ov. ars am. 3.721>	Vidit ut oppressa vestigia corporis herba,
<ov. ars am. 3.722>	Pulsantur trepidi corde micante sinus.
<ov. ars am. 3.723>	Iamque dies medius tenues contraxerat umbras,
<ov. ars am. 3.724>	Inque pari spatio vesper et ortus erant:
<ov. ars am. 3.725>	Ecce, redit Cephalus silvis, Cyllenia proles,
<ov. ars am. 3.726>	Oraque fontana fervida pulsat aqua.
<ov. ars am. 3.727>	Anxia, Procri, lates: solitas iacet ille per herbas,
<ov. ars am. 3.728>	Et 'zephyri molles auraque' dixit 'ades!'
<ov. ars am. 3.729>	Ut patuit miserae iucundus nominis error,
<ov. ars am. 3.730>	Et mens et rediit verus in ora color.
<ov. ars am. 3.731>	Surgit, et oppositas agitato corpore frondes
<ov. ars am. 3.732>	Movit, in amplexus uxor itura viri:
<ov. ars am. 3.733>	Ille feram movisse ratus, iuvenaliter artus
<ov. ars am. 3.734>	Corripit, in dextra tela fuere manu.
<ov. ars am. 3.735>	Quid facis, infelix? non est fera, supprime tela!
<ov. ars am. 3.736>	Me miserum! iaculo fixa puella tuo est. 
<ov. ars am. 3.737>	'Ei mihi!' conclamat 'fixisti pectus amicum.
<ov. ars am. 3.738>	Hic locus a Cephalo vulnera semper habet.
<ov. ars am. 3.739>	Ante diem morior, sed nulla paelice laesa:
<ov. ars am. 3.740>	Hoc faciet positae te mihi, terra, levem.
<ov. ars am. 3.741>	Nomine suspectas iam spiritus exit in auras:
<ov. ars am. 3.742>	Labor, eo, cara lumina conde manu!'
<ov. ars am. 3.743>	Ille sinu dominae morientia corpora maesto
<ov. ars am. 3.744>	Sustinet, et lacrimis vulnera saeva lavat:
<ov. ars am. 3.745>	Exit, et incauto paulatim pectore lapsus
<ov. ars am. 3.746>	Excipitur miseri spiritus ore viri.
<ov. ars am. 3.747>	Sed repetamus opus: mihi nudis rebus eundum est,
<ov. ars am. 3.748>	Ut tangat portus fessa carina suos.
<ov. ars am. 3.749>	Sollicite expectas, dum te in convivia ducam,
<ov. ars am. 3.750>	Et quaeris monitus hac quoque parte meos.
<ov. ars am. 3.751>	Sera veni, positaque decens incede lucerna:
<ov. ars am. 3.752>	Grata mora venies; maxima lena mora est.
<ov. ars am. 3.753>	Etsi turpis eris, formosa videbere potis,
<ov. ars am. 3.754>	Et latebras vitiis nox dabit ipsa tuis.
<ov. ars am. 3.755>	Carpe cibos digitis: est quiddam gestus edendi:
<ov. ars am. 3.756>	Ora nec immunda tota perungue manu.
<ov. ars am. 3.757>	Neve domi praesume dapes, sed desine citra
<ov. ars am. 3.758>	Quam capis; es paulo quam potes esse minus;
<ov. ars am. 3.759>	Priamides Helenen avide si spectet edentem,
<ov. ars am. 3.760>	Oderit, et dicat 'stulta rapina mea est.'
<ov. ars am. 3.761>	Aptius est, deceatque magis potare puellas:
<ov. ars am. 3.762>	Cum Veneris puero non male, Bacche, facis.
<ov. ars am. 3.763>	Hoc quoque, qua patiens caput est, animusque pedesque
<ov. ars am. 3.764>	Constant: nec, quae sunt singula, bina vide. 
<ov. ars am. 3.765>	Turpe iacens mulier multo madefacta Lyaeo:
<ov. ars am. 3.766>	Digna est concubitus quoslibet illa pati.
<ov. ars am. 3.767>	Nec somnis posita tutum succumbere mensa:
<ov. ars am. 3.768>	Per somnos fieri multa pudenda solent.
<ov. ars am. 3.769>	Ulteriora pudet docuisse: sed alma Dione
<ov. ars am. 3.770>	'Praecipue nostrum est, quod pudet' inquit 'opus.'
<ov. ars am. 3.771>	Nota sibi sit quaeque: modos a corpore certos
<ov. ars am. 3.772>	Sumite: non omnes una figura decet.
<ov. ars am. 3.773>	Quae facie praesignis erit, resupina iaceto:
<ov. ars am. 3.774>	Spectentur tergo, quis sua terga placent.
<ov. ars am. 3.775>	Milanion umeris Atalantes crura ferebat:
<ov. ars am. 3.776>	Si bona sunt, hoc sunt accipienda modo.
<ov. ars am. 3.777>	Parva vehatur equo: quod erat longissima, numquam
<ov. ars am. 3.778>	Thebas Hectoreo nupta resedit equo.
<ov. ars am. 3.779>	Strata premat genibus, paulum cervice reflexa,
<ov. ars am. 3.780>	Femina per longum conspicienda latus.
<ov. ars am. 3.781>	Cui femur est iuvenale, carent quoque pectora menda,
<ov. ars am. 3.782>	Stet vir, in obliquo fusa sit ipsa toro.
<ov. ars am. 3.783>	Nec tibi turpe puta crinem, ut Phyllea mater,
<ov. ars am. 3.784>	Solvere, et effusis colla reflecte comis.
<ov. ars am. 3.785>	Tu quoque, cui rugis uterum Lucina notavit,
<ov. ars am. 3.786>	Ut celer aversis utere Parthus equis.
<ov. ars am. 3.787>	Mille modi veneris; simplex minimique laboris,
<ov. ars am. 3.788>	Cum iacet in dextrum semisupina latus.
<ov. ars am. 3.789>	Sed neque Phoebei tripodes nec corniger Ammon
<ov. ars am. 3.790>	Vera magis vobis, quam mea Musa, canet:
<ov. ars am. 3.791>	Siqua fides arti, quam longo fecimus usu,
<ov. ars am. 3.792>	Credite: praestabunt carmina nostra fidem.
<ov. ars am. 3.793>	Sentiat ex imis venerem resoluta medullis
<ov. ars am. 3.794>	Femina, et ex aequo res iuvet illa duos. 
<ov. ars am. 3.795>	Nec blandae voces iucundaque murmura cessent,
<ov. ars am. 3.796>	Nec taceant mediis improba verba iocis.
<ov. ars am. 3.797>	Tu quoque, cui veneris sensum natura negavit,
<ov. ars am. 3.798>	Dulcia mendaci gaudia finge sono.
<ov. ars am. 3.799>	Infelix, cui torpet hebes locus ille, puella,
<ov. ars am. 3.800>	Quo pariter debent femina virque frui.
<ov. ars am. 3.801>	Tantum, cum finges, ne sis manifesta, caveto:
<ov. ars am. 3.802>	Effice per motum luminaque ipsa fidem.
<ov. ars am. 3.803>	Quam iuvet, et voces et anhelitus arguat oris;
<ov. ars am. 3.804>	A! pudet, arcanas pars habet ista notas.
<ov. ars am. 3.805>	Gaudia post Veneris quae poscet munus amantem,
<ov. ars am. 3.806>	Illa suas nolet pondus habere preces....
<ov. ars am. 3.807>	Nec lucem in thalamos totis admitte fenestris;
<ov. ars am. 3.808>	Aptius in vestro corpore multa latent.
<ov. ars am. 3.809>	Lusus habet finem: cygnis descendere tempus,
<ov. ars am. 3.810>	Duxerunt collo qui iuga nostra suo.
<ov. ars am. 3.811>	Ut quondam iuvenes, ita nunc, mea turba, puellae
<ov. ars am. 3.812>	Inscribant spoliis "Naso magister erat."

