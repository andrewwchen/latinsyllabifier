<ov. tr. 1.1.1>	Parve - nec invideo - sine me, liber, ibis in urbem,
<ov. tr. 1.1.2>	ei mihi, quod  domino non licet ire tuo!
<ov. tr. 1.1.3>	vade, sed incultus, qualem decet exulis esse 
<ov. tr. 1.1.4>	infelix habitum temporis huius habe.
<ov. tr. 1.1.5>	nec te purpureo velent vaccinia fuco - 
<ov. tr. 1.1.6>	non est conveniens luctibus ille color - 
<ov. tr. 1.1.7>	nec titulus minio, nec cedro charta notetur,
<ov. tr. 1.1.8>	candida nec nigra cornua fronte geras.
<ov. tr. 1.1.9>	felices ornent haec instrumenta libellos;
<ov. tr. 1.1.10>	fortunae memorem te decet esse meae.
<ov. tr. 1.1.11>	nec fragili geminae poliantur pumice frontes,
<ov. tr. 1.1.12>	hirsutus sparsis ut videare comis,
<ov. tr. 1.1.13>	neve liturarum pudeat; qui viderit illas,
<ov. tr. 1.1.14>	de lacrimis factas sentiet  esse meis.
<ov. tr. 1.1.15>	vade, liber, verbisque meis loca grata saluta:
<ov. tr. 1.1.16>	contingam certe quo licet illa pede.
<ov. tr. 1.1.17>	siquis, ut in populo, nostri non inmemor illi,
<ov. tr. 1.1.18>	siquis, qui, quid agam, forte requirat, erit,
<ov. tr. 1.1.19>	vivere me dices, salvum tamen esse negabis;
<ov. tr. 1.1.20>	id quoque, quod vivam, munus habere dei.
<ov. tr. 1.1.21>	atque ita tu tacitus - quaerenti plura legendus  - 
<ov. tr. 1.1.22>	ne, quae non opus est, forte loquare, cave!
<ov. tr. 1.1.23>	protinus admonitus repetet mea crimina lector,
<ov. tr. 1.1.24>	et peragar populi publicus ore reus.
<ov. tr. 1.1.25>	tu cave defendas, quamvis mordebere dictis;
<ov. tr. 1.1.26>	causa patrocinio non bona maior  erit.
<ov. tr. 1.1.27>	invenies aliquem, qui me suspiret ademptum,
<ov. tr. 1.1.28>	carmina nec siccis perlegat ista genis,
<ov. tr. 1.1.29>	et tacitus secum, ne quis malus audiat, optet,
<ov. tr. 1.1.30>	sit mea lenito Caesare poena levis.
<ov. tr. 1.1.31>	nos quoque, quisquis erit, ne sit miser ille, precamur,
<ov. tr. 1.1.32>	placatos miseris qui volet esse deos,
<ov. tr. 1.1.33>	quaeque volet, rata sint, ablataque principis ira
<ov. tr. 1.1.34>	sedibus in patriis det mihi posse mori.
<ov. tr. 1.1.35>	ut peragas mandata, liber, culpabere forsan
<ov. tr. 1.1.36>	ingeniique minor laude ferere mei.
<ov. tr. 1.1.37>	iudicis officium est ut res, ita tempora rerum
<ov. tr. 1.1.38>	quaerere, quaesito tempore tutus eris.
<ov. tr. 1.1.39>	carmina proveniunt animo deducta sereno;
<ov. tr. 1.1.40>	nubila sunt subitis tempora nostra malis,
<ov. tr. 1.1.41>	carmina secessum scribentis et otia quaerunt;
<ov. tr. 1.1.42>	me mare, me venti, me fera iactat hiems.
<ov. tr. 1.1.43>	carminibus metus omnis obest ; perditus ensem
<ov. tr. 1.1.44>	haesurum iugulo iam puto iamque meo.
<ov. tr. 1.1.45>	haec quoque quod facio, iudex mirabitur aequus,
<ov. tr. 1.1.46>	scriptaque cum venia qualiacumque leget.
<ov. tr. 1.1.47>	da mihi Maeoniden et tot circumice  casus,
<ov. tr. 1.1.48>	ingenium tantis excidet omne malis.
<ov. tr. 1.1.49>	denique securus famae, liber, ire memento,
<ov. tr. 1.1.50>	nec tibi sit lecto displicuisse pudor.
<ov. tr. 1.1.51>	non ita se nobis praebet Fortuna secundam,
<ov. tr. 1.1.52>	ut tibi sit ratio laudis habenda tuae.
<ov. tr. 1.1.53>	donec eram sospes, tituli tangebar amore,
<ov. tr. 1.1.54>	quaerendique mihi nominis ardor erat.
<ov. tr. 1.1.55>	carmina nunc si non studiumque, quod obfuit, odi,
<ov. tr. 1.1.56>	sit satis; ingenio sic fuga parta meo.
<ov. tr. 1.1.57>	tu tamen i pro me, tu, cui licet, aspice Romam,
<ov. tr. 1.1.58>	di facerent, possem nunc meus esse liber!
<ov. tr. 1.1.59>	nec te, quod venias magnam peregrinus in urbem,
<ov. tr. 1.1.60>	ignotum populo posse venire puta.
<ov. tr. 1.1.61>	ut titulo careas, ipso noscere colore 
<ov. tr. 1.1.62>	dissimulare velis, te liquet esse meum,
<ov. tr. 1.1.63>	clam tamen intrato, ne te mea carmina laedant;
<ov. tr. 1.1.64>	non sunt ut quondam plena favoris erant.
<ov. tr. 1.1.65>	siquis erit, qui te, quia sis meus, esse legendum
<ov. tr. 1.1.66>	non putet, e gremio reiciatque suo,
<ov. tr. 1.1.67>	"inspice " dic " titulum, non sum praeceptor amoris;
<ov. tr. 1.1.68>	quas meruit, poenas iam dedit illud opus.
<ov. tr. 1.1.69>	forsitan expectes, an in alta Palatia missum
<ov. tr. 1.1.70>	scandere te iubeam Caesareamque domum.
<ov. tr. 1.1.71>	ignoscant augusta mihi loca dique locorum!
<ov. tr. 1.1.72>	venit in hoc illa fulmen ab arce caput.
<ov. tr. 1.1.73>	esse quidem memini mitissima sedibus illis
<ov. tr. 1.1.74>	numina, sed timeo qui nocuere deos.
<ov. tr. 1.1.75>	terretur minimo pennae stridore columba,
<ov. tr. 1.1.76>	unguibus, accipiter, saucia facta tuis.
<ov. tr. 1.1.77>	nec procul a stabulis audet discedere, siqua
<ov. tr. 1.1.78>	excussa est avidi dentibus agna lupi. 
<ov. tr. 1.1.79>	vitaret caelum Phaethon, si viveret, et quos
<ov. tr. 1.1.80>	optarat stulte, tangere nollet equos.
<ov. tr. 1.1.81>	me quoque, quae sensi, fateor Iovis arma timere :
<ov. tr. 1.1.82>	me reor infesto, cum tonat, igne peti.
<ov. tr. 1.1.83>	quicumque Argolica de classe Capherea fugit,
<ov. tr. 1.1.84>	semper ab Euboicis vela retorsit  aquis;
<ov. tr. 1.1.85>	et mea cumba semel vasta percussa procella
<ov. tr. 1.1.86>	illum, quo laesa est, horret adire locum,
<ov. tr. 1.1.87>	ergo cave, liber, et timida circumspice mente,
<ov. tr. 1.1.88>	ut satis a media sit tibi plebe legi.
<ov. tr. 1.1.89>	dum petit infirmis nimium sublimia pennis
<ov. tr. 1.1.90>	Icarus, aequoreas nomine fecit aquas. 
<ov. tr. 1.1.91>	difficile est tamen hinc, remis utaris an aura,
<ov. tr. 1.1.92>	dicere: consilium resque locusque dabunt,
<ov. tr. 1.1.93>	si poteris vacuo tradi, si cuncta videbis
<ov. tr. 1.1.94>	mitia, si vires fregerit ira suas,
<ov. tr. 1.1.95>	siquis erit, qui te dubitantem et adire timentem
<ov. tr. 1.1.96>	tradat, et ante tamen pauca loquatur, adi.
<ov. tr. 1.1.97>	luce bona dominoque tuo felicior ipso
<ov. tr. 1.1.98>	pervenias illuc et mala nostra leves.
<ov. tr. 1.1.99>	namque ea vel nemo, vel qui mihi vulnera fecit
<ov. tr. 1.1.100>	solus Achilleo tollere more potest.
<ov. tr. 1.1.101>	tantum ne noceas, dum vis prodesse, videto - 
<ov. tr. 1.1.102>	nam spes est animi nostra timore minor - 
<ov. tr. 1.1.103>	quaeque quiescebat, ne mota resaeviat ira
<ov. tr. 1.1.104>	et poenae tu sis altera causa, cave!
<ov. tr. 1.1.105>	cum tamen in nostrum fueris penetrale receptus,
<ov. tr. 1.1.106>	contigerisque tuam, scrinia curva, domum,
<ov. tr. 1.1.107>	aspicies illic positos ex ordine fratres,
<ov. tr. 1.1.108>	quos studium cunctos evigilavit idem.
<ov. tr. 1.1.109>	cetera turba palam titulos ostendet apertos,
<ov. tr. 1.1.110>	et sua detecta nomina fronte geret;
<ov. tr. 1.1.111>	tres procul obscura latitantes parte videbis, - 
<ov. tr. 1.1.112>	sic quoque, quod nemo nescit, amare docent.
<ov. tr. 1.1.113>	hos tu vel fugias, vel, si satis oris habebis,
<ov. tr. 1.1.114>	Oedipodas facito Telegonosque voces.
<ov. tr. 1.1.115>	deque tribus, moneo, si qua est tibi cura parentis,
<ov. tr. 1.1.116>	ne quemquam, quamvis ipse docebit, ames.
<ov. tr. 1.1.117>	sunt quoque mutatae, ter quinque volumina, formae,
<ov. tr. 1.1.118>	nuper ab exequiis carmina rapta meis.
<ov. tr. 1.1.119>	his mando dicas, inter mutata referri
<ov. tr. 1.1.120>	fortunae vultum corpora posse meae.
<ov. tr. 1.1.121>	namque ea dissimilis subito est effecta priori,
<ov. tr. 1.1.122>	flendaque nunc, aliquo tempore laeta fuit.
<ov. tr. 1.1.123>	plura quidem mandare tibi, si quaeris, habebam,
<ov. tr. 1.1.124>	sed vereor tardae causa fuisse morae ;
<ov. tr. 1.1.125>	et si quae subeunt, tecum, liber, omnia ferres,
<ov. tr. 1.1.126>	sarcina laturo magna futurus eras.
<ov. tr. 1.1.127>	longa via est, propera! nobis habitabitur orbis
<ov. tr. 1.1.128>	ultimus, a terra terra remota mea.

<ov. tr. 1.2.1>	Di maris et caeli - quid enim nisi vota supersunt? - 
<ov. tr. 1.2.2>	solvere quassatae parcite membra ratis,
<ov. tr. 1.2.3>	neve, precor, magni subscribite Caesaris irae!
<ov. tr. 1.2.4>	saepe premente deo fert deus alter opem.
<ov. tr. 1.2.5>	Mulciber in Troiam, pro Troia stabat Apollo;
<ov. tr. 1.2.6>	aequa Venus Teucris, Pallas iniqua fuit.
<ov. tr. 1.2.7>	oderat Aenean propior Saturnia Turno;
<ov. tr. 1.2.8>	ille tamen Veneris numine tutus erat.
<ov. tr. 1.2.9>	saepe ferox cautum petiit Neptunus Ulixen;
<ov. tr. 1.2.10>	eripuit patruo saepe Minerva suo.
<ov. tr. 1.2.11>	et nobis aliquod, quamvis distamus ab illis,
<ov. tr. 1.2.12>	quis vetat irato numen adesse deo?
<ov. tr. 1.2.13>	verba miser frustra non proficientia perdo.
<ov. tr. 1.2.14>	ipsa graves spargunt ora loquentis aquae,
<ov. tr. 1.2.15>	terribilisque Notus iactat mea dicta, precesque
<ov. tr. 1.2.16>	ad quos mittuntur, non sinit ire deos.
<ov. tr. 1.2.17>	ergo idem venti, ne causa laedar in una,
<ov. tr. 1.2.18>	velaque nescio quo votaque nostra ferunt,
<ov. tr. 1.2.19>	me miserum, quanti montes volvuntur aquarum!
<ov. tr. 1.2.20>	iam iam tacturos sidera summa putes,
<ov. tr. 1.2.21>	quantae diducto subsidunt "aequore valles!
<ov. tr. 1.2.22>	iam iam tacturas Tartara nigra putes,
<ov. tr. 1.2.23>	quocumque aspicio, nihil est, nisi pontus et aer,
<ov. tr. 1.2.24>	fluctibus hic tumidus, nubibus ille minax.
<ov. tr. 1.2.25>	inter utrumque fremunt inmani murmure venti.
<ov. tr. 1.2.26>	nescit, cui domino pareat, unda maris.
<ov. tr. 1.2.27>	nam modo purpureo vires capit Eurus ab ortu,
<ov. tr. 1.2.28>	nunc Zephyrus sero vespere missus adest,
<ov. tr. 1.2.29>	nunc sicca gelidus Boreas bacchatur ab Arcto,
<ov. tr. 1.2.30>	nunc Notus adversa proelia fronte gerit.
<ov. tr. 1.2.31>	rector in incerto est nec quid fugiatve petatve
<ov. tr. 1.2.32>	invenit: ambiguis ars stupet ipsa malis,
<ov. tr. 1.2.33>	scilicet occidimus, nec spes est ulla salutis,
<ov. tr. 1.2.34>	dumque loquor, vultus obruit unda meos.
<ov. tr. 1.2.35>	opprimet hanc animam fluctus, frustraque precanti
<ov. tr. 1.2.36>	ore necaturas accipiemus aquas,
<ov. tr. 1.2.37>	at pia nil aliud quam me dolet exule coniunx:
<ov. tr. 1.2.38>	hoc unum nostri scitque gemitque mali.
<ov. tr. 1.2.39>	nescit in inmenso iactari corpora ponto,
<ov. tr. 1.2.40>	nescit agi ventis, nescit adesse necem.
<ov. tr. 1.2.41>	o bene, quod non sum mecum conscendere passus,
<ov. tr. 1.2.42>	ne mihi mors misero bis patienda foret!
<ov. tr. 1.2.43>	at nunc, ut peream, quoniam caret illa periclo,
<ov. tr. 1.2.44>	dimidia certe parte superstes ero.
<ov. tr. 1.2.45>	ei mihi, quam celeri micuerunt nubila flamma!
<ov. tr. 1.2.46>	quantus ab aetherio personat axe fragor!
<ov. tr. 1.2.47>	nec levius tabulae laterum feriuntur ab undis,
<ov. tr. 1.2.48>	quam grave balistae moenia pulsat onus.
<ov. tr. 1.2.49>	qui venit hic fluctus, fluctus supereminet omnes:
<ov. tr. 1.2.50>	posterior nono est undecimoque prior.
<ov. tr. 1.2.51>	nec letum timeo; genus est miserabile leti.
<ov. tr. 1.2.52>	demite naufragium, mors mihi munus erit.
<ov. tr. 1.2.53>	est aliquid, fatove suo ferrove  cadentem
<ov. tr. 1.2.54>	in solida  moriens ponere corpus humo,
<ov. tr. 1.2.55>	et mandare suis aliqua et  sperare sepulcrum
<ov. tr. 1.2.56>	et non aequoreis piscibus esse cibum,
<ov. tr. 1.2.57>	fingite me dignum tali nece, non ego solus
<ov. tr. 1.2.58>	hic vehor. inmeritos cur mea poena trahit?
<ov. tr. 1.2.59>	pro superi viridesque dei, quibus aequora curae,
<ov. tr. 1.2.60>	utraque iam vestras sistite turba minas,
<ov. tr. 1.2.61>	quamque dedit vitam mitissima Caesaris ira,
<ov. tr. 1.2.62>	hanc sinite infelix in loca iussa feram, 
<ov. tr. 1.2.63>	si quantam  merui, poena me perdere vultis,
<ov. tr. 1.2.64>	culpa mea est ipso iudice morte minor.
<ov. tr. 1.2.65>	mittere me Stygias si iam voluisset in undas
<ov. tr. 1.2.66>	Caesar, in hoc vestra non eguisset ope.
<ov. tr. 1.2.67>	est illi nostri non invidiosa cruoris
<ov. tr. 1.2.68>	copia; quodque dedit, cum volet, ipse feret,
<ov. tr. 1.2.69>	vos modo, quos certe nullo, puto, crimine laesi,
<ov. tr. 1.2.70>	contenti nostris iam, precor, este malis!
<ov. tr. 1.2.71>	nec tamen, ut cuncti miserum servare velitis,
<ov. tr. 1.2.72>	quod periit, salvum iam caput esse potest, 
<ov. tr. 1.2.73>	ut mare considat ventisque ferentibus utar,
<ov. tr. 1.2.74>	ut mihi parcatis, non minus exul ero.
<ov. tr. 1.2.75>	non ego divitias avidus sine fine parandi
<ov. tr. 1.2.76>	latum mutandis mercibus aequor aro,
<ov. tr. 1.2.77>	nec peto, quas quondam petii studiosus, Athenas,
<ov. tr. 1.2.78>	oppida non Asiae, non loca visa prius,
<ov. tr. 1.2.79>	non ut Alexandri claram delatus ad urbem
<ov. tr. 1.2.80>	delicias videam, Nile iocose, tuas.
<ov. tr. 1.2.81>	quod faciles  opto ventos, - quis credere posset ? - 
<ov. tr. 1.2.82>	Sarmatis est tellus, quam mea vela petunt,
<ov. tr. 1.2.83>	obligor, ut tangam laevi fera litora Ponti;
<ov. tr. 1.2.84>	quodque sit a patria tam  fuga tarda, queror.
<ov. tr. 1.2.85>	nescio quo videam positos ut in orbe Tomitas,
<ov. tr. 1.2.86>	exilem facio per mea vota viam.
<ov. tr. 1.2.87>	seu me diligitis, tantos conpescite fluctus,
<ov. tr. 1.2.88>	pronaque sint nostrae numina vestra rati;
<ov. tr. 1.2.89>	seu magis odistis, iussae Ine advertite terrae:
<ov. tr. 1.2.90>	supplicii pars est in regione mei. 
<ov. tr. 1.2.91>	ferte - quid hic facio? - rapidi mea corpora  venti!
<ov. tr. 1.2.92>	Ausonios fines cur mea vela volunt?
<ov. tr. 1.2.93>	noluit hoc Caesar, quid, quem fugat ille, tenetis?
<ov. tr. 1.2.94>	aspiciat vultus Pontica terra meos.
<ov. tr. 1.2.95>	et iubet et merui; nec, quae damnaverit ille,
<ov. tr. 1.2.96>	crimina defendi fasque piumque puto.
<ov. tr. 1.2.97>	si tamen acta deos numquam mortalia fallunt,
<ov. tr. 1.2.98>	a culpa facinus scitis abesse mea.
<ov. tr. 1.2.99>	immo ita si scitis, si me meus abstulit error,
<ov. tr. 1.2.100>	stultaque mens nobis, non scelerata fuit,
<ov. tr. 1.2.101>	quod licet et minimis, domui si favimus illi,
<ov. tr. 1.2.102>	si satis Augusti publica iussa mihi,
<ov. tr. 1.2.103>	hoc duce si dixi felicia saecula, proque
<ov. tr. 1.2.104>	Caesare tura piis Caesaribusque dedi, - 
<ov. tr. 1.2.105>	si fuit hic animus nobis, ita parcite divi!
<ov. tr. 1.2.106>	si minus, alta cadens obruat unda caput!
<ov. tr. 1.2.107>	fallor, an incipiunt gravidae vanescere nubes,
<ov. tr. 1.2.108>	victaque mutati frangitur unda maris?
<ov. tr. 1.2.109>	non casu, vos sed sub condicione vocati,
<ov. tr. 1.2.110>	fallere quos non est, hanc mihi fertis opem.

<ov. tr. 1.3.1>	Cum subit illius tristissima noctis imago,
<ov. tr. 1.3.2>	qua mihi supremum tempus in urbe fuit,
<ov. tr. 1.3.3>	cum repeto noctem, qua tot mihi cara reliqui,
<ov. tr. 1.3.4>	labitur ex oculis nunc quoque gutta meis.
<ov. tr. 1.3.5>	iam prope lux aderat, qua  me discedere Caesar
<ov. tr. 1.3.6>	finibus extremae iusserat Ausoniae,
<ov. tr. 1.3.7>	nec spatium nec mens fuerat satis apta parandi:
<ov. tr. 1.3.8>	torpuerant longa pectora nostra mora.
<ov. tr. 1.3.9>	non mihi servorum, comites non cura legendi,
<ov. tr. 1.3.10>	non aptae profugo vestis opisve fuit.
<ov. tr. 1.3.11>	non apter stupui, quam qui Iovis ignibus ictus
<ov. tr. 1.3.12>	vivit et est vitae nescius ipse suae.
<ov. tr. 1.3.13>	ut tamen hanc animi nubem dolor ipse removit,
<ov. tr. 1.3.14>	et tandem sensus convaluere mei,
<ov. tr. 1.3.15>	adloquor extremum maestos abiturus amicos,
<ov. tr. 1.3.16>	qui modo de multis unus et alter erant,
<ov. tr. 1.3.17>	uxor amans flentem flens acrius ipsa tenebat,
<ov. tr. 1.3.18>	imbre per indignas usque cadente genas,
<ov. tr. 1.3.19>	nata procul Libycis aberat diversa sub oris,
<ov. tr. 1.3.20>	nec poterat fati certior esse mei.
<ov. tr. 1.3.21>	quocumque aspiceres, luctus gemitusque sonabant,
<ov. tr. 1.3.22>	formaque non taciti funeris intus erat.
<ov. tr. 1.3.23>	femina virque meo, pueri quoque funere maerent,
<ov. tr. 1.3.24>	inque domo lacrimas angulus omnis habet.
<ov. tr. 1.3.25>	si licet exemplis in parvis  grandibus uti,
<ov. tr. 1.3.26>	haec facies Troiae, cum caperetur, erat.
<ov. tr. 1.3.27>	iamque quiescebant voces hominumque canumque,
<ov. tr. 1.3.28>	Lunaque nocturnos alta regebat equos.
<ov. tr. 1.3.29>	hanc ego suspiciens et ad hanc  Capitolia cernens,
<ov. tr. 1.3.30>	quae nostro frustra iuncta fuere Lari,
<ov. tr. 1.3.31>	"numina vicinis habitantia sedibus," inquam,
<ov. tr. 1.3.32>	"iamque oculis numquam templa videnda meis,
<ov. tr. 1.3.33>	dique relinquendi, quos urbs habet alta Quirini,
<ov. tr. 1.3.34>	este salutati tempus in omne mihi.
<ov. tr. 1.3.35>	et quamquam sero clipeum post vulnera sumo,
<ov. tr. 1.3.36>	attamen hanc odiis exonerate fugam,
<ov. tr. 1.3.37>	caelestique viro, quis me deceperit error,
<ov. tr. 1.3.38>	dicite, pro culpa ne scelus esse putet,
<ov. tr. 1.3.39>	ut quod vos scitis, poenae quoque sentiat auctor.
<ov. tr. 1.3.40>	placato possum non miser esse deo."
<ov. tr. 1.3.41>	hac prece adoravi superos ego, pluribus uxor,
<ov. tr. 1.3.42>	singultu medios impediente sonos,
<ov. tr. 1.3.43>	illa etiam ante Lares  passis adstrata capillis
<ov. tr. 1.3.44>	contigit extinctos  ore tremente focos,
<ov. tr. 1.3.45>	 multaque in adversos effudit verba Penates
<ov. tr. 1.3.46>	pro deplorato non valitura viro.
<ov. tr. 1.3.47>	iamque morae spatium nox praecipitata negabat,
<ov. tr. 1.3.48>	versaque ab axe suo Parrhasis Arctos erat.
<ov. tr. 1.3.49>	quid facerem? blando patriae retinebar amore,
<ov. tr. 1.3.50>	ultima sed iussae nox erat illa fugae.
<ov. tr. 1.3.51>	a! quotiens aliquo dixi properante quid urgues?
<ov. tr. 1.3.52>	vel quo festinas ire, vel unde, vide.
<ov. tr. 1.3.53>	a! quotiens certam me sum mentitus habere
<ov. tr. 1.3.54>	horam, propositae quae foret apta viae.
<ov. tr. 1.3.55>	ter limen tetigi, ter sum revocatus, et ipse
<ov. tr. 1.3.56>	indulgens animo pes mihi tardus erat.
<ov. tr. 1.3.57>	saepe "vale" dicto rursus sum multa locutus,
<ov. tr. 1.3.58>	et quasi discedens oscula summa dedi.
<ov. tr. 1.3.59>	saepe eadem mandata dedi meque ipse fefelli,
<ov. tr. 1.3.60>	respiciens oculis pignora cara meis.
<ov. tr. 1.3.61>	denique "quid propero? Scythia est, quo mittimur," inquam,
<ov. tr. 1.3.62>	"Roma relinquenda est. utraque iusta mora est.
<ov. tr. 1.3.63>	uxor in aeternum vivo mihi viva negatur,
<ov. tr. 1.3.64>	et domus et fidae dulcia membra domus,
<ov. tr. 1.3.65>	quosque ego dilexi fraterno more sodales,
<ov. tr. 1.3.66>	o mihi Thesea pectora iuncta fide!
<ov. tr. 1.3.67>	dum licet, amplectar: numquam fortasse licebit
<ov. tr. 1.3.68>	amplius, in lucro est quae datur hora mihi.
<ov. tr. 1.3.69>	nec mora, sermonis verba inperfecta relinquo,
<ov. tr. 1.3.70>	complectens animo proxima quaeque meo.
<ov. tr. 1.3.71>	dum loquor et flemus, caelo nitidissimus alto,
<ov. tr. 1.3.72>	stella gravis nobis. Lucifer ortus erat.
<ov. tr. 1.3.73>	dividor haud aliter, quam si mea membra relinquam,
<ov. tr. 1.3.74>	et pars abrumpi corpore visa suo est.
<ov. tr. 1.3.75>	sic doluit Mettus  tunc cum in contraria versos
<ov. tr. 1.3.76>	ultores habuit proditionis equos.
<ov. tr. 1.3.77>	tum vero exoritur clamor gemitusque meorum,
<ov. tr. 1.3.78>	et feriunt maestae pectora nuda manus.
<ov. tr. 1.3.79>	tum vero coniunx umeris abeuntis inhaerens
<ov. tr. 1.3.80>	miscuit haec lacrimis tristia verba meis;
<ov. tr. 1.3.81>	"non potes avelli. simul hinc, simul ibimus," inquit,
<ov. tr. 1.3.82>	te sequar et coniunx exulis exul ero.
<ov. tr. 1.3.83>	et mihi facta via est, et me capit ultima tellus :
<ov. tr. 1.3.84>	accedam profugae sarcina parva rati.
<ov. tr. 1.3.85>	te iubet e patria discedere Caesaris ira,
<ov. tr. 1.3.86>	me pietas, pietas haec mihi Caesar erit.
<ov. tr. 1.3.87>	"talia temptabat, sicut temptaverat ante,
<ov. tr. 1.3.88>	vixque dedit victas utilitate manus.
<ov. tr. 1.3.89>	egredior, sive illud erat sine funere ferri,
<ov. tr. 1.3.90>	squalidus inmissis hirta per ora comis,
<ov. tr. 1.3.91>	illa dolore amens tenebris narratur obortis
<ov. tr. 1.3.92>	semianimis media procubuisse domo,
<ov. tr. 1.3.93>	utque resurrexit foedatis pulvere turpi
<ov. tr. 1.3.94>	crinibus et gelida membra levavit humo,
<ov. tr. 1.3.95>	se modo, desertos modo complorasse Penates,
<ov. tr. 1.3.96>	nomen et erepti saepe vocasse viri,
<ov. tr. 1.3.97>	nec gemuisse minus, quam si nataeque meumque 
<ov. tr. 1.3.98>	vidisset structas corpus habere rogos, 
<ov. tr. 1.3.99>	et voluisse mori, monendo ponere sensus,
<ov. tr. 1.3.100>	respectuque tamen non periisse mei.
<ov. tr. 1.3.101>	vivat, et absentem, quoniam sic fata tulerunt,
<ov. tr. 1.3.102>	vivat ut auxilio sublevet usque suo.

<ov. tr. 1.4.1>	Tinguitur oceano custos Erymanthidos ursae,
<ov. tr. 1.4.2>	aequoreasque suo sidere turbat aquas.
<ov. tr. 1.4.3>	nos tamen Ionium non nostra findimus aequor
<ov. tr. 1.4.4>	sponte, sed audaces cogimur esse metu.
<ov. tr. 1.4.5>	me miserum! quantis increscunt aequora ventis,
<ov. tr. 1.4.6>	erutaque ex imis fervet harena fretis!
<ov. tr. 1.4.7>	monte nec inferior prorae puppique recurvae
<ov. tr. 1.4.8>	insilit et pictos verberat unda deos.
<ov. tr. 1.4.9>	pinea texta sonant, pulsi  stridore rudentes,
<ov. tr. 1.4.10>	 ingemit et nostris ipsa carina malis.
<ov. tr. 1.4.11>	navita confessus gelidum pallore timorem,
<ov. tr. 1.4.12>	iam sequitur victus, non regit arte ratem,
<ov. tr. 1.4.13>	utque parum validus non proficientia rector
<ov. tr. 1.4.14>	cervicis rigidae frena remittit equo.
<ov. tr. 1.4.15>	sic non quo voluit, sed quo rapit impetus undae,
<ov. tr. 1.4.16>	aurigam video vela dedisse rati.
<ov. tr. 1.4.17>	quod nisi mutatas emiserit Aeolus auras,
<ov. tr. 1.4.18>	in loca iam nobis non adeunda ferar.
<ov. tr. 1.4.19>	nam procul Illyriis laeva de parte relictis
<ov. tr. 1.4.20>	interdicta mihi cernitur Italia.
<ov. tr. 1.4.21>	desinat in vetitas quaeso contendere terras,
<ov. tr. 1.4.22>	et mecum magno pareat aura deo.
<ov. tr. 1.4.23>	dum loquor, et timeo pariter cupioque  repelli,
<ov. tr. 1.4.24>	increpuit quantis viribus unda latus!
<ov. tr. 1.4.25>	parcite caerulei, vos parcite numina ponti,
<ov. tr. 1.4.26>	infestumque mihi sit satis esse Iovem,
<ov. tr. 1.4.27>	vos animam saevae fessam subducite morti,
<ov. tr. 1.4.28>	si modo, qui periit, non periisse potest.

<ov. tr. 1.5.1>	O mihi post nullos umquam  memorande sodales,
<ov. tr. 1.5.2>	et cui praecipue sors mea visa sua est,
<ov. tr. 1.5.3>	attonitum qui me, memini, carissime, primus
<ov. tr. 1.5.4>	ausus es adloquio sustinuisse tuo,
<ov. tr. 1.5.5>	qui mihi consilium vivendi mite dedisti,
<ov. tr. 1.5.6>	cum foret in misero pectore mortis amor,
<ov. tr. 1.5.7>	scis bene, cui dicam, positis pro nomine signis,
<ov. tr. 1.5.8>	officium nec te fallit, amice, tuum.
<ov. tr. 1.5.9>	haec mihi semper erunt imis infixa medullis,
<ov. tr. 1.5.10>	perpetuusque animae debitor huius ero,
<ov. tr. 1.5.11>	spiritus et vacuas prius hic tenuandus in auras
<ov. tr. 1.5.12>	ibit, et in tepido deseret ossa rogo,
<ov. tr. 1.5.13>	quam subeant animo meritorum oblivia nostro,
<ov. tr. 1.5.14>	et longa pietas excidat ista die.
<ov. tr. 1.5.15>	di tibi sint faciles, tibi di  nullius egentem
<ov. tr. 1.5.16>	fortunam praestant dissimilemque meae.
<ov. tr. 1.5.17>	si tamen haec navis vento ferretur amico,
<ov. tr. 1.5.18>	ignoraretur forsitan ista fides.
<ov. tr. 1.5.19>	Thesea Pirithous non tam sensisset amicum,
<ov. tr. 1.5.20>	si non infernas vivus adisset aquas,
<ov. tr. 1.5.21>	ut foret exemplum veri Phoceus amoris,
<ov. tr. 1.5.22>	fecerunt furiae, tristis Oresta, tuae.
<ov. tr. 1.5.23>	si non Euryalus Rutulos cecidisset in hostes,
<ov. tr. 1.5.24>	Hyrtacidae Nisi gloria nulla foret.
<ov. tr. 1.5.25>	scilicet ut fulvum spectatur in ignibus aurum,
<ov. tr. 1.5.26>	tempore sic duro est inspicienda fides,
<ov. tr. 1.5.27>	dum iuvat et vultu ridet Fortuna sereno,
<ov. tr. 1.5.28>	indelibatas cuncta sequuntur opes:
<ov. tr. 1.5.29>	at simul intonuit, fugiunt, nec noscitur ulli,
<ov. tr. 1.5.30>	agminibus comitum qui modo cinctus erat.
<ov. tr. 1.5.31>	atque haec, exemplis quondam collecta priorum,
<ov. tr. 1.5.32>	nunc mihi sunt propriis cognita vera malis,
<ov. tr. 1.5.33>	vix duo tresve mihi de tot superestis amici :
<ov. tr. 1.5.34>	cetera Fortunae, non mea turba fuit.
<ov. tr. 1.5.35>	quo magis, o pauci, rebus succurrite laesis,
<ov. tr. 1.5.36>	et date naufragio litora tuta meo,
<ov. tr. 1.5.37>	neve metu falso nimium trepidate, timentes,
<ov. tr. 1.5.38>	hac offendatur ne pietate deus!
<ov. tr. 1.5.39>	saepe fidem adversis etiam laudavit in armis,
<ov. tr. 1.5.40>	inque suis amat hanc Caesar, in hoste probat,
<ov. tr. 1.5.41>	causa mea est melior, qui non contraria fovi
<ov. tr. 1.5.42>	arma, sed hanc merui simplicitate fugam.
<ov. tr. 1.5.43>	invigiles igitur nostris pro casibus, oro,
<ov. tr. 1.5.44>	deminui siqua  numinis ira potest.
<ov. tr. 1.5.45>	scire meos casus siquis desiderat omnes,
<ov. tr. 1.5.46>	plus, quam quod fieri res sinit, ille petit.
<ov. tr. 1.5.47>	tot mala sum passus, quot in aethere sidera lucent
<ov. tr. 1.5.48>	parvaque quot siccus corpora pulvis habet;
<ov. tr. 1.5.49>	multaque credibili tulimus maiora ratamque,
<ov. tr. 1.5.50>	quamvis acciderint, non habitura fidem.
<ov. tr. 1.5.51>	pars etiam quaedam mecum moriatur oportet,
<ov. tr. 1.5.52>	meque velim possit dissimulante tegi.
<ov. tr. 1.5.53>	si vox infragilis, pectus mihi firmius aere, 
<ov. tr. 1.5.54>	pluraque cum linguis pluribus ora forent,
<ov. tr. 1.5.55>	non tamen idcirco complecterer omnia verbis,
<ov. tr. 1.5.56>	materia vires exsuperante meas.
<ov. tr. 1.5.57>	pro duce Neritio docti mala nostra poetae
<ov. tr. 1.5.58>	scribite . Neritio nam mala plura tuli.
<ov. tr. 1.5.59>	ille brevi spatio multis erravit in annis
<ov. tr. 1.5.60>	inter Dulichias Iliacasque domos:
<ov. tr. 1.5.61>	nos freta sideribus totis distantia mensos
<ov. tr. 1.5.62>	sors tulit  in Geticos Sarmaticosque sinus,
<ov. tr. 1.5.63>	ille habuit fidamque manum sociosque fideles:
<ov. tr. 1.5.64>	me profugum comites deseruere mei.
<ov. tr. 1.5.65>	ille suam laetus patriam victorque petebat:
<ov. tr. 1.5.66>	a patria fugi victus et exul ego.
<ov. tr. 1.5.67>	nec mihi Dulichium domus est Ithaceve Samosve,
<ov. tr. 1.5.68>	poena quibus non est grandis abesse locis,
<ov. tr. 1.5.69>	sed quae de septem totum circumspicit orbem
<ov. tr. 1.5.70>	montibus, imperii Roma deumque locus,
<ov. tr. 1.5.71>	illi corpus erat durum patiensque laborum:
<ov. tr. 1.5.72>	invalidae vires ingenuaeque mihi.
<ov. tr. 1.5.73>	ille erat assidue saevis agitatus in armis :
<ov. tr. 1.5.74>	adsuetus studiis mollibus ipse fui.
<ov. tr. 1.5.75>	me deus oppressit, nullo mala nostra levante:
<ov. tr. 1.5.76>	bellatrix illi diva ferebat opem.
<ov. tr. 1.5.77>	cumque minor Iove sit tumidis qui regnat in undis,
<ov. tr. 1.5.78>	illum Neptuni, me Iovis ira premit,
<ov. tr. 1.5.79>	adde, quod illius pars maxima ficta laborum,
<ov. tr. 1.5.80>	ponitur in nostris fabula nulla malis.
<ov. tr. 1.5.81>	denique quaesitas tetigit tamen ille Penates,
<ov. tr. 1.5.82>	quaeque diu petiit, contigit arva tamen:
<ov. tr. 1.5.83>	at mihi perpetuo patria tellure carendum est,
<ov. tr. 1.5.84>	ni fuerit laesi mollior ira dei.

<ov. tr. 1.6.1>	Nec tantum Clario est Lyde dilecta poetae,
<ov. tr. 1.6.2>	nec tantum Coo  Bittis  amata suo est,
<ov. tr. 1.6.3>	pectoribus quantum tu nostris, uxor, inhaeres,
<ov. tr. 1.6.4>	digna minus misero, non meliore viro.
<ov. tr. 1.6.5>	te mea supposita veluti trabe fulta ruina est:
<ov. tr. 1.6.6>	siquid adhuc ego sum, muneris omne
<ov. tr. 1.6.7>	tui est. tu facis, ut spolium non sim, nec nuder ab illis,
<ov. tr. 1.6.8>	naufragii tabulas qui petiere mei.
<ov. tr. 1.6.9>	utque rapax stimulante fame cupidusque cruoris
<ov. tr. 1.6.10>	incustoditum captat ovile lupus,
<ov. tr. 1.6.11>	aut ut edax vultur corpus circumspicit ecquod
<ov. tr. 1.6.12>	sub nulla positum cernere possit humo,
<ov. tr. 1.6.13>	sic mea nescio quis, rebus male fidus acerbis
<ov. tr. 1.6.14>	in bona venturus, si paterere, fuit.
<ov. tr. 1.6.15>	hunc tua per fortis virtus summovit amicos,
<ov. tr. 1.6.16>	nulla quibus reddi gratia digna potest,
<ov. tr. 1.6.17>	ergo quam misero, tam vero teste probans,
<ov. tr. 1.6.18>	hic aliquod pondus si modo testis habet.
<ov. tr. 1.6.19>	nec probitate tua prior est aut Hectoris uxor,
<ov. tr. 1.6.20>	aut comes extincto Laodamia viro.
<ov. tr. 1.6.21>	tu si Maeonium vatem sortita fuisses,
<ov. tr. 1.6.22>	Penelopes esset fama secunda tuae:
<ov. tr. 1.6.23>	sive tibi hoc debes, nullo  pia facta magistro,
<ov. tr. 1.6.24>	cumque nova mores sunt tibi luce dati,
<ov. tr. 1.6.25>	femina seu princeps omnes tibi culta per annos
<ov. tr. 1.6.26>	te docet exemplum coniugis esse bonae,
<ov. tr. 1.6.27>	adsimilemque sui longa adsuetudine fecit,
<ov. tr. 1.6.28>	grandia si parvis adsimulare licet,
<ov. tr. 1.6.29>	ei mihi, non magnas quod habent mea carmina vires,
<ov. tr. 1.6.30>	nostraque sunt meritis ora minora tuis! - 
<ov. tr. 1.6.31>	siquid et in nobis vivi fuit ante vigoris,
<ov. tr. 1.6.32>	extinctum longis occidit omne malis! - 
<ov. tr. 1.6.33>	prima locum sanctas heroidas inter haberes,
<ov. tr. 1.6.34>	prima bonis animi conspicerere tui.
<ov. tr. 1.6.35>	quantumcumque tamen praeconia nostra valebunt,
<ov. tr. 1.6.36>	carminibus vives tempus in omne meis.

<ov. tr. 1.7.1>	Siquis habes nostris similes in imagine vultus,
<ov. tr. 1.7.2>	deme meis hederas, Bacchica serta, comis.
<ov. tr. 1.7.3>	ista decent laetos felicia signa poetas :
<ov. tr. 1.7.4>	temporibus non est apta corona meis.
<ov. tr. 1.7.5>	hoc tibi dissimula, senti tamen, optime, dici,
<ov. tr. 1.7.6>	in digito qui me fersque refersque tuo,
<ov. tr. 1.7.7>	effigiemque meam fulvo complexus in auro
<ov. tr. 1.7.8>	cara relegati, quae potes, ora vides,
<ov. tr. 1.7.9>	quae quotiens spectas, subeat tibi dicere forsan
<ov. tr. 1.7.10>	"quam procul a nobis Naso sodalis abest!
<ov. tr. 1.7.11>	grata tua est pietas, sed carmina maior imago
<ov. tr. 1.7.12>	sunt mea, quae mando qualiacumque legas,
<ov. tr. 1.7.13>	carmina mutatas hominum dicentia formas,
<ov. tr. 1.7.14>	infelix domini quod fuga rupit opus.
<ov. tr. 1.7.15>	haec ego discedens, sicut bene multa meorum,
<ov. tr. 1.7.16>	ipse mea posui maestus in igne manu.
<ov. tr. 1.7.17>	utque cremasse suum fertur sub stipite natum
<ov. tr. 1.7.18>	Thestias et melior matre fuisse soror,
<ov. tr. 1.7.19>	sic ego non meritos mecum peritura libellos
<ov. tr. 1.7.20>	imposui rapidis viscera nostra rogis:
<ov. tr. 1.7.21>	vel quod eram Musas, ut crimina nostra, perosus,
<ov. tr. 1.7.22>	vel quod adhuc crescens et rude carmen erat.
<ov. tr. 1.7.23>	quae quoniam non sunt penitus sublata, sed extant - 
<ov. tr. 1.7.24>	pluribus exemplis scripta fuisse reor - 
<ov. tr. 1.7.25>	nunc precor ut vivant et non ignava legentem
<ov. tr. 1.7.26>	otia delectent admoneantque mei.
<ov. tr. 1.7.27>	nec tamen illa legi poterunt patienter ab ullo,
<ov. tr. 1.7.28>	nesciet his summam siquis abesse manum,
<ov. tr. 1.7.29>	ablatum mediis opus est incudibus illud,
<ov. tr. 1.7.30>	 defuit et scriptis ultima lima meis.
<ov. tr. 1.7.31>	et veniam pro laude peto, laudatus abunde,
<ov. tr. 1.7.32>	non fastiditus si tibi, lector, ero. 
<ov. tr. 1.7.33>	hos quoque sex versus, in prima  fronte libelli
<ov. tr. 1.7.34>	si praeponendos esse putabis, habe."
<ov. tr. 1.7.35>	orba parente suo quicumque volumina tangis,
<ov. tr. 1.7.36>	his saltem vestra detur in urbe locus.
<ov. tr. 1.7.37>	quoque magis faveas, haec non sunt edita ab ipso,
<ov. tr. 1.7.38>	sed quasi de domini funere rapta sui.
<ov. tr. 1.7.39>	quicquid in his igitur vitii rude carmen habebit,
<ov. tr. 1.7.40>	emendaturus, si licuisset, eram.

<ov. tr. 1.8.1>	In caput alta suum labentur ab aequore retro
<ov. tr. 1.8.2>	flumina, conversis Solque recurret equis:
<ov. tr. 1.8.3>	terra feret stellas, caelum findetur aratro,
<ov. tr. 1.8.4>	unda dabit flammas, et dabit ignis aquas,
<ov. tr. 1.8.5>	omnia naturae praepostera legibus ibunt,
<ov. tr. 1.8.6>	parsque suum mundi nulla tenebit iter,
<ov. tr. 1.8.7>	omnia iam fient, fieri quae posse negabam, 
<ov. tr. 1.8.8>	et nihil est, de quo non sit habenda fides.
<ov. tr. 1.8.9>	haec ego vaticinor, quia sum deceptus ab illo,
<ov. tr. 1.8.10>	laturum misero quem mihi rebar opem.
<ov. tr. 1.8.11>	tantane te, fallax, cepere oblivia nostri,
<ov. tr. 1.8.12>	afflictumque fuit tantus adire timor,
<ov. tr. 1.8.13>	ut neque respiceres nec solarere iacentem,
<ov. tr. 1.8.14>	dure, nec exequias prosequerere meas?
<ov. tr. 1.8.15>	illud amicitiae sanctum et venerabile nomen
<ov. tr. 1.8.16>	re tibi pro vili sub pedibusque iacet?
<ov. tr. 1.8.17>	quid fuit, ingenti prostratum mole sodalem
<ov. tr. 1.8.18>	visere et adloquiis  parte levare tuis,
<ov. tr. 1.8.19>	inque meos si non lacrimam demittere casus,
<ov. tr. 1.8.20>	pauca tamen ficto verba dolore pati,
<ov. tr. 1.8.21>	idque, quod ignoti faciunt, vel dicere  saltem,
<ov. tr. 1.8.22>	et vocem populi publicaque ora sequi, - 
<ov. tr. 1.8.23>	denique lugubres vultus numquamque videndos
<ov. tr. 1.8.24>	cernere supremo dum licuitque die,
<ov. tr. 1.8.25>	dicendumque semel toto non amplius aevo
<ov. tr. 1.8.26>	accipere, et parili reddere voce " vale "?
<ov. tr. 1.8.27>	at fecere alii nullo mihi foedere iuncti,
<ov. tr. 1.8.28>	et lacrimas animi signa dedere sui.
<ov. tr. 1.8.29>	quid, nisi convictu causisque valentibus essem
<ov. tr. 1.8.30>	temporis et longi iunctus amore tibi?
<ov. tr. 1.8.31>	quid, nisi tot lusus et tot mea seria nosses,
<ov. tr. 1.8.32>	tot nossem lusus seriaque ipse tua?
<ov. tr. 1.8.33>	quid, si dumtaxat Romae mihi cognitus esses,
<ov. tr. 1.8.34>	ascitus totiens in genus omne loci?
<ov. tr. 1.8.35>	cunctane in aequoreos abierunt irrita ventos?
<ov. tr. 1.8.36>	cunctane Lethaeis mersa feruntur aquis?
<ov. tr. 1.8.37>	non ego te genitum placida reor urbe Quirini,
<ov. tr. 1.8.38>	urbe meo quae iam non adeunda pede est,
<ov. tr. 1.8.39>	sed scopulis, Ponti quos haec habet ora sinistri,
<ov. tr. 1.8.40>	inque feris Scythiae Sarmaticisque iugis:
<ov. tr. 1.8.41>	et tua sunt silicis circum praecordia venae,
<ov. tr. 1.8.42>	et rigidum ferri semina pectus habet,
<ov. tr. 1.8.43>	quaeque tibi quondam tenero ducenda palato
<ov. tr. 1.8.44>	plena dedit nutrix ubera, tigris erat:
<ov. tr. 1.8.45>	aut mala nostra minus quam nunc aliena putares,
<ov. tr. 1.8.46>	duritiaeque mihi non agerere reus.
<ov. tr. 1.8.47>	sed quoniam accedit fatalibus hoc quoque damnis,
<ov. tr. 1.8.48>	ut careant numeris tempora prima suis,
<ov. tr. 1.8.49>	effice, peccati ne sim memor huius, et illo
<ov. tr. 1.8.50>	officium laudem, quo queror, ore tuum.

<ov. tr. 1.9.1>	Detur inoffenso vitae tibi tangere metam,
<ov. tr. 1.9.2>	qui legis hoc nobis non inimicus opus.
<ov. tr. 1.9.3>	atque utinam pro te possent mea vota valere,
<ov. tr. 1.9.4>	quae pro me duros non tetigere deos!
<ov. tr. 1.9.5>	donec eris sospes,  multos numerabis amicos :
<ov. tr. 1.9.6>	tempora si fuerint nubila, solus eris.
<ov. tr. 1.9.7>	aspicis, ut veniant ad candida tecta columbae,
<ov. tr. 1.9.8>	accipiat nullas sordida turris aves.
<ov. tr. 1.9.9>	horrea formicae tendunt ad inania numquam:
<ov. tr. 1.9.10>	nullus ad amissas ibit amicus opes.
<ov. tr. 1.9.11>	utque comes radios per solis euntibus umbra est,
<ov. tr. 1.9.12>	cum latet hic pressus nubibus, illa fugit,
<ov. tr. 1.9.13>	mobile sic sequitur Fortunae lumina vulgus:
<ov. tr. 1.9.14>	quae simul inducta nocte teguntur, abit.
<ov. tr. 1.9.15>	haec precor ut semper possint tibi falsa videri;
<ov. tr. 1.9.16>	sunt tamen eventu vera fatenda meo.
<ov. tr. 1.9.17>	dum stetimus, turbae quantum satis esset, habebat
<ov. tr. 1.9.18>	nota quidem, sed non ambitiosa domus,
<ov. tr. 1.9.19>	at simul impulsa est, omnes timuere ruinam,
<ov. tr. 1.9.20>	cautaque communi terga dedere fugae.
<ov. tr. 1.9.21>	saeva neque admiror metuunt si fulmina, quorum
<ov. tr. 1.9.22>	ignibus adflari proxima quaeque solent,
<ov. tr. 1.9.23>	sed tamen in duris remanentem rebus amicum
<ov. tr. 1.9.24>	quamlibet  inviso Caesar in hoste probat,
<ov. tr. 1.9.25>	nec solet irasci - neque enim moderatior alter - 
<ov. tr. 1.9.26>	cum quis in adversis, siquid amavit, amat.
<ov. tr. 1.9.27>	de comite Argolici  postquam cognovit Orestis,
<ov. tr. 1.9.28>	narratur Pyladen ipse probasse Thoas.
<ov. tr. 1.9.29>	quae fuit Actoridae cum magno semper Achille,
<ov. tr. 1.9.30>	laudari solita est Hectoris ore fides.
<ov. tr. 1.9.31>	quod pius ad Manes Theseus comes iret amico,
<ov. tr. 1.9.32>	Tartareum dicunt indoluisse deum.
<ov. tr. 1.9.33>	Euryali Nisique fide tibi, fume, relata
<ov. tr. 1.9.34>	credibile est lacrimis inmaduisse genas
<ov. tr. 1.9.35>	est etiam miseris pietas, et in hoste probatur,
<ov. tr. 1.9.36>	ei mihi, quam paucos haec mea dicta movent!
<ov. tr. 1.9.37>	is status, haec rerum nunc est fortuna mearum,
<ov. tr. 1.9.38>	debeat ut lacrimis nullus adesse modus,
<ov. tr. 1.9.39>	at mea sunt, proprio quamvis maestissima casu,
<ov. tr. 1.9.40>	pectora processu facta serena tuo.
<ov. tr. 1.9.41>	hoc eventurum iam tum, carissime, vidi,
<ov. tr. 1.9.42>	ferret adhuc istam  cum minus aura ratem,
<ov. tr. 1.9.43>	sive aliquod morum seu vitae labe carentis
<ov. tr. 1.9.44>	est pretium, nemo pluris emendus erat:
<ov. tr. 1.9.45>	sive per ingenuas aliquis caput extulit artes - 
<ov. tr. 1.9.46>	quaelibet eloquio fit bona causa tuo.
<ov. tr. 1.9.47>	his ego commotus dixi tibi protinus ipsi
<ov. tr. 1.9.48>	scaena manet dotes grandis, amice, tuas.
<ov. tr. 1.9.49>	haec mihi non ovium fibrae tonitrusve sinistri,
<ov. tr. 1.9.50>	linguave servatae pennave dixit avis:
<ov. tr. 1.9.51>	augurium ratio est et coniectura futuri:
<ov. tr. 1.9.52>	hac divinavi notitiamque tuli.
<ov. tr. 1.9.53>	quae quoniam vera est, tota tibi mente mihique
<ov. tr. 1.9.54>	gratulor, ingenium non latuisse tuum.
<ov. tr. 1.9.55>	at nostrum tenebris utinam latuisset in imis!
<ov. tr. 1.9.56>	expediit studio lumen abesse meo.
<ov. tr. 1.9.57>	utque tibi prosunt artes, facunde, severae,
<ov. tr. 1.9.58>	dissimiles illis sic nocuere mihi.
<ov. tr. 1.9.59>	vita tamen tibi nota mea est. scis artibus illis
<ov. tr. 1.9.60>	auctoris mores abstinuisse sui .
<ov. tr. 1.9.61>	scis vetus hoc iuveni lusum mihi carmen, et istos
<ov. tr. 1.9.62>	ut non laudandos, sic tamen esse iocos.
<ov. tr. 1.9.63>	ergo ut defendi nullo mea posse colore,
<ov. tr. 1.9.64>	sic excusari crimina posse puto.
<ov. tr. 1.9.65>	qua potes, excusa, nec amici desere causam:
<ov. tr. 1.9.66>	qua bene coepisti, sic bene semper eas.

<ov. tr. 1.10.1>	Est mihi sitque, precor, flavae tutela Minervae,
<ov. tr. 1.10.2>	navis et a picta casside nomen habet.
<ov. tr. 1.10.3>	sive opus est velis, minimam bene currit ad auram,
<ov. tr. 1.10.4>	sive opus est remo, remige carpit iter.
<ov. tr. 1.10.5>	nec comites volucri contenta est vincere cursu,
<ov. tr. 1.10.6>	occupat egressas quamlibet ante  rates,
<ov. tr. 1.10.7>	et pariter fluctus fert ac salientia  longe
<ov. tr. 1.10.8>	aequora, nec saevis victa madescit aquis,
<ov. tr. 1.10.9>	illa, Corinthiacis primum mihi cognita Cenchreis,
<ov. tr. 1.10.10>	fida manet trepidae duxque comesque fugae,
<ov. tr. 1.10.11>	perque tot eventus et iniquis concita ventis
<ov. tr. 1.10.12>	aequora Palladio numine tuta fuit.
<ov. tr. 1.10.13>	nunc quoque tuta, precor, vasti secet ostia Ponti,
<ov. tr. 1.10.14>	quasque petit, Getici litoris intret aquas.
<ov. tr. 1.10.15>	quae simul Aeoliae mare me deduxit in Helles,
<ov. tr. 1.10.16>	et longum tenui limite fecit iter,
<ov. tr. 1.10.17>	fleximus in laevum cursus, et ab Hectoris urbe
<ov. tr. 1.10.18>	venimus ad portus, Imbria terra, tuos.
<ov. tr. 1.10.19>	inde, levi vento Zerynthia litora nacta,
<ov. tr. 1.10.20>	 Threïciam tetigit fessa carina Samon.
<ov. tr. 1.10.21>	saltus ab hac contra brevis est Tempyra petenti:
<ov. tr. 1.10.22>	hac dominum tenus est illa secuta suum.
<ov. tr. 1.10.23>	nam mihi Bistonios placuit pede carpere campos:
<ov. tr. 1.10.24>	Hellespontiacas illa relegit  aquas
<ov. tr. 1.10.25>	Dardaniamque petit, auctoris nomen habentem,
<ov. tr. 1.10.26>	et te ruricola, Lampsace, tuta deo,
<ov. tr. 1.10.27>	quodque per angustas vectae male virginis undas
<ov. tr. 1.10.28>	Seston Abydena separat urbe fretum,
<ov. tr. 1.10.29>	inque Propontiacis haerentem Cyzicon oris,
<ov. tr. 1.10.30>	Cyzicon, Haemoniae nobile gentis opus,
<ov. tr. 1.10.31>	quaeque tenent Ponti Byzantia litora fauces:
<ov. tr. 1.10.32>	hic locus est gemini ianua vasta maris.
<ov. tr. 1.10.33>	haec, precor, evincat, propulsaque fortibus Austris
<ov. tr. 1.10.34>	transeat instabilis strenua Cyaneas
<ov. tr. 1.10.35>	Thyniacosque sinus, et ab his per Apollinis urbem
<ov. tr. 1.10.36>	sub Anchiali moenia tendat iter.
<ov. tr. 1.10.37>	inde Mesembriacos portus et Odeson et arces
<ov. tr. 1.10.38>	praetereat dictas nomine, Bacche, tuo,
<ov. tr. 1.10.39>	et quos Alcathoi memorant e moenibus ortos
<ov. tr. 1.10.40>	sedibus his profugos constituisse Larem,
<ov. tr. 1.10.41>	a quibus adveniat Miletida sospes ad urbem,
<ov. tr. 1.10.42>	offensi quo me detulit ira dei.
<ov. tr. 1.10.43>	haec si contigerint, meritae cadet agna Minervae:
<ov. tr. 1.10.44>	non facit ad nostras hostia maior opes.
<ov. tr. 1.10.45>	vos quoque, Tyndaridae, quos haec colit insula, fratres,
<ov. tr. 1.10.46>	mite precor duplici numen adesse  viae!
<ov. tr. 1.10.47>	altera namque parat Symplegadas ire per artas,
<ov. tr. 1.10.48>	scindere Bistonias altera puppis aquas.
<ov. tr. 1.10.49>	vos facite ut ventos, loca cum diversa petamus,
<ov. tr. 1.10.50>	illa suos habeat, nec minus illa suos.

<ov. tr. 1.11.1>	Littera quaecumque est toto tibi lecta libello,
<ov. tr. 1.11.2>	est mihi sollicito tempore facta viae.
<ov. tr. 1.11.3>	aut haec me, gelido tremerem cum mense Decembri,
<ov. tr. 1.11.4>	scribentem mediis Hadria vidit aquis,
<ov. tr. 1.11.5>	aut, postquam bimarem cursu superavimus Isthmon,
<ov. tr. 1.11.6>	alteraque est nostrae sumpta carina fugae,
<ov. tr. 1.11.7>	quod facerem versus inter fera murmura ponti,
<ov. tr. 1.11.8>	Cycladas Aegaeas obstipuisse puto.
<ov. tr. 1.11.9>	ipse ego nunc  miror tantis animique marisque
<ov. tr. 1.11.10>	fluctibus ingenium non cecidisse meum.
<ov. tr. 1.11.11>	seu stupor huic studio sive est insania nomen,
<ov. tr. 1.11.12>	omnis ab hac cura cura levata  mea est,
<ov. tr. 1.11.13>	saepe ego nimbosis dubius iactabar ab Haedis,
<ov. tr. 1.11.14>	saepe minax Steropes sidere pontus erat,
<ov. tr. 1.11.15>	fuscabatque diem custos Atlantidos Ursae,
<ov. tr. 1.11.16>	aut Hyadas seris hauserat Auster aquis,
<ov. tr. 1.11.17>	saepe maris pars intus erat, tamen ipse trementi
<ov. tr. 1.11.18>	carmina ducebam qualiacumque manu.
<ov. tr. 1.11.19>	nunc quoque contenti stridunt Aquilone rudentes,
<ov. tr. 1.11.20>	 inque modum tumuli concava surgit aqua.
<ov. tr. 1.11.21>	ipse gubernator tollens ad sidera palmas
<ov. tr. 1.11.22>	exposcit votis, inmemor artis, opem.
<ov. tr. 1.11.23>	quocumque aspexi, nihil est nisi mortis imago,
<ov. tr. 1.11.24>	quam dubia timeo mente timensque precor.
<ov. tr. 1.11.25>	attigero portum, portu terrebor ab ipso:
<ov. tr. 1.11.26>	plus habet infesta terra timoris aqua.
<ov. tr. 1.11.27>	nam simul insidiis hominum pelagique laboro,
<ov. tr. 1.11.28>	et faciunt geminos ensis et unda metus,
<ov. tr. 1.11.29>	ille meo vereor ne speret sanguine praedam,
<ov. tr. 1.11.30>	haec titulum nostrae mortis habere velit.
<ov. tr. 1.11.31>	barbara pars laeva est avidaeque adsueta rapinae, 
<ov. tr. 1.11.32>	quam cruor et caedes bellaque semper habent,
<ov. tr. 1.11.33>	cumque sit hibernis agitatum fluctibus aequor,
<ov. tr. 1.11.34>	pectora sunt ipso turbidiora mari.
<ov. tr. 1.11.35>	quo magis his debes ignoscere, candide lector,
<ov. tr. 1.11.36>	si spe sunt, ut sunt, inferiora tua.
<ov. tr. 1.11.37>	non haec in nostris, ut quondam, scripsimus hortis,
<ov. tr. 1.11.38>	nec, consuete, meum, lectule, corpus habes,
<ov. tr. 1.11.39>	iactor in indomito brumali luce profundo
<ov. tr. 1.11.40>	ipsaque caeruleis charta feritur aquis.
<ov. tr. 1.11.41>	improba pugnat hiems indignaturque quod ausim
<ov. tr. 1.11.42>	scribere se rigidas incutiente minas,
<ov. tr. 1.11.43>	vincat hiems hominem! sed eodem tempore, quaeso,
<ov. tr. 1.11.44>	ipse modum statuam carminis, illa sui.

<ov. tr. 2.1.1>	Quid mihi vobiscum est, infelix cura, libelli,
<ov. tr. 2.1.2>	ingenio perii qui miser ipse meo?
<ov. tr. 2.1.3>	cur modo damnatas repeto, mea crimina, Musas?
<ov. tr. 2.1.4>	an semel est poenam commeruisse parum?
<ov. tr. 2.1.5>	carmina fecerunt, ut me cognoscere vellet
<ov. tr. 2.1.6>	omine non fausto femina virque meo: 
<ov. tr. 2.1.7>	carmina fecerunt, ut me moresque notaret
<ov. tr. 2.1.8>	iam demi iussa  Caesar ab Arte mea.
<ov. tr. 2.1.9>	deme mihi studium, vitae quoque crimina demes;
<ov. tr. 2.1.10>	acceptum refero versibus esse nocens.
<ov. tr. 2.1.11>	hoc pretium curae vigilatorumque laborum
<ov. tr. 2.1.12>	cepimus . ingenio est poena reperta meo.
<ov. tr. 2.1.13>	si saperem, doctas odissem iure sorores,
<ov. tr. 2.1.14>	numina cultori perniciosa suo.
<ov. tr. 2.1.15>	at nunc - tanta meo comes est insania morbo - 
<ov. tr. 2.1.16>	saxa malum refero rursus ad ista  pedem :
<ov. tr. 2.1.17>	scilicet ut victus repetit gladiator harenam,
<ov. tr. 2.1.18>	et redit in tumidas naufraga puppis aquas,
<ov. tr. 2.1.19>	forsitan ut quondam Teuthrantia regna tenenti,
<ov. tr. 2.1.20>	sic mihi res eadem vulnus opemque feret,
<ov. tr. 2.1.21>	Musaque, quam movit, motam quoque leniet iram;
<ov. tr. 2.1.22>	exorant magnos carmina saepe deos.
<ov. tr. 2.1.23>	ipse quoque Ausonias Caesar matresque nurusque
<ov. tr. 2.1.24>	carmina turrigerae dicere iussit Opi.
<ov. tr. 2.1.25>	iusserat et Phoebo dici, quo tempore ludos
<ov. tr. 2.1.26>	fecit, quos aetas aspicit una semel.
<ov. tr. 2.1.27>	his precor exemplis tua nunc, mitissime Caesar,
<ov. tr. 2.1.28>	fiat ab ingenio mollior ira meo.
<ov. tr. 2.1.29>	illa quidem iusta est, nec me meruisse negabo - 
<ov. tr. 2.1.30>	non adeo nostro fugit ab ore pudor - 
<ov. tr. 2.1.31>	sed nisi peccassem, quid tu concedere posses?
<ov. tr. 2.1.32>	materiam veniae sors tibi nostra dedit,
<ov. tr. 2.1.33>	si, quotiens peccant homines, sua fulmina mittat
<ov. tr. 2.1.34>	Iuppiter, exiguo tempore inermis erit;
<ov. tr. 2.1.35>	nunc ubi detonuit strepituque exterruit orbem,
<ov. tr. 2.1.36>	purum discussis aera reddit aquis,
<ov. tr. 2.1.37>	iure igitur genitorque deum rectorque vocatur,
<ov. tr. 2.1.38>	iure capax mundus nil Iove maius habet.
<ov. tr. 2.1.39>	tu quoque, cum patriae rector dicare paterque,
<ov. tr. 2.1.40>	utere more dei nomen habentis idem.
<ov. tr. 2.1.41>	idque facis, nec te quisquam moderatius umquam
<ov. tr. 2.1.42>	imperii potuit frena tenere sui.
<ov. tr. 2.1.43>	tu veniam parti superatae saepe dedisti,
<ov. tr. 2.1.44>	non concessurus quam tibi victor erat.
<ov. tr. 2.1.45>	divitiis etiam multos et honoribus auctos
<ov. tr. 2.1.46>	vidi, qui tulerant in caput arma tuum;
<ov. tr. 2.1.47>	quaeque dies bellum, belli tibi sustulit iram,
<ov. tr. 2.1.48>	parsque simul templis utraque dona tulit;
<ov. tr. 2.1.49>	utque tuus gaudet miles, quod vicerit hostem,
<ov. tr. 2.1.50>	sic victum cur se gaudeat, hostis habet,
<ov. tr. 2.1.51>	causa mea est melior, qui nec contraria dicor
<ov. tr. 2.1.52>	arma nec hostiles esse secutus opes.
<ov. tr. 2.1.53>	per mare, per terras, per tertia numina iuro,
<ov. tr. 2.1.54>	per te praesentem conspicuumque deum,
<ov. tr. 2.1.55>	hunc animum favisse tibi, vir maxime, meque,
<ov. tr. 2.1.56>	qua sola potui, mente fuisse tuum.
<ov. tr. 2.1.57>	optavi, peteres caelestia sidera tarde,
<ov. tr. 2.1.58>	parsque fui turbae parva precantis idem,
<ov. tr. 2.1.59>	et pia tura dedi pro te, cumque omnibus unus
<ov. tr. 2.1.60>	ipse quoque adiuvi publica vota meis.
<ov. tr. 2.1.61>	quid referam libros, illos quoque, crimina nostra,
<ov. tr. 2.1.62>	mille locis plenos nominis esse tui?
<ov. tr. 2.1.63>	inspice maius opus, quod adhuc sine fine tenetur,
<ov. tr. 2.1.64>	in non credendos corpora versa modos:
<ov. tr. 2.1.65>	invenies vestri praeconia nominis illic, 
<ov. tr. 2.1.66>	invenies animi pignora multa mei.
<ov. tr. 2.1.67>	non tua carminibus maior fit gloria, nec quo,
<ov. tr. 2.1.68>	ut maior fiat, crescere possit, habet,
<ov. tr. 2.1.69>	fama Iovi superest : tamen hunc sua facta referri
<ov. tr. 2.1.70>	et se materiam carminis esse iuvat,
<ov. tr. 2.1.71>	cumque Gigantei memorantur proelia belli,
<ov. tr. 2.1.72>	credibile est laetum laudibus esse suis.
<ov. tr. 2.1.73>	te celebrant alii, quanto decet ore, tuasque
<ov. tr. 2.1.74>	ingenio laudes uberiore canunt:
<ov. tr. 2.1.75>	sed tamen, ut fuso taurorum sanguine centum,
<ov. tr. 2.1.76>	sic capitur minimo turis honore deus. 
<ov. tr. 2.1.77>	a! ferus et nobis  crudelior omnibus hostis,
<ov. tr. 2.1.78>	delicias legit qui tibi cumque meas,
<ov. tr. 2.1.79>	carmina ne nostris quae te venerantia libris
<ov. tr. 2.1.80>	iudicio  possint candidiore legi.
<ov. tr. 2.1.81>	esse sed irato quis te mihi posset amicus?
<ov. tr. 2.1.82>	vix tunc ipse mihi non inimicus eram.
<ov. tr. 2.1.83>	cum coepit quassata domus subsidere, partes
<ov. tr. 2.1.84>	in proclinatas omne recumbit onus,
<ov. tr. 2.1.85>	cunctaque fortuna rimam faciente dehiscunt,
<ov. tr. 2.1.86>	inque  suo cladem pondere tracta ruunt.
<ov. tr. 2.1.87>	ergo hominum quaesitum odium mihi carmine, quosque
<ov. tr. 2.1.88>	debuit, est vultus turba secuta tuos.
<ov. tr. 2.1.89>	at, memini, vitamque meam moresque probabas
<ov. tr. 2.1.90>	illo, quem dederas, praetereuntis equo.
<ov. tr. 2.1.91>	quod si non prodest et honesti gloria nulla
<ov. tr. 2.1.92>	redditur, at nullum crimen adeptus eram. 
<ov. tr. 2.1.93>	nec male commissa est nobis fortuna reorum Usque usque:
<ov. tr. 2.1.94>	lisque Heinsius decem deciens inspicienda viris.
<ov. tr. 2.1.95>	res quoque privatas statui sine crimine iudex,
<ov. tr. 2.1.96>	deque mea fassa est pars quoque victa fide.
<ov. tr. 2.1.97>	me miserum! potui, si non extrema nocerent,
<ov. tr. 2.1.98>	iudicio tutus non semel esse tuo.
<ov. tr. 2.1.99>	ultima me perdunt, imoque sub aequore mergit
<ov. tr. 2.1.100>	incolumem totiens una procella ratem.
<ov. tr. 2.1.101>	nec mihi pars nocuit de gurgite parva, sed omnes
<ov. tr. 2.1.102>	pressere hoc fluctus oceanusque caput,
<ov. tr. 2.1.103>	cur aliquid vidi? cur noxia lumina feci?
<ov. tr. 2.1.104>	cur imprudenti cognita culpa mihi?
<ov. tr. 2.1.105>	inscius Actaeon vidit sine veste Dianam:
<ov. tr. 2.1.106>	praeda fuit canibus non minus ille suis.
<ov. tr. 2.1.107>	scilicet in superis etiam fortuna luenda est,
<ov. tr. 2.1.108>	nec veniam laeso numine casus habet,
<ov. tr. 2.1.109>	illa nostra die, qua me malus abstulit error,
<ov. tr. 2.1.110>	parva quidem periit, sed sine labe domus:
<ov. tr. 2.1.111>	sic quoque parva tamen, patrio dicatur ut aevo
<ov. tr. 2.1.112>	clara nec ullius nobilitate minor,
<ov. tr. 2.1.113>	et neque divitiis nec paupertate notanda,
<ov. tr. 2.1.114>	unde sit in neutrum conspiciendus eques.
<ov. tr. 2.1.115>	sit  quoque nostra domus vel censu parva vel ortu,
<ov. tr. 2.1.116>	ingenio certe non latet illa meo,
<ov. tr. 2.1.117>	quo videar quamvis nimium iuvenaliter usus,
<ov. tr. 2.1.118>	grande tamen toto nomen ab orbe fero,
<ov. tr. 2.1.119>	turbaque doctorum Nasonem novit et audet
<ov. tr. 2.1.120>	non fastiditis adnumerare viris.
<ov. tr. 2.1.121>	corruit haec igitur Musis accepta, sub uno
<ov. tr. 2.1.122>	sed non exiguo crimine lapsa domus:
<ov. tr. 2.1.123>	atque ea sic lapsa est, ut surgere, si modo laesi
<ov. tr. 2.1.124>	ematuruerit Caesaris ira, queat,
<ov. tr. 2.1.125>	cuius in eventu poenae clementia tanta est,
<ov. tr. 2.1.126>	venerit ut nostro lenior illa metu.
<ov. tr. 2.1.127>	vita data est, citraque necem tua constitit ira,
<ov. tr. 2.1.128>	o princeps parce viribus use tuis!
<ov. tr. 2.1.129>	insuper accedunt, te non adimente, paternae,
<ov. tr. 2.1.130>	tamquam vita parum muneris esset, opes.
<ov. tr. 2.1.131>	nec mea decreto damnasti facta senatus,
<ov. tr. 2.1.132>	nec mea selecto iudice iussa fuga est.
<ov. tr. 2.1.133>	tristibus invectus verbis - ita principe dignum - 
<ov. tr. 2.1.134>	ultus es offensas, ut decet, ipse tuas.
<ov. tr. 2.1.135>	adde quod edictum, quamvis immite minaxque,
<ov. tr. 2.1.136>	attamen in poenae nomine lene fuit;
<ov. tr. 2.1.137>	quippe relegatus, non exul, dicor in illo,
<ov. tr. 2.1.138>	privaque fortunae sunt ibi verba meae.
<ov. tr. 2.1.139>	nulla quidem sano gravior mentisque potenti
<ov. tr. 2.1.140>	poena est, quam tanto displicuisse viro;
<ov. tr. 2.1.141>	sed solet interdum fieri placabile numen:
<ov. tr. 2.1.142>	nube solet pulsa candidus ire dies.
<ov. tr. 2.1.143>	vidi ego pampineis oneratam vitibus ulmum,
<ov. tr. 2.1.144>	quae fuerat saevi fulmine tacta Iovis.
<ov. tr. 2.1.145>	ipse licet sperare vetes, sperabimus usque ;
<ov. tr. 2.1.146>	hoc unum fieri te prohibente potest,
<ov. tr. 2.1.147>	spes mihi magna subit, eum te, mitissime princeps,
<ov. tr. 2.1.148>	spes mihi, respicio cum mea facta, cadit.
<ov. tr. 2.1.149>	ac veluti ventis agitantibus aera non est
<ov. tr. 2.1.150>	aequalis rabies continuusque furor,
<ov. tr. 2.1.151>	sed modo subsidunt intermissique silescunt,
<ov. tr. 2.1.152>	vimque putes illos deposuisse suam:
<ov. tr. 2.1.153>	sic abeunt redeuntque mei variantque timores,
<ov. tr. 2.1.154>	et spem placandi dantque negantque tui.
<ov. tr. 2.1.155>	per superos igitur, qui dant tibi longa dabuntque
<ov. tr. 2.1.156>	tempora, Romanum si modo nomen amant, 
<ov. tr. 2.1.157>	per patriam, quae te tuta et secura parente est,
<ov. tr. 2.1.158>	cuius, ut in populo, pars ego nuper eram,
<ov. tr. 2.1.159>	sic tibi, quem semper factis animoque mereris,
<ov. tr. 2.1.160>	reddatur gratae debitus urbis amor;
<ov. tr. 2.1.161>	Livia sic tecum sociales compleat annos,
<ov. tr. 2.1.162>	quae, nisi te, nullo coniuge digna fuit, 
<ov. tr. 2.1.163>	quae si non esset, caelebs te vita deceret,
<ov. tr. 2.1.164>	nullaque, cui posses esse maritus, erat;
<ov. tr. 2.1.165>	sospite sit tecum  natus quoque sospes, et olim
<ov. tr. 2.1.166>	imperium regat hoc cum seniore senex;
<ov. tr. 2.1.167>	ut faciuntque tui, sidus iuvenale, nepotes,
<ov. tr. 2.1.168>	per tua perque sui facta parentis eant;
<ov. tr. 2.1.169>	sic adsueta tuis semper Victoria castris
<ov. tr. 2.1.170>	nunc quoque se praestet notaque signa petat,
<ov. tr. 2.1.171>	Ausoniumque ducem solitis circumvolet alis,
<ov. tr. 2.1.172>	ponat et in nitida laurea serta coma,
<ov. tr. 2.1.173>	per quem bella geris, cuius nunc corpore pugnas,
<ov. tr. 2.1.174>	auspicium cui das grande deosque tuos,
<ov. tr. 2.1.175>	dimidioque tui praesens es et aspicis  urbem,
<ov. tr. 2.1.176>	dimidio procul es saevaque bella geris;
<ov. tr. 2.1.177>	hic tibi sic redeat superato victor ab hoste,
<ov. tr. 2.1.178>	inque coronatis fulgeat altus equis, - 
<ov. tr. 2.1.179>	parce, precor, fulmenque tuum, fera tela, reconde,
<ov. tr. 2.1.180>	heu nimium misero cognita tela mihi!
<ov. tr. 2.1.181>	parce, pater patriae, nec nominis inmemor huius
<ov. tr. 2.1.182>	olim placandi spem mihi tolle tui
<ov. tr. 2.1.183>	non precor ut redeam, quamvis maiora petitis
<ov. tr. 2.1.184>	credibile est magnos saepe dedisse deos;
<ov. tr. 2.1.185>	mitius exilium si das propiusque roganti,
<ov. tr. 2.1.186>	pars erit ex poena magna levata mea.
<ov. tr. 2.1.187>	ultima perpetior medios eiectus in hostes,
<ov. tr. 2.1.188>	nec quisquam patria longius exul abest,
<ov. tr. 2.1.189>	solus ad egressus missus septemplicis Histri
<ov. tr. 2.1.190>	Parrhasiae gelido virginis axe premor - 
<ov. tr. 2.1.191>	Ciziges et Colchi Tereteaque  turba Getaeque
<ov. tr. 2.1.192>	Danuvii mediis vix prohibentur aquis - 
<ov. tr. 2.1.193>	cumque alii causa tibi sint graviore fugati,
<ov. tr. 2.1.194>	ulterior nulli, quam mihi, terra data est.
<ov. tr. 2.1.195>	longius hac nihil est, nisi tantum frigus
<ov. tr. 2.1.196>	et hostes, et maris adstricto quae coit unda gelu.
<ov. tr. 2.1.197>	hactenus Euxini pars est Romana sinistri:
<ov. tr. 2.1.198>	proxima Basternae Sauromataeque tenent.
<ov. tr. 2.1.199>	haec est Ausonio sub iure novissima vixque
<ov. tr. 2.1.200>	haeret in imperii margine terra tui.
<ov. tr. 2.1.201>	unde precor supplex ut nos in tuta releges,
<ov. tr. 2.1.202>	ne sit cum patria pax quoque adempta mihi,
<ov. tr. 2.1.203>	ne timeam gentes, quas non bene summovet Hister,
<ov. tr. 2.1.204>	neve tuus possim civis ab hoste capi.
<ov. tr. 2.1.205>	fas prohibet Latio quemquam de sanguine natum
<ov. tr. 2.1.206>	Caesaribus salvis barbara vincla pati.
<ov. tr. 2.1.207>	perdiderint cum me duo crimina, carmen et error,
<ov. tr. 2.1.208>	alterius facti culpa silenda milli'.
<ov. tr. 2.1.209>	nam non sum tanti, renovem ut tua vulnera. Caesar,
<ov. tr. 2.1.210>	quem nimio plus est indoluisse semel.
<ov. tr. 2.1.211>	altera pars superest, qua turpi carmine factus
<ov. tr. 2.1.212>	arguor obsceni doctor adulterii,
<ov. tr. 2.1.213>	fas ergo est aliqua caelestia pectora falli,
<ov. tr. 2.1.214>	et sunt notitia multa minora tua;
<ov. tr. 2.1.215>	utque deos caelumque simul sublime tuenti
<ov. tr. 2.1.216>	non vacat exiguis rebus adesse Iovi,
<ov. tr. 2.1.217>	de te pendentem sic dum circumspicis orbem,
<ov. tr. 2.1.218>	effugiunt curas inferiora tuas.
<ov. tr. 2.1.219>	scilicet imperii princeps statione relicta
<ov. tr. 2.1.220>	imparibus legeres carmina facta modis?
<ov. tr. 2.1.221>	non ea te moles Romani nominis urguet,
<ov. tr. 2.1.222>	inque tuis umeris tam leve fertur onus,
<ov. tr. 2.1.223>	lusibus ut possis advertere numen ineptis,
<ov. tr. 2.1.224>	excutiasque oculis otia nostra tuis.
<ov. tr. 2.1.225>	nunc tibi Pannonia est, nunc Illyris ora domanda,
<ov. tr. 2.1.226>	Raeticanunc praebent Thraciaque arma metum, 
<ov. tr. 2.1.227>	nunc petit Armenius pacem, nunc porrigit arcus
<ov. tr. 2.1.228>	Parthus eques timida captaque signa manu,
<ov. tr. 2.1.229>	nunc te prole tua iuvenem Germania sentit,
<ov. tr. 2.1.230>	bellaque pro magno Caesare Caesar obit;
<ov. tr. 2.1.231>	denique, ut in tanto, quantum non extitit umquam,
<ov. tr. 2.1.232>	corpore pars nulla est, quae labet, imperii.
<ov. tr. 2.1.233>	urbs quoque te et legum lassat tutela tuarum
<ov. tr. 2.1.234>	et morum, similes quos cupis esse tuis.
<ov. tr. 2.1.235>	nec  tibi contingunt, quae gentibus otia praestas,
<ov. tr. 2.1.236>	bellaque cum multis inrequieta geris,
<ov. tr. 2.1.237>	mirer in hoc igitur tantarum pondere rerum
<ov. tr. 2.1.238>	te numquam nostros evoluisse iocos?
<ov. tr. 2.1.239>	at si, quod mallem, vacuum tibi forte  fuisset,
<ov. tr. 2.1.240>	nullum legisses crimen in Arte mea.
<ov. tr. 2.1.241>	illa quidem fateor frontis non esse severae
<ov. tr. 2.1.242>	scripta, nec a tanto principe digna legi:
<ov. tr. 2.1.243>	non tamen idcirco legum contraria iussis
<ov. tr. 2.1.244>	sunt ea Romanas erudiuntque nurus.
<ov. tr. 2.1.245>	neve, quibus scribam, possis dubitare, libellos,
<ov. tr. 2.1.246>	quattuor hos versus e tribus unus habet :
<ov. tr. 2.1.247>	este procul, vittae tenues, insigne pudoris,
<ov. tr. 2.1.248>	quaeque tegis medios instita longa pedes!
<ov. tr. 2.1.249>	nil nisi legitimum concessitque furta canemus,
<ov. tr. 2.1.250>	inque meo nullum carmine crimen erit.
<ov. tr. 2.1.251>	ecquid ab hac omnes rigide summovimus Arte,
<ov. tr. 2.1.252>	quas stola contingi vittaque sumpta vetat?
<ov. tr. 2.1.253>	at matrona potest alienis artibus uti, quodque 
<ov. tr. 2.1.254>	quoque trahat, quamvis non doceatur, habet.
<ov. tr. 2.1.255>	nil igitur matrona legat, quia carmine ab omni
<ov. tr. 2.1.256>	ad delinquendum doctior esse potest.
<ov. tr. 2.1.257>	quodcumque attigerit, siqua est studiosa sinistri,
<ov. tr. 2.1.258>	ad vitium mores instruet inde suos.
<ov. tr. 2.1.259>	sumpserit Annales - nihil est hirsutius illis - 
<ov. tr. 2.1.260>	facta sit unde parens Ilia, nempe leget,
<ov. tr. 2.1.261>	sumpserit Aeneadum genetrix ubi prima, requiret,
<ov. tr. 2.1.262>	Aeneadum genetrix unde sit alma Venus.
<ov. tr. 2.1.263>	persequar inferius, modo si licet ordine ferri,
<ov. tr. 2.1.264>	posse nocere animis carminis omne genus.
<ov. tr. 2.1.265>	non tamen idcirco crimen liber omnis habebit :
<ov. tr. 2.1.266>	nil prodest, quod non laedere possit idem.
<ov. tr. 2.1.267>	igne quid utilius? siquis tamen urere tecta
<ov. tr. 2.1.268>	comparat, audaces instruit igne manus.
<ov. tr. 2.1.269>	eripit interdum, modo dat medicina salutem,
<ov. tr. 2.1.270>	quaeque iuvet, monstrat, quaeque sit herba nocens.
<ov. tr. 2.1.271>	et latro et cautus praecingitur ense viator;
<ov. tr. 2.1.272>	ille sed insidias, hic sibi portat opem.
<ov. tr. 2.1.273>	discitur innocuas ut agat facundia causas;
<ov. tr. 2.1.274>	protegit haec sontes, inmeritosque premit.
<ov. tr. 2.1.275>	sic igitur carmen, recta si mente legatur,
<ov. tr. 2.1.276>	constabit nulli posse nocere meum. 
<ov. tr. 2.1.277>	" at quasdam vitio." quicumque hoc concipit, errat,
<ov. tr. 2.1.278>	et nimium scriptis arrogat ille meis.
<ov. tr. 2.1.279>	ut tamen hoc fatear, ludi quoque semina praebent
<ov. tr. 2.1.280>	nequitiae: tolli tota theatra iube!
<ov. tr. 2.1.281>	peccandi causam multis quam  saepe dederunt.
<ov. tr. 2.1.282>	Martia cum durum sternit harena solum!
<ov. tr. 2.1.283>	tollatur Circus! non tuta licentia Circi est.
<ov. tr. 2.1.284>	hic sedet ignoto iuncta puella viro.
<ov. tr. 2.1.285>	cum quaedam spatientur in hoc,  ut amator eodem 
<ov. tr. 2.1.286>	conveniat, quare porticus ulla patet .
<ov. tr. 2.1.287>	quis locus est templis augustior? haec quoque vitet,
<ov. tr. 2.1.288>	in culpam siqua est ingeniosa suam.
<ov. tr. 2.1.289>	cum steterit Iovis aede, Iovis succurret in aede
<ov. tr. 2.1.290>	quam multas matres fecerit ille deus.
<ov. tr. 2.1.291>	proxima adoranti Iunonis templa subibit,
<ov. tr. 2.1.292>	paelicibus multis hanc doluisse deam.
<ov. tr. 2.1.293>	Pallade conspecta, natum de crimine virgo
<ov. tr. 2.1.294>	sustulerit quare, quaeret, Erichthonium.
<ov. tr. 2.1.295>	venerit in magni templum, tua munera, Martis,
<ov. tr. 2.1.296>	stat Venus Ultori iuncta, vir  ante fores.
<ov. tr. 2.1.297>	Isidis aede sedens, cur hanc Saturnia, quaeret,
<ov. tr. 2.1.298>	egerit Ionio Bosphorioque mari.
<ov. tr. 2.1.299>	in Venerem Anchises, in Lunam Latmius heros,
<ov. tr. 2.1.300>	in Cererem Iasion, qui referatur, erit.
<ov. tr. 2.1.301>	omnia perversae possunt corrumpere mentes;
<ov. tr. 2.1.302>	stant tamen illa suis omnia tuta locis,
<ov. tr. 2.1.303>	et procul a scripta solis meretricibus Arte
<ov. tr. 2.1.304>	summovet ingenuas pagina prima manus.
<ov. tr. 2.1.305>	 quaecumque erupit, qua non sinit ire sacerdos,
<ov. tr. 2.1.306>	protinus huic  dempti criminis ipsa rea est.
<ov. tr. 2.1.307>	nec tamen est facinus versus evolvere mollis;
<ov. tr. 2.1.308>	multa licet castae non facienda legant.
<ov. tr. 2.1.309>	saepe supercilii nudas matrona severi
<ov. tr. 2.1.310>	et veneris stantis ad genus omne videt,
<ov. tr. 2.1.311>	corpora Vestales oculi meretricia cernunt,
<ov. tr. 2.1.312>	nec domino poenae res ea causa fuit.
<ov. tr. 2.1.313>	at cur in nostra nimia est lascivia Musa,
<ov. tr. 2.1.314>	curve meus cuiquam suadet amare liber?
<ov. tr. 2.1.315>	nil nisi peccatum manifestaque culpa fatenda est:
<ov. tr. 2.1.316>	paenitet ingenii iudiciique mei.
<ov. tr. 2.1.317>	cur non Argolicis potius quae concidit armis
<ov. tr. 2.1.318>	vexata est iterum carmine Troia meo?
<ov. tr. 2.1.319>	cur tacui Thebas et vulnera mutua fratrum,
<ov. tr. 2.1.320>	et septem portas, sub duce quamque suo?
<ov. tr. 2.1.321>	nec mihi materiam bellatrix Roma negabat,
<ov. tr. 2.1.322>	et pius est patriae facta referre labor.
<ov. tr. 2.1.323>	denique cum meritis impleveris omnia, Caesar,
<ov. tr. 2.1.324>	pars mihi de multis una canenda fuit,
<ov. tr. 2.1.325>	utque trahunt oculos radiantia lumina solis,
<ov. tr. 2.1.326>	traxissent animum sic tua facta meum. 
<ov. tr. 2.1.327>	arguor iumento, tenuis mihi campus aratur;
<ov. tr. 2.1.328>	illud erat magnae fertilitatis opus.
<ov. tr. 2.1.329>	non ideo debet pelago se credere, siqua
<ov. tr. 2.1.330>	audet in exiguo ludere cumba lacu.
<ov. tr. 2.1.331>	forsan - et hoc dubitem - numeris levioribus aptus
<ov. tr. 2.1.332>	sim satis, in parvos sufficiamque modos:
<ov. tr. 2.1.333>	at si me iubeas domitos Iovis igne Gigantes
<ov. tr. 2.1.334>	dicere, conantem debilitabit onus
<ov. tr. 2.1.335>	divitis ingenii est immania Caesaris acta
<ov. tr. 2.1.336>	condere, materia ne superetur opus.
<ov. tr. 2.1.337>	et tamen ausus eram; sed detrectare videbar,
<ov. tr. 2.1.338>	quodque nefas, damno viribus esse tuis.
<ov. tr. 2.1.339>	ad leve rursus opus, iuvenalia carmina, veni,
<ov. tr. 2.1.340>	et falso movi pectus amore meum.
<ov. tr. 2.1.341>	non equidem vellem, sed me mea fata trahebant,
<ov. tr. 2.1.342>	inque meas poenas ingeniosus eram.
<ov. tr. 2.1.343>	ei mihi, quod didici! cur me docuere parentes
<ov. tr. 2.1.344>	litteraque est oculos ulla morata meos?
<ov. tr. 2.1.345>	haec tibi me invisum lascivia fecit, ob artes,
<ov. tr. 2.1.346>	quis ratus es vetitos sollicitare toros.
<ov. tr. 2.1.347>	sed neque me nuptae didicerunt furta magistro,
<ov. tr. 2.1.348>	quodque parum novit, nemo docere potest,
<ov. tr. 2.1.349>	sic ego delicias et mollia carmina feci,
<ov. tr. 2.1.350>	strinxerit ut nomen fabula nulla meum.
<ov. tr. 2.1.351>	nec quisquam est adeo media de plebe maritus,
<ov. tr. 2.1.352>	ut dubius vitio sit pater ille meo,
<ov. tr. 2.1.353>	crede mihi, distant mores a carmine nostro - 
<ov. tr. 2.1.354>	vita verecunda est, Musa iocosa mea - 
<ov. tr. 2.1.355>	magnaque pars mendax operum est et ficta meorum:
<ov. tr. 2.1.356>	plus sibi permisit compositore suo.
<ov. tr. 2.1.357>	nec liber indicium est animi, sed honesta voluntas 
<ov. tr. 2.1.358>	plurima mulcendis auribus apta ferens. 
<ov. tr. 2.1.359>	Accius esset atrox, conviva Terentius esset,
<ov. tr. 2.1.360>	essent pugnaces qui fera bella canunt.
<ov. tr. 2.1.361>	denique composui teneros non solus amores:
<ov. tr. 2.1.362>	composito poenas solus amore dedi.
<ov. tr. 2.1.363>	quid, nisi cum multo Venerem confundere vino
<ov. tr. 2.1.364>	praecepit lyrici Teia Musa senis?
<ov. tr. 2.1.365>	Lesbia quid docuit Sappho, nisi amare, puellas?
<ov. tr. 2.1.366>	tuta tamen Sappho, tutus et ille fuit.
<ov. tr. 2.1.367>	nec tibi, Battiade, nocuit, quod saepe legenti
<ov. tr. 2.1.368>	delicias versu fassus es ipse tuas.
<ov. tr. 2.1.369>	fabula iucundi nulla est sine amore Menandri,
<ov. tr. 2.1.370>	et solet hic pueris virginibusque legi.
<ov. tr. 2.1.371>	Ilias ipsa quid est aliud nisi adultera, de qua
<ov. tr. 2.1.372>	inter amatorem pugna virumque fuit?
<ov. tr. 2.1.373>	quid prius est illi flamma Briseidos, utque
<ov. tr. 2.1.374>	fecerit iratos rapta puella duces?
<ov. tr. 2.1.375>	aut quid Odyssea est nisi femina propter amorem,
<ov. tr. 2.1.376>	dum vir abest, multis una petita procis?
<ov. tr. 2.1.377>	quis nisi Maeonides, Venerem Martemque ligatos
<ov. tr. 2.1.378>	narrat, in obsceno corpora prensa toro?.
<ov. tr. 2.1.379>	unde nisi indicio magni sciremus Homeri 
<ov. tr. 2.1.380>	hospitis igne duas incaluisse- deas?
<ov. tr. 2.1.381>	omne genus scripti gravitate tragoedia vinci .
<ov. tr. 2.1.382>	haec quoque materiam semper amoris habet, 
<ov. tr. 2.1.383>	num quid  in Hippolyto, nisi caecae flamma novercae?
<ov. tr. 2.1.384>	nobilis est Canace fratris amore sui. 
<ov. tr. 2.1.385>	quid? non Tantalides, agitante Cupidine currus,
<ov. tr. 2.1.386>	Pisaeam Phrygiis vexit eburnus equis?
<ov. tr. 2.1.387>	tingueret ut ferrum natorum sanguine mater,
<ov. tr. 2.1.388>	concitus a laeso fecit amore dolor,
<ov. tr. 2.1.389>	fecit amor subitas volucres cum paelice regem, 
<ov. tr. 2.1.390>	quaeque suum luget nunc quoque mater Ityn.
<ov. tr. 2.1.391>	si non Aëropen frater sceleratus amasset,
<ov. tr. 2.1.392>	aversos Solis non legeremus equos.
<ov. tr. 2.1.393>	impia nec tragicos tetigisset Scylla cothurnos,
<ov. tr. 2.1.394>	ni patrium crinem desecuisset amor. 
<ov. tr. 2.1.395>	qui legis Electran et egentem mentis Oresten, 
<ov. tr. 2.1.396>	Aegisthi crimen Tyndaridosque legis.
<ov. tr. 2.1.397>	nam quid de tetrico referam domitore Chimaerae,
<ov. tr. 2.1.398>	quem leto fallax hospita paene dedit?
<ov. tr. 2.1.399>	quid loquar Hermionen, quid te, Schoeneïa virgo, 
<ov. tr. 2.1.400>	teque, Mycenaeo Phoebas amata duci.
<ov. tr. 2.1.401>	quid Danaen Danaesque nurum matremque Lyaei
<ov. tr. 2.1.402>	Haemonaque et noctes cui coiere duae?
<ov. tr. 2.1.403>	quid Peliae generum, quid Thesea, quique  Pelasgum
<ov. tr. 2.1.404>	Iliacam tetigit de rate primus humum? 
<ov. tr. 2.1.405>	huc Iole Pyrrhique parens, huc Herculis uxor, 
<ov. tr. 2.1.406>	huc accedat Hylas Iliacusque puer.
<ov. tr. 2.1.407>	tempore deficiar, tragicos si persequar ignes,
<ov. tr. 2.1.408>	vixque meus capiet nomina nuda Uber.
<ov. tr. 2.1.409>	est et in obscenos commixta  tragoedia risus, 
<ov. tr. 2.1.410>	multaque praeteriti verba pudoris habet;
<ov. tr. 2.1.411>	nec nocet auctori, mollem qui fecit Achillem,
<ov. tr. 2.1.412>	infregisse suis fortia facta modis,
<ov. tr. 2.1.413>	iunxit Aristides Milesia crimina secum,
<ov. tr. 2.1.414>	pulsus Aristides nec tamen urbe sua est. 
<ov. tr. 2.1.415>	nec qui descripsit corrumpi semina matrum,
<ov. tr. 2.1.416>	Eubius, impurae conditor historiae, 
<ov. tr. 2.1.417>	nec qui composuit nuper Sybaritica, fugit,
<ov. tr. 2.1.418>	nec qui concubitus non tacuere suos.
<ov. tr. 2.1.419>	suntque ea doctorum monumentis mixta  virorum, 
<ov. tr. 2.1.420>	muneribusque ducum publica facta patent.
<ov. tr. 2.1.421>	neve peregrinis tantum defendar ab armis,
<ov. tr. 2.1.422>	et Romanus habet multa iocosa liber,
<ov. tr. 2.1.423>	utque suo Martem cecinit gravis
<ov. tr. 2.1.424>	Ennius ore - Ennius ingenio maximus, arte rudis - 
<ov. tr. 2.1.425>	explicat ut causas rapidi Lucretius ignis,
<ov. tr. 2.1.426>	casurumque triplex vaticinatur opus,
<ov. tr. 2.1.427>	sic sua lascivo cantata est saepe Catullo
<ov. tr. 2.1.428>	femina, cui falsum Lesbia nomen erat;
<ov. tr. 2.1.429>	nec contentus ea, multos vulgavit amores,
<ov. tr. 2.1.430>	in quibus ipse suum fassus adulterium est.
<ov. tr. 2.1.431>	par fuit exigui similisque licentia Calvi,
<ov. tr. 2.1.432>	detexit variis qui sua furta  modis,
<ov. tr. 2.1.433>	quid referam Ticidae, quid Memmi carmen, apud quos
<ov. tr. 2.1.434>	rebus adest nomen nominibusque pudor? 
<ov. tr. 2.1.435>	Cinna quoque his comes est, Cinnaque procacior Anser,
<ov. tr. 2.1.436>	et leve Cornifiei parque Catonis opus. 
<ov. tr. 2.1.437>	et quorum libris modo dissimulata Perillae, 
<ov. tr. 2.1.438>	nomine, nunc legitur dicta, Metelle, tuo.
<ov. tr. 2.1.439>	is quoque, Phasiacas Argon qui duxit in undas, 
<ov. tr. 2.1.440>	 non potuit Veneris furta tacere suae.
<ov. tr. 2.1.441>	nec minus Hortensi, nec sunt minus improba Servi
<ov. tr. 2.1.442>	carmina, quis dubitet nomina Planta sequi?
<ov. tr. 2.1.443>	vertit Aristiden Sisenna, nec obfuit illi
<ov. tr. 2.1.444>	historiae turpis inseruisse iocos. 
<ov. tr. 2.1.445>	non fuit opprobrio celebrasse Lycorida Gallo,
<ov. tr. 2.1.446>	sed linguam nimio non tenuisse mero.
<ov. tr. 2.1.447>	credere iuranti durum putat esse Tibullus,
<ov. tr. 2.1.448>	sic etiam de se quod neget illa viro.
<ov. tr. 2.1.449>	fallere custodes idem  docuisse fatetur, 
<ov. tr. 2.1.450>	seque sua miserum nunc ait arte premi.
<ov. tr. 2.1.451>	saepe, velut gemmam dominae signumve probaret,
<ov. tr. 2.1.452>	per causam meminit se tetigisse manum;
<ov. tr. 2.1.453>	utque refert, digitis saepe est nutuque locutus,
<ov. tr. 2.1.454>	et tacitam mensae duxit in orbe notam 
<ov. tr. 2.1.455>	et quibus e sucis abeat de corpore livor,
<ov. tr. 2.1.456>	impresso fieri qui solet ore, docet:
<ov. tr. 2.1.457>	denique ab incauto nimium petit ille marito,
<ov. tr. 2.1.458>	se quoque uti servet, peccet ut illa minus,
<ov. tr. 2.1.459>	scit, cui latretur, cum solus obambulet, ipsas  
<ov. tr. 2.1.460>	cur  totiens clausas exercet ante fores,
<ov. tr. 2.1.461>	multaque dat furti talis praecepta docetque
<ov. tr. 2.1.462>	qua nuptae possint fallere ab arte viros,
<ov. tr. 2.1.463>	non fuit hoc illi fraudi, legiturque Tibullus
<ov. tr. 2.1.464>	et placet, et iam te principe notus erat. 
<ov. tr. 2.1.465>	invenies eadem blandi praecepta Properti:
<ov. tr. 2.1.466>	destrictus minima nec tamen ille nota est.
<ov. tr. 2.1.467>	his ego successi, quoniam praestantia candor
<ov. tr. 2.1.468>	nomina vivorum dissimulare iubet,
<ov. tr. 2.1.469>	non timui, fateor, ne, qua tot iere carinae, 
<ov. tr. 2.1.470>	naufraga servatis omnibus una foret.
<ov. tr. 2.1.471>	sunt aliis scriptae, quibus alea luditur, artes: - 
<ov. tr. 2.1.472>	hoc est ad nostros non leve crimen avos -  - 
<ov. tr. 2.1.473>	quid valeant tali, quo possis plurima iactu
<ov. tr. 2.1.474>	figere, damnosos effugiasque canes; 
<ov. tr. 2.1.475>	tessera quos habeat numeros, distante vocato
<ov. tr. 2.1.476>	mittere quo deceat, quo dare missa modo;
<ov. tr. 2.1.477>	discolor ut recto grassetur limite miles,
<ov. tr. 2.1.478>	eum medius gemino calculus hoste perit,
<ov. tr. 2.1.479>	ut bellare  sequens  sciat et revocare priorem, 
<ov. tr. 2.1.480>	nec tuto fugiens incomitatus eat,
<ov. tr. 2.1.481>	parva sit ut ternis  instructa tabella lapillis,
<ov. tr. 2.1.482>	in qua vicisse est continuasse suos,
<ov. tr. 2.1.483>	quique alii lusus - neque enim nunc persequar omnes - 
<ov. tr. 2.1.484>	perdere, rem caram, tempora nostra solent.
<ov. tr. 2.1.485>	ecce canit formas alius laetusque pilarum,
<ov. tr. 2.1.486>	hic artem nandi praecipit, ille trochi.
<ov. tr. 2.1.487>	composita est aliis fucandi cura coloris,
<ov. tr. 2.1.488>	hic epulis leges hospitioque dedit;
<ov. tr. 2.1.489>	alter humum, de qua fingantur pocula, monstrat, 
<ov. tr. 2.1.490>	quaeque, docet, liquido testa sit apta mero.
<ov. tr. 2.1.491>	talia luduntur fumoso mense Decembri,
<ov. tr. 2.1.492>	quae damno nulli composuisse fuit.
<ov. tr. 2.1.493>	his ego deceptus non tristia carmina feci,
<ov. tr. 2.1.494>	sed tristis nostros poena secuta iocos. 
<ov. tr. 2.1.495>	denique nec video tot de scribentibus unum,
<ov. tr. 2.1.496>	quem sua perdiderit Musa; repertus ego.
<ov. tr. 2.1.497>	quid, si scripsissem mimos obscena iocantes,
<ov. tr. 2.1.498>	qui semper vetiti  crimen amoris habent,
<ov. tr. 2.1.499>	in quibus assidue cultus procedit adulter, 
<ov. tr. 2.1.500>	verbaque dat stulto callida nupta viro?
<ov. tr. 2.1.501>	nubilis hos virgo matronaque virque puerque
<ov. tr. 2.1.502>	spectat, et ex magna parte senatus adest,
<ov. tr. 2.1.503>	nec satis incestis temerari vocibus aures;
<ov. tr. 2.1.504>	adsuescunt oculi multa pudenda pati; 
<ov. tr. 2.1.505>	cumque fefellit amans aliqua novitate maritum,
<ov. tr. 2.1.506>	plauditur et magno palma favore datur; quodque 
<ov. tr. 2.1.507>	quoque minus prodest, scaena  est lucrosa poetae,
<ov. tr. 2.1.508>	tantaque non parvo crimina praetor emit.
<ov. tr. 2.1.509>	inspice ludorum sumptus, Auguste, tuorum: 
<ov. tr. 2.1.510>	empta tibi magno talia multa leges.
<ov. tr. 2.1.511>	haec tu spectasti spectandaque saepe dedisti
<ov. tr. 2.1.512>	maiestas adeo comis ubique tua est - 
<ov. tr. 2.1.513>	luminibusque tuis, totus quibus utitur orbis,
<ov. tr. 2.1.514>	scaenica vidisti lentus adulteria.
<ov. tr. 2.1.515>	scribere si fas est imitantes turpia mimos,
<ov. tr. 2.1.516>	materiae minor est debita poena meae.
<ov. tr. 2.1.517>	an genus hoc scripti faciunt sua pulpita tutum,
<ov. tr. 2.1.518>	quodque licet, mimis scaena licere dedit?
<ov. tr. 2.1.519>	et mea sunt populo saltata poemata saepe, 
<ov. tr. 2.1.520>	saepe oculos etiam detinuere tuos.
<ov. tr. 2.1.521>	scilicet in domibus nostris  ut prisca virorum
<ov. tr. 2.1.522>	artificis fulgent corpora picta manu,
<ov. tr. 2.1.523>	sic quae concubitus varios venerisque figuras
<ov. tr. 2.1.524>	exprimat, est aliquo parva tabella loco. 
<ov. tr. 2.1.525>	utque sedet vultu fassus Telamonius iram,
<ov. tr. 2.1.526>	inque oculis facinus barbara mater habet,
<ov. tr. 2.1.527>	sic madidos siccat digitis Venus uda capillos,
<ov. tr. 2.1.528>	et modo maternis tecta videtur aquis,
<ov. tr. 2.1.529>	bella sonant alii telis instructa eruditis,
<ov. tr. 2.1.530>	parsque tui generis, pars tua facta canunt,
<ov. tr. 2.1.531>	invida me spatio natura coercuit arto,
<ov. tr. 2.1.532>	ingenio vires exiguasque dedit,
<ov. tr. 2.1.533>	et tamen ille tuae felix Aeneidos auctor
<ov. tr. 2.1.534>	contulit in Tyrios arma virumque toros, 
<ov. tr. 2.1.535>	nec legitur pars ulla magis de corpore toto,
<ov. tr. 2.1.536>	quam non legitimo foedere iunctus amor.
<ov. tr. 2.1.537>	Phyllidis hic idem teneraeque Amaiyllidis ignes
<ov. tr. 2.1.538>	bucolicis iuvenis luserat ante modis,
<ov. tr. 2.1.539>	nos quoque iam pridem scripto peccavimus isto: 
<ov. tr. 2.1.540>	supplicium patitur non nova culpa novum;
<ov. tr. 2.1.541>	carminaque edideram, cum te delicta notantem
<ov. tr. 2.1.542>	praeterii totiens inreprehensus  eques.
<ov. tr. 2.1.543>	ergo quae iuvenis mihi non nocitura putavi
<ov. tr. 2.1.544>	scripta parum prudens, nunc nocuere seni.
<ov. tr. 2.1.545>	sera redundavit veteris vindicta libelli,
<ov. tr. 2.1.546>	distat et a meriti tempore poena sui.
<ov. tr. 2.1.547>	ne tamen omne meum credas opus esse remissum..
<ov. tr. 2.1.548>	saepe dedi nostrae grandia vela rati. 
<ov. tr. 2.1.549>	sex ego Pastorum scripsi totidemque libellos,
<ov. tr. 2.1.550>	cumque suo finem mense volumen habet,
<ov. tr. 2.1.551>	idque tuo nuper scriptum sub nomine. Caesar,
<ov. tr. 2.1.552>	et tibi sacratum sors mea rupit opus; 
<ov. tr. 2.1.553>	et dedimus tragicis scriptum regale cothurnis,
<ov. tr. 2.1.554>	quaeque gravis debet verba cothurnus habet,
<ov. tr. 2.1.555>	dictaque sunt nobis, quamvis manus ultima coeptis
<ov. tr. 2.1.556>	defuit, in facies corpora versa novas,
<ov. tr. 2.1.557>	atque utinam revoces animum paulisper ab ira,
<ov. tr. 2.1.558>	et vacuo iubeas hinc tibi pauca legi? 
<ov. tr. 2.1.559>	pauca, quibus prima surgens ab origine mundi
<ov. tr. 2.1.560>	in tua deduxi tempora. Caesar, opus!
<ov. tr. 2.1.561>	aspicies, quantum dederis mihi pectoris ipse,
<ov. tr. 2.1.562>	quoque favore animi teque tuosque canam,
<ov. tr. 2.1.563>	non ego mordaci destrinxi carmine quemquam.
<ov. tr. 2.1.564>	nec meus ullius crimina versus habet,
<ov. tr. 2.1.565>	candidus a salibus suffusis felle refugi:
<ov. tr. 2.1.566>	nulla venenato littera mixta ioco est.
<ov. tr. 2.1.567>	inter tot populi, tot scriptis, milia nostri,
<ov. tr. 2.1.568>	quem mea Calliope laeserit, unus ero.
<ov. tr. 2.1.569>	non igitur nostris ullum gaudere Quiritem
<ov. tr. 2.1.570>	auguror, at multos indoluisse malis;
<ov. tr. 2.1.571>	nec mihi credibile est, quemquam insultasse iacenti
<ov. tr. 2.1.572>	gratia candori si qua relata meo est.
<ov. tr. 2.1.573>	his, precor, atque aliis possint tua numina flecti,
<ov. tr. 2.1.574>	o pater, o patriae cura salusque tuae!
<ov. tr. 2.1.575>	non ut in Ausoniam redeam, nisi forsitan olim,
<ov. tr. 2.1.576>	cum longo poenae tempore victus eris;
<ov. tr. 2.1.577>	tutius exilium pauloque quietius oro, 
<ov. tr. 2.1.578>	ut par delicto sit mea poena suo.

<ov. tr. 3.1.1>	"Missus in hanc venio timide liber exulis urbem:
<ov. tr. 3.1.2>	da placidam fesso, lector amice, manum;
<ov. tr. 3.1.3>	neve reformida, ne sim tibi forte pudori:
<ov. tr. 3.1.4>	nullus in hac charta versus amare docet.
<ov. tr. 3.1.5>	haec domini fortuna mei est, ut debeat illam
<ov. tr. 3.1.6>	infelix nullis dissimulare iocis,
<ov. tr. 3.1.7>	id quoque, quod viridi quondam male lusit in aevo,
<ov. tr. 3.1.8>	heu nimium sero damnat et odit opus!
<ov. tr. 3.1.9>	inspice quid portem: nihil hic nisi triste videbis,
<ov. tr. 3.1.10>	carmine temporibus conveniente suis.
<ov. tr. 3.1.11>	clauda quod alterno subsidunt carmina versu,
<ov. tr. 3.1.12>	vel pedis hoc ratio, vel via longa facit;
<ov. tr. 3.1.13>	quod neque sum cedro flavus  nec pumice levis,
<ov. tr. 3.1.14>	erubui domino cultior esse meo;
<ov. tr. 3.1.15>	littera suffusas quod habet .maculosa lituras,
<ov. tr. 3.1.16>	laesit opus lacrimis ipse poeta suum.
<ov. tr. 3.1.17>	siqua videbuntur casu non dicta Latine,
<ov. tr. 3.1.18>	in qua scribebat, barbara terra fuit.
<ov. tr. 3.1.19>	dicite, lectores, si non grave, qua sit eundum,
<ov. tr. 3.1.20>	quasque petam sedes hospes in urbe liber."
<ov. tr. 3.1.21>	haec ubi sum furtim lingua titubante locutus,
<ov. tr. 3.1.22>	qui mihi monstraret, vix fuit unus, iter.
<ov. tr. 3.1.23>	"di tibi dent, nostro quod non tribuere poetae,
<ov. tr. 3.1.24>	molliter in patria vivere posse tua.
<ov. tr. 3.1.25>	duc age! namque sequar, quamvis terraque marique
<ov. tr. 3.1.26>	longinquo referam lassus ab orbe pedem."
<ov. tr. 3.1.27>	paruit, et ducens " haec sunt fora Caesaris," inquit,
<ov. tr. 3.1.28>	"haec est a sacris quae via nomen habet,
<ov. tr. 3.1.29>	hic locus est Vestae, qui Pallada servat et ignem,
<ov. tr. 3.1.30>	haec fuit antiqui regia parva Numae."
<ov. tr. 3.1.31>	inde petens dextram " porta" est ait " ista Palati,
<ov. tr. 3.1.32>	hic Stator, hoc primum condita Roma loco est."
<ov. tr. 3.1.33>	singula dum miror, video fulgentibus armis
<ov. tr. 3.1.34>	conspicuos postes tectaque digna deo.
<ov. tr. 3.1.35>	"et Iovis haec" dixi " domus est?" quod ut esse putarem,
<ov. tr. 3.1.36>	augurium monti querna corona dabat,
<ov. tr. 3.1.37>	cuius ut accepi dominum, " non fallimur," inquam,
<ov. tr. 3.1.38>	et magni verum est hanc Iovis esse domum,
<ov. tr. 3.1.39>	cur tamen opposita  velatur ianua lauro,
<ov. tr. 3.1.40>	cingit et augustas arbor opaca comas?
<ov. tr. 3.1.41>	num quia perpetuos meruit domus ista triumphos,
<ov. tr. 3.1.42>	an quia Leucadio semper amata deo est?
<ov. tr. 3.1.43>	ipsane quod festa est, an quod facit omnia festa?
<ov. tr. 3.1.44>	quam tribuit terris, pacis an ista nota est?
<ov. tr. 3.1.45>	utque viret semper laurus nec fronde caduca 
<ov. tr. 3.1.46>	Carpitur, aeternum sic habet illa decus?
<ov. tr. 3.1.47>	causa superpositae scripto est testata coronae:
<ov. tr. 3.1.48>	servatos cives indicat huius ope.
<ov. tr. 3.1.49>	adice servatis unum, pater optime, civem,
<ov. tr. 3.1.50>	qui procul extremo pulsus in orbe latet, 
<ov. tr. 3.1.51>	in quo poenarum, quas se meruisse fatetur,
<ov. tr. 3.1.52>	non facinus causam, sed suus error habet.
<ov. tr. 3.1.53>	me miserum! vereorque locum vereorque potentem,
<ov. tr. 3.1.54>	et quatitur trepido littera nostra metu.
<ov. tr. 3.1.55>	aspicis exsangui chartam pallere colore? 
<ov. tr. 3.1.56>	aspicis alternos intremuisse pedes?
<ov. tr. 3.1.57>	quandocumque, precor, nostro placere parenti
<ov. tr. 3.1.58>	isdem et  sub dominis aspiciare domus!
<ov. tr. 3.1.59>	inde tenore pari gradibus sublimia celsis
<ov. tr. 3.1.60>	ducor ad intonsi candida templa dei,
<ov. tr. 3.1.61>	signa peregrinis ubi sunt alterna columnis,
<ov. tr. 3.1.62>	Belides et stricto barbarus ense pater,
<ov. tr. 3.1.63>	quaeque viri docto veteres cepere novique
<ov. tr. 3.1.64>	pectore, lecturis inspicienda patente
<ov. tr. 3.1.65>	quaerebam fratres, exceptis scilicet illis,
<ov. tr. 3.1.66>	quos suus optaret non genuisse pater.
<ov. tr. 3.1.67>	quaerentem frustra custos e sedibus illis
<ov. tr. 3.1.68>	praepositus sancto iussit abire loco.
<ov. tr. 3.1.69>	altera templa peto, vicino iuncta theatro:
<ov. tr. 3.1.70>	haec quoque erant pedibus non adeunda meis.
<ov. tr. 3.1.71>	nec me, quae doctis patuerunt prima libellis,
<ov. tr. 3.1.72>	atria Libertas tangere passa sua est.
<ov. tr. 3.1.73>	in genus auctoris miseri fortuna redundat,
<ov. tr. 3.1.74>	et patimur nati, quam tulit ipse, fugam.
<ov. tr. 3.1.75>	forsitan et nobis olim minus asper et illi
<ov. tr. 3.1.76>	evictus longo tempore Caesar erit.
<ov. tr. 3.1.77>	di, precor, atque adeo - neque enim mihi turba roganda est 
<ov. tr. 3.1.78>	Caesar, ades voto, maxime dive, meo!
<ov. tr. 3.1.79>	interea, quoniam statio mihi publica clausa est,
<ov. tr. 3.1.80>	privato liceat delituisse loco.
<ov. tr. 3.1.81>	vos quoque, si fas est, confusa pudore repulsae
<ov. tr. 3.1.82>	sumite plebeiae carmina nostra manus.

<ov. tr. 3.2.1>	Ergo erat in fatis Scythiam quoque visere nostris,
<ov. tr. 3.2.2>	quaeque Lycaonio terra sub axe iacet;
<ov. tr. 3.2.3>	nec vos, Pierides, nec stirps Letoïa, vestro
<ov. tr. 3.2.4>	docta sacerdoti turba tulistis opem.
<ov. tr. 3.2.5>	nec mihi, quod lusi vero  sine crimine, prodest,
<ov. tr. 3.2.6>	quodque magis vita Musa iocata  mea est,
<ov. tr. 3.2.7>	plurima sed pelago terraque pericula passum
<ov. tr. 3.2.8>	ustus ab assiduo frigore Pontus habet,
<ov. tr. 3.2.9>	quique fugax rerum securaque in otia natus,
<ov. tr. 3.2.10>	mollis et inpatiens ante laboris eram,
<ov. tr. 3.2.11>	ultima nunc patior, nec me mare portubus orbum
<ov. tr. 3.2.12>	perdere, diversae nec potuere viae,
<ov. tr. 3.2.13>	suffecitque  malis animus; nam corpus ab illo
<ov. tr. 3.2.14>	accepit vires vixque ferenda tulit.
<ov. tr. 3.2.15>	dum tamen et terris dubius laetabar et undis,
<ov. tr. 3.2.16>	fallebat curas aegraque corda labor!
<ov. tr. 3.2.17>	ut via finita est et opus requievit eundi,
<ov. tr. 3.2.18>	et poenae tellus est mihi tacta meae,
<ov. tr. 3.2.19>	nil nisi flere libet, nec nostro parcior imber
<ov. tr. 3.2.20>	lumine, de verna quam nive manat aqua.
<ov. tr. 3.2.21>	Roma domusque subit desideriumque locorum,
<ov. tr. 3.2.22>	quicquid et amissa restat in urbe mei.
<ov. tr. 3.2.23>	ei mihi, quod  totiens nostri pulsata sepulcri
<ov. tr. 3.2.24>	ianua, sed nullo tempore aperta fuit!
<ov. tr. 3.2.25>	cur ego tot gladios fugi totiensque minata
<ov. tr. 3.2.26>	obruit infelix nulla procella caput?
<ov. tr. 3.2.27>	di, quos experior nimium constanter iniquos,
<ov. tr. 3.2.28>	participes irae quos deus unus habet,
<ov. tr. 3.2.29>	exstimulate, precor, cessantia fata meique
<ov. tr. 3.2.30>	interitus clausas esse vetate fores!

<ov. tr. 3.3.1>	Haec mea si casu miraris epistula quare
<ov. tr. 3.3.2>	alterius digitis scripta sit,
<ov. tr. 3.3.3>	aeger eram. aeger in extremis ignoti partibus orbis,
<ov. tr. 3.3.4>	incertusque meae paene salutis eram.
<ov. tr. 3.3.5>	quem mihi nunc animum dira regione iacenti
<ov. tr. 3.3.6>	inter Sauromatas esse Getasque putes?
<ov. tr. 3.3.7>	nec caelum patior, nec aquis adsuevimus istis,
<ov. tr. 3.3.8>	terraque nescio quo non placet ipsa modo.
<ov. tr. 3.3.9>	non domus apta satis, non hic cibus utilis aegro,
<ov. tr. 3.3.10>	nullus, Apollinea qui levet arte malum,
<ov. tr. 3.3.11>	non qui soletur, non qui labentia tarde
<ov. tr. 3.3.12>	tempora narrando fallat, amicus adest.
<ov. tr. 3.3.13>	lassus in extremis iaceo populisque locisque,
<ov. tr. 3.3.14>	et subit adfecto nunc mihi, quicquid abest.
<ov. tr. 3.3.15>	omnia cum subeant, vineis tamen omnia, coniunx,
<ov. tr. 3.3.16>	et plus in nostro pectore parte
<ov. tr. 3.3.17>	tenes. te loquor absentem, te vox mea nominat unam;
<ov. tr. 3.3.18>	nulla venit sine te nox mihi, nulla dies.
<ov. tr. 3.3.19>	quin etiam sic me dicunt aliena locutum,
<ov. tr. 3.3.20>	ut foret amenti nomen in ore tuum. 
<ov. tr. 3.3.21>	si iam deficiam, suppressaque lingua palato
<ov. tr. 3.3.22>	vix instillato restituenda mero,
<ov. tr. 3.3.23>	nuntiet huc aliquis dominam venisse, resurgam,
<ov. tr. 3.3.24>	spesque tui nobis causa vigoris erit.
<ov. tr. 3.3.25>	ergo ego sum dubius vitae, tu forsitan istic
<ov. tr. 3.3.26>	iucundum nostri nescia tempus agis?
<ov. tr. 3.3.27>	non agis, adfirmo. liquet hoc, carissima, nobis,
<ov. tr. 3.3.28>	tempus agi sine me non nisi triste tibi.
<ov. tr. 3.3.29>	si tamen inplevit mea sors, quos debuit, annos,
<ov. tr. 3.3.30>	et mihi vivendi tam cito finis adest,
<ov. tr. 3.3.31>	quantum erat, o magni, morituro parcere, divi,
<ov. tr. 3.3.32>	ut saltem patria contumularer humo?
<ov. tr. 3.3.33>	vel poena in tempus mortis dilata fuisset,
<ov. tr. 3.3.34>	vel praecepisset mors properata fugam.
<ov. tr. 3.3.35>	integer hanc potui nuper bene reddere lucem;
<ov. tr. 3.3.36>	exul ut occiderem, nunc mihi vita data est. 
<ov. tr. 3.3.37>	tam procul ignotis igitur moriemur in oris,
<ov. tr. 3.3.38>	et fient ipso tristia fata loco,
<ov. tr. 3.3.39>	nec mea consueto languescent corpora lecto,
<ov. tr. 3.3.40>	depositum nec me qui fleat, ullus erit; 
<ov. tr. 3.3.41>	nec dominae lacrimis in nostra cadentibus ora
<ov. tr. 3.3.42>	accedent animae tempora parva mea;
<ov. tr. 3.3.43>	nec mandata dabo, nec cum clamore supremo
<ov. tr. 3.3.44>	labentes oculos condet amica manus;
<ov. tr. 3.3.45>	sed sine funeribus caput hoc, sine honore sepulcri
<ov. tr. 3.3.46>	indeploratum barbara terra teget!
<ov. tr. 3.3.47>	ecquid, ubi audieris, tota turbabere mente,
<ov. tr. 3.3.48>	et feries pavida pectora fida manu?
<ov. tr. 3.3.49>	ecquid, in has frustra tendens tua brachia partes,
<ov. tr. 3.3.50>	clamabis miseri nomen inane viri?
<ov. tr. 3.3.51>	parce tamen lacerare genas, nec scinde capillos:
<ov. tr. 3.3.52>	non tibi nunc primum, lux mea, raptus ero.
<ov. tr. 3.3.53>	cum patriam amisi, tunc me periisse putato:
<ov. tr. 3.3.54>	et prior et gravior mors fuit illa mihi.
<ov. tr. 3.3.55>	nunc, si forte potes - sed non potes, optima coniunx - 
<ov. tr. 3.3.56>	finitis gaude tot mihi morte malis,
<ov. tr. 3.3.57>	quod potes, extenua forti mala corde ferendo,
<ov. tr. 3.3.58>	ad quae iam pridem non rude pectus habes,
<ov. tr. 3.3.59>	atque utinam pereant animae eum corpore nostrae,
<ov. tr. 3.3.60>	effugiatque avidos pars mihi nulla rogos!
<ov. tr. 3.3.61>	nam si morte carens vacua volat altus in aura
<ov. tr. 3.3.62>	spiritus, et Samii sunt rata dicta senis,
<ov. tr. 3.3.63>	inter Sarmaticas Romana vagabitur umbras,
<ov. tr. 3.3.64>	perque feros manes hospita semper erit.
<ov. tr. 3.3.65>	ossa tamen facito parva referantur in urna :
<ov. tr. 3.3.66>	sic ego non etiam mortuus exul ero.
<ov. tr. 3.3.67>	non vetat hoc quisquam : fratrem Thebana peremptum
<ov. tr. 3.3.68>	supposuit tumulo rege vetante soror,
<ov. tr. 3.3.69>	atque ea cum foliis et amomi pulvere misce,
<ov. tr. 3.3.70>	inque suburbano condita pone solo;
<ov. tr. 3.3.71>	quosque legat versus oculo properante viator,
<ov. tr. 3.3.72>	grandibus in tituli marmore caede notis:
<ov. tr. 3.3.73>	HIC . EGO . QVI. IACEO. TENERORVM. LVSOR. AMORVM.
<ov. tr. 3.3.74>	INGENIO. PERUII. NASO . POETA. MEO
<ov. tr. 3.3.75>	 AT. TIBI. QVI. TRANSIS . NE. SIT . GRAVE. QVISQVIS. AMASTI
<ov. tr. 3.3.76>	DICERE. NASONIS . MOLLITER. OSSA . CVBENT
<ov. tr. 3.3.77>	hoc Satis in titulo est. etenim maiora libelli
<ov. tr. 3.3.78>	et diuturna magis Sunt monimenta mihi,
<ov. tr. 3.3.79>	quos ego confido, quamvis nocuere, daturos
<ov. tr. 3.3.80>	nomen et auctori tempora longa suo.
<ov. tr. 3.3.81>	tu tamen extincto feralia munera semper
<ov. tr. 3.3.82>	deque tuis lacrimis umida serta dato. 
<ov. tr. 3.3.83>	quamvis in cineres corpus mutaverit ignis,
<ov. tr. 3.3.84>	sentiet officium maesta favilla pium.
<ov. tr. 3.3.85>	scribere plura libet : sed vox mihi fessa loquendo
<ov. tr. 3.3.86>	dictandi vires siccaque lingua negat,
<ov. tr. 3.3.87>	accipe supremo dictum mihi forsitan ore,
<ov. tr. 3.3.88>	quod, tibi qui mittit, non habet ipse, " vale."

<ov. tr. 3.4.1>	O mihi care quidem semper, sed tempore duro
<ov. tr. 3.4.2>	cognite, res postquam procubuere meae,
<ov. tr. 3.4.3>	usibus edocto si quicquam credis amico,
<ov. tr. 3.4.4>	vive tibi et longe nomina magna fuge.
<ov. tr. 3.4.5>	vive tibi, quantumque potes praelustria vita .
<ov. tr. 3.4.6>	saevum praelustri fulmen ab arce venit,
<ov. tr. 3.4.7>	nam quamquam soli possunt prodesse potentes,
<ov. tr. 3.4.8>	non prosint  potius, siquis  obesse potest.
<ov. tr. 3.4.9>	effugit hibernas demissa antemna procellas,
<ov. tr. 3.4.10>	lataque plus parvis vela timoris habent.
<ov. tr. 3.4.11>	aspicis ut summa cortex levis innatet unda,
<ov. tr. 3.4.12>	cum grave nexa simul retia mergat onus.
<ov. tr. 3.4.13>	haec ego si monitor monitus prius ipse fuissem,
<ov. tr. 3.4.14>	in qua debebam forsitan urbe forem.
<ov. tr. 3.4.15>	 dum tecum vixi, dum me levis aura ferebat,
<ov. tr. 3.4.16>	haec mea per placidas cumba cucurrit aquas,
<ov. tr. 3.4.17>	qui cadit in plano - vix hoc tamen evenit ipsum - 
<ov. tr. 3.4.18>	sic cadit, ut tacta surgere possit humo;
<ov. tr. 3.4.19>	at miser Elpenor tecto delapsus ab alto
<ov. tr. 3.4.20>	occurrit regi debilis umbra suo.
<ov. tr. 3.4.21>	quid fuit, ut tutas agitaret Daedalus alas,
<ov. tr. 3.4.22>	Icarus inmensas nomine signet aquas?
<ov. tr. 3.4.23>	nempe quod hic alte, demissius ille volabat;
<ov. tr. 3.4.24>	nam pennas ambo non habuere suas.
<ov. tr. 3.4.25>	crede mihi, bene qui latuit bene vixit, et intra
<ov. tr. 3.4.26>	fortunam debet quisque manere suam.
<ov. tr. 3.4.27>	non foret Eumedes orbus, si filius eius
<ov. tr. 3.4.28>	stultus Achilleos non adamasset equos;
<ov. tr. 3.4.29>	nec natum in flamma vidisset, in arbore natas,
<ov. tr. 3.4.30>	cepisset genitor si Phaëthonta Merops.
<ov. tr. 3.4.31>	tu quoque formida nimium sublimia semper,
<ov. tr. 3.4.32>	propositique, precor, contrahe vela tui.
<ov. tr. 3.4.33>	nam pede inoffenso spatium decurrere vitae
<ov. tr. 3.4.34>	dignus es et fato candidiore frui.
<ov. tr. 3.4.35>	quae pro te ut voveam, miti pietate mereris
<ov. tr. 3.4.36>	haesuraque fide tempus in omne mihi.
<ov. tr. 3.4.37>	vidi ego te tali vultu mea fata gementem,
<ov. tr. 3.4.38>	qualem credibile est ore fuisse meo.
<ov. tr. 3.4.39>	nostra tuas vidi lacrimas super ora cadentes,
<ov. tr. 3.4.40>	tempore quas uno fidaque verba bibi.
<ov. tr. 3.4.41>	nunc quoque summotum studio defendis amicum,
<ov. tr. 3.4.42>	et mala vix ulla parte levanda levas.
<ov. tr. 3.4.43>	vive sine invidia, mollesque inglorius annos
<ov. tr. 3.4.44>	exige, amicitias et tibi iunge pares,
<ov. tr. 3.4.45>	Nasonisque tui, quod adhuc non exulat unum,
<ov. tr. 3.4.46>	nomen ama : Scythicus cetera Pontus habet.

<ov. tr. 3.4b.47>	Proxima sideribus tellus Erymanthidos Ursae
<ov. tr. 3.4b.48>	me tenet, adstricta terra perusta gelu.
<ov. tr. 3.4b.49>	Bosphoros et Tanais superant Scythiaeque paludes
<ov. tr. 3.4b.50>	 vix satis et noti nomina pauca loci.
<ov. tr. 3.4b.51>	ulterius nihil est nisi non habitabile frigus.
<ov. tr. 3.4b.52>	heu quam vicina est ultima terra mihi!
<ov. tr. 3.4b.53>	at longe patria est, longe carissima coniunx,
<ov. tr. 3.4b.54>	quicquid et haec nobis post duo dulce fuit.
<ov. tr. 3.4b.55>	sic tamen haec adsunt, ut quae contingere non est 
<ov. tr. 3.4b.56>	corpore: sunt animo cuncta videnda meo.
<ov. tr. 3.4b.57>	ante oculos errant domus, urbsque et  forma locorum,
<ov. tr. 3.4b.58>	acceduntque suis singula facta locis,
<ov. tr. 3.4b.59>	coniugis ante oculos, sicut praesentis, imago est. 
<ov. tr. 3.4b.60>	illa meos casus ingravat, illa levat;
<ov. tr. 3.4b.61>	ingravat hoc, quod abest; levat hoc, quod praestat amorem
<ov. tr. 3.4b.62>	inpositumque sibi firma tuetur onus.
<ov. tr. 3.4b.63>	vos quoque pectoribus nostris haeretis, amici,
<ov. tr. 3.4b.64>	dicere quos cupio nomine quemque suo.
<ov. tr. 3.4b.65>	sed timor officium cautus compescit, et ipsos
<ov. tr. 3.4b.66>	in nostro poni carmine nolle puto.
<ov. tr. 3.4b.67>	ante volebatis, gratique erat instar honoris,
<ov. tr. 3.4b.68>	versibus in nostris nomina vestra legi.
<ov. tr. 3.4b.69>	quod quoniam est anceps, intra mea pectora quemque
<ov. tr. 3.4b.70>	adloquar, et nulli causa timoris ero.
<ov. tr. 3.4b.71>	nec meus indicio latitantes versus amicos protrahit. 
<ov. tr. 3.4b.72>	protrahet occulte siquis amabat, amet.
<ov. tr. 3.4b.73>	scite tamen, quamvis longe  regione remotus
<ov. tr. 3.4b.74>	absim, vos animo semper adesse meo;
<ov. tr. 3.4b.75>	et qua quisque potest, aliqua mala nostra levate,
<ov. tr. 3.4b.76>	fidam proiecto neve negate manum.
<ov. tr. 3.4b.77>	prospera sic maneat vobis fortuna, nec umquam
<ov. tr. 3.4b.78>	contacti simili sorte rogetis idem.

<ov. tr. 3.5.1>	Usus amicitiae tecum mihi parvus, ut illam
<ov. tr. 3.5.2>	non aegre posses dissimulare, fuit,
<ov. tr. 3.5.3>	nec  me complexus vinclis propioribus esses
<ov. tr. 3.5.4>	nave mea vento, forsan, eunte suo.
<ov. tr. 3.5.5>	ut cecidi cunctique metu fugere ruinam,
<ov. tr. 3.5.6>	versaque amicitiae terga dedere meae,
<ov. tr. 3.5.7>	ausus es igne Iovis percussum tangere corpus
<ov. tr. 3.5.8>	et deploratae limen adire domus:
<ov. tr. 3.5.9>	idque recens praestas nec longo cognitus usu,
<ov. tr. 3.5.10>	quod veterum misero vix duo tresve mihi.
<ov. tr. 3.5.11>	vidi ego confusos vultus visosque notavi,
<ov. tr. 3.5.12>	osque madens fletu pallidiusque meo,
<ov. tr. 3.5.13>	et lacrimas cernens in singula verba cadentes
<ov. tr. 3.5.14>	ore meo lacrimas, auribus illa bibi ;
<ov. tr. 3.5.15>	brachiaque accepi presso  pendentia collo,
<ov. tr. 3.5.16>	et singultatis oscula mixta sonis.
<ov. tr. 3.5.17>	sum quoque, care, tuis defensus viribus absens - 
<ov. tr. 3.5.18>	scis carum veri nominis esse loco - 
<ov. tr. 3.5.19>	multaque praeterea manifesti  signa favoris
<ov. tr. 3.5.20>	pectoribus teneo non abitura meis.
<ov. tr. 3.5.21>	di tibi posse tuos tribuant defendere semper,
<ov. tr. 3.5.22>	quos in materia prosperiore iuves,
<ov. tr. 3.5.23>	si tamen interea, quid in his ego perditus oris
<ov. tr. 3.5.24>	quod te credibile est quaerere quaeris, agam,
<ov. tr. 3.5.25>	spe trahor exigua, quam tu mihi demere noli,
<ov. tr. 3.5.26>	tristia leniri numina posse dei.
<ov. tr. 3.5.27>	seu temere expecto, sive id contingere fas est,
<ov. tr. 3.5.28>	tu mihi, quod cupio, fas, precor, esse proba,
<ov. tr. 3.5.29>	quaeque tibi linguae est facundia, confer in illud,
<ov. tr. 3.5.30>	ut doceas votum posse valere meum.
<ov. tr. 3.5.31>	quo quisque est maior, magis est placabilis irae,
<ov. tr. 3.5.32>	et faciles motus mens generosa capit,
<ov. tr. 3.5.33>	corpora magnanimo satis est prostrasse leoni,
<ov. tr. 3.5.34>	pugna suum finem, cum iacet hostis, habet:
<ov. tr. 3.5.35>	at lupus et turpes instant morientibus ursi
<ov. tr. 3.5.36>	et quaecumque minor nobilitate fera.
<ov. tr. 3.5.37>	maius apud Troiam forti quid habemus Achille ?
<ov. tr. 3.5.38>	Dardanii lacrimas non tulit ille senis,
<ov. tr. 3.5.39>	quae ducis Emathii fuerit clementia, Porus
<ov. tr. 3.5.40>	Dareique docent funeris exequiae.
<ov. tr. 3.5.41>	neve hominum referam flexas ad mitius iras,
<ov. tr. 3.5.42>	Iunonis gener est qui prius hostis erat.
<ov. tr. 3.5.43>	denique non possum nullam sperare salutem,
<ov. tr. 3.5.44>	cum poenae non sit causa cruenta meae.
<ov. tr. 3.5.45>	non mihi quaerenti pessumdare cuncta petitum
<ov. tr. 3.5.46>	Caesareum caput est, quod caput orbis erat;
<ov. tr. 3.5.47>	non aliquid dixive, elatave  lingua loquendo est,
<ov. tr. 3.5.48>	lapsaque sunt nimio verba profana mero:
<ov. tr. 3.5.49>	inscia quod crimen viderunt lumina, plector,
<ov. tr. 3.5.50>	peccatumque oculos est habuisse meum.
<ov. tr. 3.5.51>	non equidem totam possum defendere culpam,
<ov. tr. 3.5.52>	sed partem nostri criminis error habet,
<ov. tr. 3.5.53>	spes igitur superest facturum ut molliat ipse
<ov. tr. 3.5.54>	mutati poenam condicione loci.
<ov. tr. 3.5.55>	hos  utinam nitidi Solis praenuntius ortus
<ov. tr. 3.5.56>	afferat admisso Lucifer albus equo!

<ov. tr. 3.6.1>	Foedus amicitiae nec vis, carissime, nostrae,
<ov. tr. 3.6.2>	nec, si forte velis, dissimulare potes,
<ov. tr. 3.6.3>	donec enim licuit, nec te mihi carior alter,
<ov. tr. 3.6.4>	nec tibi me tota iunctior urbe fuit,
<ov. tr. 3.6.5>	isque erat usque adeo populo testatus, ut esset
<ov. tr. 3.6.6>	paene magis quam tu quamque ego notus, amor ;
<ov. tr. 3.6.7>	quique est in caris animi tibi candor amicis - 
<ov. tr. 3.6.8>	cognita sunt ipsi, quem colis, ista  viro.
<ov. tr. 3.6.9>	nil ita celabas, ut non ego conscius essem,
<ov. tr. 3.6.10>	pectoribusque dabas multa tegenda meis:
<ov. tr. 3.6.11>	cuique ego narrabam secreti quicquid habebam,
<ov. tr. 3.6.12>	excepto quod me perdidit, unus eras.
<ov. tr. 3.6.13>	id quoque si scisses, salvo fruerere sodali,
<ov. tr. 3.6.14>	consilioque forem sospes, amice, tuo.
<ov. tr. 3.6.15>	sed mea me in poenam nimirum fata trahebant :
<ov. tr. 3.6.16>	omne bonae claudunt  utilitatis iter.
<ov. tr. 3.6.17>	sive malum potui tamen hoc vitare cavendo,
<ov. tr. 3.6.18>	seu ratio fatum vincere nulla valet,
<ov. tr. 3.6.19>	tu tamen, o nobis usu iunctissime longo,
<ov. tr. 3.6.20>	pars desiderii maxima paene mei,
<ov. tr. 3.6.21>	sis memor, et siquas fecit tibi gratia vires,
<ov. tr. 3.6.22>	illas pro nobis experiare, rogo,
<ov. tr. 3.6.23>	numinis ut laesi fiat mansuetior ira,
<ov. tr. 3.6.24>	mutatoque minor sit mea poena loco,
<ov. tr. 3.6.25>	idque ita, si nullum scelus est in pectore nostro,
<ov. tr. 3.6.26>	principiumque mei criminis error habet.
<ov. tr. 3.6.27>	nec breve nec tutum, quo sint mea, dicere, casu
<ov. tr. 3.6.28>	lumina funesti conscia facta mali;
<ov. tr. 3.6.29>	mensque reformidat, veluti sua vulnera, tempus
<ov. tr. 3.6.30>	illud, et admonitu fit novus ipse pudor,
<ov. tr. 3.6.31>	et quaecumque adeo possunt afferre pudorem,
<ov. tr. 3.6.32>	illa tegi caeca condita nocte decet,
<ov. tr. 3.6.33>	nil igitur referam nisi me peccasse, sed illo
<ov. tr. 3.6.34>	praemia peccato nulla petita mihi,
<ov. tr. 3.6.35>	stultitiamque meum crimen debere vocari,
<ov. tr. 3.6.36>	nomina si facto reddere vera velis,
<ov. tr. 3.6.37>	quae si non ita sunt, alium, quo longius absim,
<ov. tr. 3.6.38>	quaere; suburbana est hic mihi terra locus.

<ov. tr. 3.7.1>	VADE salutatum, subito perarata, Perillam,
<ov. tr. 3.7.2>	littera, sermonis fida ministra mei.
<ov. tr. 3.7.3>	aut illam invenies dulci cum matre sedentem,
<ov. tr. 3.7.4>	aut inter libros Pieridasque suas.
<ov. tr. 3.7.5>	quidquid aget, cum te scient venisse, relinquet,
<ov. tr. 3.7.6>	nec mora, quid venias quidve, requiret, agam.
<ov. tr. 3.7.7>	vivere me dices, sed sic, ut vivere nolim,
<ov. tr. 3.7.8>	nec mala tam longa nostra levata mora
<ov. tr. 3.7.9>	et tamen ad Musas, quamvis nocuere, reverti.
<ov. tr. 3.7.10>	aptaque in alternos cogere verba pedes.
<ov. tr. 3.7.11>	"tu quoque" dic " studiis communibus ecquid inhaeres,
<ov. tr. 3.7.12>	doctaque non patrio carmina more canis?
<ov. tr. 3.7.13>	nam tibi cum fatis mores natura pudicos
<ov. tr. 3.7.14>	et raras dotes ingeniumque dedit.
<ov. tr. 3.7.15>	hoc ego Pegasidas deduxi primus ad undas,
<ov. tr. 3.7.16>	ne male fecundae vena periret aquae; 
<ov. tr. 3.7.17>	primus id aspexi teneris in virginis annis,
<ov. tr. 3.7.18>	utque pater natae duxque comesque fui.
<ov. tr. 3.7.19>	ergo si remanent ignes tibi pectoris idem,
<ov. tr. 3.7.20>	sola tuum vates Lesbia vincet opus.
<ov. tr. 3.7.21>	sed vereor, ne te mea nunc fortuna retardet,
<ov. tr. 3.7.22>	postque meos casus sit tibi pectus iners,
<ov. tr. 3.7.23>	dum licuit, tua saepe mihi, tibi nostra legebam; 
<ov. tr. 3.7.24>	saepe tui iudex, saepe magister eram:
<ov. tr. 3.7.25>	aut ego praebebam factis modo versibus aures, 
<ov. tr. 3.7.26>	aut, ubi cessares, causa ruboris eram.
<ov. tr. 3.7.27>	forsitan exemplo, quia me laesere libelli,
<ov. tr. 3.7.28>	tu quoque sis poenae fata  secuta meae.
<ov. tr. 3.7.29>	pone, Perilla, metum; tantummodo femina nulla
<ov. tr. 3.7.30>	neve vir a scriptis discat amare tuis.
<ov. tr. 3.7.31>	ergo desidiae remove, doctissima, causas,
<ov. tr. 3.7.32>	inque bonas artes et tua sacra redi.
<ov. tr. 3.7.33>	ista decens facies longis vitiabitur annis,
<ov. tr. 3.7.34>	rugaque in antiqua fronte senilis erit,
<ov. tr. 3.7.35>	inicietque manum formae damnosa senectus,
<ov. tr. 3.7.36>	quae strepitum  passu non faciente venit;
<ov. tr. 3.7.37>	cumque aliquis dicet fuit haec formosa dolebis,
<ov. tr. 3.7.38>	et speculum mendax esse querere tuum.
<ov. tr. 3.7.39>	sunt tibi opes modicae, cum sis dignissima magnis:
<ov. tr. 3.7.40>	finge sed inmensis censibus esse pares,
<ov. tr. 3.7.41>	nempe dat id  quodcumque libet fortuna rapitque,
<ov. tr. 3.7.42>	Irus et est subito, qui modo Croesus erat.
<ov. tr. 3.7.43>	singula ne referam, nil non mortale tenemus
<ov. tr. 3.7.44>	pectoris exceptis ingentique bonis.
<ov. tr. 3.7.45>	en ego, cum caream patria vobisque domoque,
<ov. tr. 3.7.46>	raptaque sint, adimi quae potuere mihi,
<ov. tr. 3.7.47>	ingenio tamen ipse meo comitorque fruorque:
<ov. tr. 3.7.48>	Caesar in hoc potuit iuris habere nihil,
<ov. tr. 3.7.49>	quilibet hanc saevo vitam mihi finiat ense,
<ov. tr. 3.7.50>	me tamen extincto fama superstes erit,
<ov. tr. 3.7.51>	dumque suis victrix omnem de montibus orbem
<ov. tr. 3.7.52>	prospiciet domitum Martia Roma, legar.
<ov. tr. 3.7.53>	tu quoque, quam studii maneat felicior usus,
<ov. tr. 3.7.54>	effuge venturos, qua potes, usque rogos!"

<ov. tr. 3.8.1>	Nunc ego Triptolemi cuperem consistere curru,
<ov. tr. 3.8.2>	misit in ignotam qui rude semen humum;
<ov. tr. 3.8.3>	nunc ego Medeae vellem frenare dracones,
<ov. tr. 3.8.4>	quos habuit fugiens arce, Corinthe, tua,
<ov. tr. 3.8.5>	nunc ego iactandas optarem sumere pennas,
<ov. tr. 3.8.6>	sive tuas, Perseu, Daedale, sive tuas :
<ov. tr. 3.8.7>	ut tenera nostris cedente volatibus aura
<ov. tr. 3.8.8>	aspicerem patriae dulce repente solum, 
<ov. tr. 3.8.9>	desertaeque domus vultus, memoresque sodales,
<ov. tr. 3.8.10>	caraque praecipue coniugis ora meae.
<ov. tr. 3.8.11>	stulte, quid haec frustra votis puerilibus optas,
<ov. tr. 3.8.12>	quae non ulla tibi  fertque feretque dies?
<ov. tr. 3.8.13>	si semel optandum est, Augusti numen adora,
<ov. tr. 3.8.14>	et, quem sensisti, rite precare deum.
<ov. tr. 3.8.15>	ille tibi pennasque potest currusque volucres
<ov. tr. 3.8.16>	tradere: det reditum, protinus ales eris.
<ov. tr. 3.8.17>	si precer hoc - neque enim possum maiora rogare - 
<ov. tr. 3.8.18>	ne mea sint, timeo, vota modesta parum,
<ov. tr. 3.8.19>	forsitan hoc olim, cum iam satiaverit iram,
<ov. tr. 3.8.20>	tum quoque sollicita mente rogandus erit.
<ov. tr. 3.8.21>	quod minus interea est, instar mihi muneris ampli,
<ov. tr. 3.8.22>	ex his me iubeat quolibet ire locis,
<ov. tr. 3.8.23>	nec caelum nec aquae faciunt nec terra nec aurae;
<ov. tr. 3.8.24>	ei mihi, perpetuus corpora languor habet!
<ov. tr. 3.8.25>	seu vitiant artus aegrae contagia mentis,
<ov. tr. 3.8.26>	sive mei causa est in regione mali,
<ov. tr. 3.8.27>	ut tetigi Pontum, vexant insomnia, vixque
<ov. tr. 3.8.28>	ossa tegit macies nec iuvat ora cibus;
<ov. tr. 3.8.29>	quique per autumnum percussis frigore primo
<ov. tr. 3.8.30>	est color in follis, quae nova laesit hiems,
<ov. tr. 3.8.31>	is mea membra tenet, nec viribus adlevor ullis,
<ov. tr. 3.8.32>	et numquam queruli causa doloris abest.
<ov. tr. 3.8.33>	nec melius valeo, quam corpore, mente, sed aegra est
<ov. tr. 3.8.34>	utraque pars aeque binaque damna fero.
<ov. tr. 3.8.35>	haeret et ante oculos veluti spectabile corpus 
<ov. tr. 3.8.36>	astat fortunae forma legenda meae:
<ov. tr. 3.8.37>	cumque locum moresque hominum cultusque sonumque
<ov. tr. 3.8.38>	cernimus, et, qui sim qui fuerimque, subit,
<ov. tr. 3.8.39>	tantus amor necis est, querar ut cum Caesaris ira,
<ov. tr. 3.8.40>	quod non offensas vindicet ense suas.
<ov. tr. 3.8.41>	at, quoniam semel est odio civiliter usus,
<ov. tr. 3.8.42>	mutato levior sit fuga nostra loco.

<ov. tr. 3.9.1>	Hic quoque sunt igitur Graiae - quis crederet? - urbes
<ov. tr. 3.9.2>	inter inhumanae nomina barbariae;
<ov. tr. 3.9.3>	huc quoque Mileto missi venere coloni,
<ov. tr. 3.9.4>	inque Getis Graias constituere domos.
<ov. tr. 3.9.5>	sed vetus huic nomen, positaque antiquius urbe,
<ov. tr. 3.9.6>	constat ab Absyrti caede fuisse loco.
<ov. tr. 3.9.7>	nam rate, quae cura pugnacis facta Minervae
<ov. tr. 3.9.8>	per non temptatas prima cucurrit aquas,
<ov. tr. 3.9.9>	impia desertum fugiens Medea parentem
<ov. tr. 3.9.10>	dicitur his remos applicuisse vadis.
<ov. tr. 3.9.11>	quem procul ut vidit tumulo speculator ab alto,
<ov. tr. 3.9.12>	"hospes," ait, "nosco, Colchide, vela, venit."
<ov. tr. 3.9.13>	dum trepidant Minyae, dum solvitur aggere funis, 
<ov. tr. 3.9.14>	dum sequitur celeres ancora tracta manus,
<ov. tr. 3.9.15>	conscia percussit meritorum pectora Colchis
<ov. tr. 3.9.16>	ausa atque ausura multa nefanda manu;
<ov. tr. 3.9.17>	et, quamquam superest ingens audacia menti,
<ov. tr. 3.9.18>	pallor in attonitae virginis ore fuit. 
<ov. tr. 3.9.19>	ergo uni prospexit venientia vela tenemur,
<ov. tr. 3.9.20>	et pater est aliqua fraude morandus ait.
<ov. tr. 3.9.21>	dum quid agat quaerit, dum versat in omnia vultus,
<ov. tr. 3.9.22>	ad fratrem casu lumina flexa tulit. 
<ov. tr. 3.9.23>	cuius ut ornata est praesentia, vicimus inquit:
<ov. tr. 3.9.24>	"hic mihi morte sua causa salutis erit.
<ov. tr. 3.9.25>	protinus ignari nec quicquam tale timentis
<ov. tr. 3.9.26>	innocuum rigido perforat ense latus,
<ov. tr. 3.9.27>	atque ita divellit divulsaque membra per agros
<ov. tr. 3.9.28>	dissipat in multis invenienda locis,
<ov. tr. 3.9.29>	neu pater ignoret, scopulo proponit in alto
<ov. tr. 3.9.30>	pallentesque manus sanguineumque caput.
<ov. tr. 3.9.31>	ut genitor luctuque novo tardetur et, artus 
<ov. tr. 3.9.32>	dum legit extinctos, triste moretur  iter.
<ov. tr. 3.9.33>	inde Tomis  dictus locus hic, quia fertur in illo
<ov. tr. 3.9.34>	membra soror fratris consecuisse sui.

<ov. tr. 3.10.1>	Siquis adhuc istic meminit Nasonis adempti,
<ov. tr. 3.10.2>	et superest sine me nomen in urbe meum,
<ov. tr. 3.10.3>	suppositum stellis numquam tangentibus aequor
<ov. tr. 3.10.4>	me sciat In media vivere barbaria.
<ov. tr. 3.10.5>	Sauromatae cingunt, fera gens, Bessique Getaeque.
<ov. tr. 3.10.6>	quam non ingenio nomina digna meo!
<ov. tr. 3.10.7>	dum tamen aura tepet, medio defendimur Histro :
<ov. tr. 3.10.8>	ille suis liquidus  bella repellit aquis,
<ov. tr. 3.10.9>	at cum tristis hiems squalentia protulit ora,
<ov. tr. 3.10.10>	terraque marmoreo est candida facta gelu,
<ov. tr. 3.10.11>	dum prohibet  Boreas et nix habitare sub Arcto,
<ov. tr. 3.10.12>	tum patet has gentes axe tremente premi.
<ov. tr. 3.10.13>	nix iacet, et iactam ne  sol pluviaeque resolvant,
<ov. tr. 3.10.14>	indurat Boreas perpetuamque facit.
<ov. tr. 3.10.15>	ergo ubi delicuit nondum prior, altera venit,
<ov. tr. 3.10.16>	et solet in multis bima manere locis
<ov. tr. 3.10.17>	tantaque commoti vis est Aquilonis, ut altas
<ov. tr. 3.10.18>	aequet humo turres tectaque rapta ferat.
<ov. tr. 3.10.19>	pellibus et sutis arcent mala frigora bracis,
<ov. tr. 3.10.20>	oraque de toto corpore sola patent.
<ov. tr. 3.10.21>	saepe sonant moti glacie pendente capilli,
<ov. tr. 3.10.22>	et nitet inducto candida barba gelu;
<ov. tr. 3.10.23>	nudaque consistunt, formam servantia testae,
<ov. tr. 3.10.24>	vina, nec hausta meri, sed data frusta bibunt.
<ov. tr. 3.10.25>	quid loquar, ut vincti concrescant frigore rivi,
<ov. tr. 3.10.26>	deque lacu fragiles effodiantur aquae?
<ov. tr. 3.10.27>	ipse, papyrifero qui non angustior amne
<ov. tr. 3.10.28>	miscetur vasto multa per ora freto,
<ov. tr. 3.10.29>	caeruleos ventis latices durantibus, Hister
<ov. tr. 3.10.30>	congelat et tectis in mare serpit aquis;
<ov. tr. 3.10.31>	quaque rates ierant, pedibus nunc itur, et undas
<ov. tr. 3.10.32>	frigore concretas ungula pulsat equi;
<ov. tr. 3.10.33>	perque novos pontes, subter labentibus undis,
<ov. tr. 3.10.34>	ducunt Sarmatici barbara plaustra boves.
<ov. tr. 3.10.35>	vix equidem credar, sed, cum sint praemia falsi
<ov. tr. 3.10.36>	nulla, ratam debet testis habere fidem:
<ov. tr. 3.10.37>	vidimus ingentem glacie consistere pontum,
<ov. tr. 3.10.38>	lubricaque inmotas testa premebat aquas,
<ov. tr. 3.10.39>	nec vidisse sat est; durum calcavimus aequor,
<ov. tr. 3.10.40>	undaque non udo sub pede summa fuit.
<ov. tr. 3.10.41>	si tibi tale fretum quondam, Leandre, fuisset,
<ov. tr. 3.10.42>	non foret augustae mors tua crimen aquae.
<ov. tr. 3.10.43>	tum neque se pandi possunt delphines in auras
<ov. tr. 3.10.44>	tollere; conantes dura coërcet hiems;
<ov. tr. 3.10.45>	et quamvis Boreas iactatis insonet alis,
<ov. tr. 3.10.46>	fluctus in obsesso gurgite nullus erit;
<ov. tr. 3.10.47>	inclusaeque gelu stabunt in marmore puppes,
<ov. tr. 3.10.48>	nec poterit rigidas findere remus aquas.
<ov. tr. 3.10.49>	vidimus in glacie pisces haerere ligatos,
<ov. tr. 3.10.50>	 sed pars ex illis tum quoque viva fuit.
<ov. tr. 3.10.51>	sive igitur nimii Boreae vis saeva marinas,
<ov. tr. 3.10.52>	sive redundatas flumine cogit aquas,
<ov. tr. 3.10.53>	protinus aequato siccis Aquilonibus Histro
<ov. tr. 3.10.54>	invehitur celeri barbarus hostis equo;
<ov. tr. 3.10.55>	hostis equo pollens longeque volante sagitta
<ov. tr. 3.10.56>	vicinam late depopulatur humum.
<ov. tr. 3.10.57>	diffugiunt alii, nullisque tuentibus agros
<ov. tr. 3.10.58>	incustoditae diripiuntur opes,
<ov. tr. 3.10.59>	ruris opes parvae, pecus et stridentia plaustra,
<ov. tr. 3.10.60>	et quas divitias incola pauper habet.
<ov. tr. 3.10.61>	pars agitur vinctis post tergum capta lacertis,
<ov. tr. 3.10.62>	respiciens frustra rura Laremque suum:
<ov. tr. 3.10.63>	pars cadit hamatis misere confixa sagittis .
<ov. tr. 3.10.64>	nam volucri ferro tinctile virus inest.
<ov. tr. 3.10.65>	quae nequeunt secum ferre aut abducere, perdunt,
<ov. tr. 3.10.66>	et cremat insontes hostica flamma casas. 
<ov. tr. 3.10.67>	tunc quoque, cum pax est, trepidant formidine belli,
<ov. tr. 3.10.68>	nec quisquam presso vomere sulcat humum,
<ov. tr. 3.10.69>	aut videt aut metuit locus hic, quem non videt, hostem;
<ov. tr. 3.10.70>	cessat iners rigido terra relicta situ.
<ov. tr. 3.10.71>	non hic pampinea dulcis latet uva sub umbra,
<ov. tr. 3.10.72>	nec cumulant altos fervida musta lacus.
<ov. tr. 3.10.73>	poma negat regio, nec haberet Acontius in quo
<ov. tr. 3.10.74>	scriberet hic dominae verba legenda suae.
<ov. tr. 3.10.75>	aspiceres  nudos sine fronde, sine arbore, campos .
<ov. tr. 3.10.76>	heu loca felici non adeunda viro!
<ov. tr. 3.10.77>	ergo tam late pateat cum maximus orbis,
<ov. tr. 3.10.78>	haec est in poenam terra reperta meam!

<ov. tr. 3.11.1>	Si quis es, insultes qui casibus, improbe, nostris,
<ov. tr. 3.11.2>	meque reum dempto fine cruentus agas,
<ov. tr. 3.11.3>	natus es e scopulis et pastus lacte ferino,
<ov. tr. 3.11.4>	et dicam silices pectus habere tuum.
<ov. tr. 3.11.5>	quis gradus ulterior, quo se tua porrigat ira,
<ov. tr. 3.11.6>	restat? quidve meis cernis abesse malis?
<ov. tr. 3.11.7>	barbara me tellus et inhospita litora Ponti
<ov. tr. 3.11.8>	cumque suo Borea Maenalis Ursa videt.
<ov. tr. 3.11.9>	nulla mihi cum gente fera commercia linguae:
<ov. tr. 3.11.10>	omnia solliciti sunt loca plena metus.
<ov. tr. 3.11.11>	utque fugax avidis cervus deprensus ab ursis,
<ov. tr. 3.11.12>	cinctave montanis ut pavet agna lupis,
<ov. tr. 3.11.13>	sic ego belligeris a gentibus undique saeptus
<ov. tr. 3.11.14>	terreor, hoste meum paene premente latus.
<ov. tr. 3.11.15>	utque sit exiguum poenae, quod coniuge cara, 
<ov. tr. 3.11.16>	quod patria careo pignoribusque meis: 
<ov. tr. 3.11.17>	ut mala nulla feram nisi nudam Caesaris iram,
<ov. tr. 3.11.18>	nuda parum nobis Caesaris ira mali est?
<ov. tr. 3.11.19>	et tamen est aliquis, qui vulnera cruda retractet,
<ov. tr. 3.11.20>	solvat et in mores ora diserta meos.
<ov. tr. 3.11.21>	in causa facili cuivis licet esse diserto,
<ov. tr. 3.11.22>	et minimae vires frangere quassa valent,
<ov. tr. 3.11.23>	subruere est arces et stantia moenia virtus: 
<ov. tr. 3.11.24>	quamlibet ignavi praecipitata premunt.
<ov. tr. 3.11.25>	non sum ego quod  fueram, quid inanem proteris umbram
<ov. tr. 3.11.26>	quid cinerem saxis bustaque nostra petis?
<ov. tr. 3.11.27>	Hector erat tunc cum bello certabat; at idem
<ov. tr. 3.11.28>	vinctus ad Haemonios non erat Hector equos,
<ov. tr. 3.11.29>	me quoque, quem noras olim, non esse memento:
<ov. tr. 3.11.30>	ex illo superant haec simulacra viro.
<ov. tr. 3.11.31>	quid simulacra, ferox, dictis incessis amans?
<ov. tr. 3.11.32>	parce, precor, Manes sollicitare meos!
<ov. tr. 3.11.33>	omnia vera puta mea crimina, nil sit in illis,
<ov. tr. 3.11.34>	quod magis errorem quam scelus esse putes,
<ov. tr. 3.11.35>	pendimus en profugi -  - satia tua pectora poenas
<ov. tr. 3.11.36>	exilioque graves exiliique loco.
<ov. tr. 3.11.37>	carnifici fortuna potest mea flenda videri:
<ov. tr. 3.11.38>	et tamen est uno iudice mersa parum.
<ov. tr. 3.11.39>	saevior es tristi Busiride, saevior illo,
<ov. tr. 3.11.40>	qui falsum lento terruit igne bovem,
<ov. tr. 3.11.41>	quique bovem Siculo fertur donasse tyranno,
<ov. tr. 3.11.42>	et dictis artes conciliasse suas '.
<ov. tr. 3.11.43>	munere in hoc, rex, est usus, sed imagine maior,
<ov. tr. 3.11.44>	nec sola est operis forma probanda mei.
<ov. tr. 3.11.45>	aspicis a dextra latus hoc adapertile tauri?
<ov. tr. 3.11.46>	hac  tibi, quem perdes, coniciendus erit.
<ov. tr. 3.11.47>	protinus inclusum lentis carbonibus ure:
<ov. tr. 3.11.48>	mugiet, et veri vox erit illa bovis.
<ov. tr. 3.11.49>	pro quibus inventis, ut munus munere penses,
<ov. tr. 3.11.50>	da, precor, ingenio praemia digna meo.
<ov. tr. 3.11.51>	dixerat, at Phalaris " poenae mirande repertor,
<ov. tr. 3.11.52>	ipse tuum praesens imbue " dixit " opus."
<ov. tr. 3.11.53>	'nec mora, monstratis crudeliter ignibus ustus
<ov. tr. 3.11.54>	exhibuit geminos ore gemente sonos.
<ov. tr. 3.11.55>	quid mihi cum Siculis inter Scythiamque Getasque?
<ov. tr. 3.11.56>	ad te, quisquis is es, nostra querella redit,
<ov. tr. 3.11.57>	utque sitim nostro possis explere cruore,
<ov. tr. 3.11.58>	quantaque vis, avido gaudia corde feras,
<ov. tr. 3.11.59>	tot mala sum fugiens tellure, tot aequore passus,
<ov. tr. 3.11.60>	te quoque ut auditis posse dolere putem,
<ov. tr. 3.11.61>	crede mihi, si sit nobis collatus Ulixes,
<ov. tr. 3.11.62>	Neptuni  minor est quam Iovis ira fuit.
<ov. tr. 3.11.63>	ergo quicumque es, rescindere crimina noli,
<ov. tr. 3.11.64>	deque gravi duras vulnere tolle manus;
<ov. tr. 3.11.65>	utque meae famam tenuent oblivia culpae,
<ov. tr. 3.11.66>	facta cicatricem ducere nostra sine;
<ov. tr. 3.11.67>	humanaeque memor sortis, quae tollit eosdem
<ov. tr. 3.11.68>	et premit, incertas ipse verere vices.
<ov. tr. 3.11.69>	et quoniam, fieri quod numquam posse putavi,
<ov. tr. 3.11.70>	est tibi de rebus maxima cura meis,
<ov. tr. 3.11.71>	non est quod timeas . fortuna miserrima nostra est,
<ov. tr. 3.11.72>	omne trahit secum Caesaris ira malum.
<ov. tr. 3.11.73>	quod magis ut liqueat, neve hoc ego fingere credar,
<ov. tr. 3.11.74>	ipse velim poenas experiare meas.

<ov. tr. 3.12.1>	Frigora iam Zephyri minuunt, annoque peracto
<ov. tr. 3.12.2>	longior antiquis visa Maeotis hiems,
<ov. tr. 3.12.3>	inpositamque sibi qui non bene pertulit Hellen,
<ov. tr. 3.12.4>	tempora nocturnis aequa diurna facit,
<ov. tr. 3.12.5>	iam violam puerique legunt hilaresque puellae,
<ov. tr. 3.12.6>	rustica quae nullo nata serente venit;
<ov. tr. 3.12.7>	prataque pubescunt variorum flore colorum,
<ov. tr. 3.12.8>	indocilique loquax gutture vernat avis;
<ov. tr. 3.12.9>	utque malae matris crimen deponat hirundo
<ov. tr. 3.12.10>	sub trabibus cunas tectaque parva facit :
<ov. tr. 3.12.11>	herbaque, quae latuit Cerealibus obruta sulcis,
<ov. tr. 3.12.12>	exit et expandit molle cacumen humo;
<ov. tr. 3.12.13>	quoque loco est vitis, de palmite gemma movetur:
<ov. tr. 3.12.14>	nam procul a Getico litore vitis abest;
<ov. tr. 3.12.15>	quoque loco est arbor, turgescit in arbore ramus:
<ov. tr. 3.12.16>	nam procul a Getieis finibus arbor abest,
<ov. tr. 3.12.17>	otia nunc istic, iunctisque ex ordine ludis
<ov. tr. 3.12.18>	cedunt verbosi garrula bella fori. lusus 
<ov. tr. 3.12.19>	usus equi nunc est, levibus nunc luditur armis,
<ov. tr. 3.12.20>	nunc pila, nunc celeri volvitur orbe trochus;
<ov. tr. 3.12.21>	nunc ubi perfusa est oleo labente iuventus,
<ov. tr. 3.12.22>	defessos artus Virgine tinguit aqua.
<ov. tr. 3.12.23>	scaena viget studiisque favor distantibus ardet,
<ov. tr. 3.12.24>	proque tribus resonant terna theatra foris.
<ov. tr. 3.12.25>	o quater, o quotiens non est numerare, beatum,
<ov. tr. 3.12.26>	non interdicta cui licet urbe frui!
<ov. tr. 3.12.27>	at mihi sentitur nix verno sole soluta,
<ov. tr. 3.12.28>	quaeque lacu durae non fodiantur aquae .
<ov. tr. 3.12.29>	nec mare concrescit glacie, nec, ut ante, per Histrum
<ov. tr. 3.12.30>	stridula Sauromates plaustra bubulcus agit.
<ov. tr. 3.12.31>	incipient  aliquae tamen huc adnare carinae,
<ov. tr. 3.12.32>	hospitaque in Ponti litore puppis erit.
<ov. tr. 3.12.33>	sedulus occurram nautae, dictaque salute,
<ov. tr. 3.12.34>	quid veniat, quaeram, quisve quibusve locis.
<ov. tr. 3.12.35>	ille quidem mirum ni de regione propinqua
<ov. tr. 3.12.36>	non nisi vicinas tutus ararit  aquas.
<ov. tr. 3.12.37>	rarus ab Italia tantum mare navita transit, 
<ov. tr. 3.12.38>	litora rarus in haec portubus orba venit, 
<ov. tr. 3.12.39>	sive tamen Graeca scierit, sive ille Latina
<ov. tr. 3.12.40>	voce loqui - certe gratior huius erit;
<ov. tr. 3.12.41>	fas quoque ab ore freti longaeque Propontidos undis
<ov. tr. 3.12.42>	huc aliquem certo vela dedisse Noto - 
<ov. tr. 3.12.43>	quisquis is est, memori rumorem voce referre
<ov. tr. 3.12.44>	et fieri famae parsque gradusque potest.
<ov. tr. 3.12.45>	is, precor, auditos possit narrare triumphos
<ov. tr. 3.12.46>	Caesaris et Latio reddita vota Iovi,
<ov. tr. 3.12.47>	teque, rebellatrix, tandem, Germania, magni
<ov. tr. 3.12.48>	triste caput pedibus supposuisse ducis.
<ov. tr. 3.12.49>	haec mihi qui referet, quae non vidisse dolebo,
<ov. tr. 3.12.50>	ille meae domui protinus hospes erit.
<ov. tr. 3.12.51>	ei mihi, iamne domus Scythico Nasonis in orbe est?
<ov. tr. 3.12.52>	iamque suum mihi dat pro Lare poena locum?
<ov. tr. 3.12.53>	di facite ut Caesar non hic penetrale domumque,
<ov. tr. 3.12.54>	hospitium poenae sed velit esse meae.

<ov. tr. 3.13.1>	Ecce supervacuus - quid enim fuit utile gigni? - 
<ov. tr. 3.13.2>	ad sua Natalis tempora noster adest,
<ov. tr. 3.13.3>	dure, quid ad miseros veniebas exulis annos?
<ov. tr. 3.13.4>	debueras illis inposuisse modum.
<ov. tr. 3.13.5>	si tibi cura mei, vel si pudor ullus inesset,
<ov. tr. 3.13.6>	non ultra patriam me sequerere meam,
<ov. tr. 3.13.7>	quoque loco primum tibi sum male cognitus infans,
<ov. tr. 3.13.8>	illo temptasses ultimus esse mihi, 
<ov. tr. 3.13.9>	inque relinquendo, quod idem fecere sodales,
<ov. tr. 3.13.10>	tu quoque dixisses tristis in urbe vale.
<ov. tr. 3.13.11>	quid tibi cum Ponto? num te quoque Caesaris ira
<ov. tr. 3.13.12>	extremam gelidi misit in orbis humum? 
<ov. tr. 3.13.13>	scilicet expectas soliti tibi moris honorem,
<ov. tr. 3.13.14>	pendeat ex umeris vestis ut alba meis,
<ov. tr. 3.13.15>	fumida cingatur florentibus ara coronis,
<ov. tr. 3.13.16>	micaque sollemni turis in igne sonet,
<ov. tr. 3.13.17>	libaque dem proprie genitale notantia tempus,
<ov. tr. 3.13.18>	concipiamque bonas ore favente preces.
<ov. tr. 3.13.19>	non ita sum positus, nec sunt ea tempora nobis,
<ov. tr. 3.13.20>	adventu possim laetus ut esse tuo.
<ov. tr. 3.13.21>	funeris ara mihi, ferali cincta cupressu, 
<ov. tr. 3.13.22>	convenit et structis flamma parata rogis.
<ov. tr. 3.13.23>	nec dare tura libet nil exorantia divos,
<ov. tr. 3.13.24>	in tantis subeunt nec bona verba malis.
<ov. tr. 3.13.25>	si tamen est aliquid nobis hac luce petendum,
<ov. tr. 3.13.26>	in loca ne redeas amplius ista, precor,
<ov. tr. 3.13.27>	dum me terrarum pars paene novissima. Pontus,
<ov. tr. 3.13.28>	Euxinus falso nomine dictus, habet.

<ov. tr. 3.14.1>	Cultor et antistes doctorum sancte virorum,
<ov. tr. 3.14.2>	quid facis, ingenio semper amice meo?
<ov. tr. 3.14.3>	ecquid, ut incolumem quondam celebrare solebas,
<ov. tr. 3.14.4>	nunc quoque, ne videar totus abesse, caves?
<ov. tr. 3.14.5>	 suscipis  exceptis ecquid mea carmina solis
<ov. tr. 3.14.6>	Artibus, artifici quae nocuere suo?
<ov. tr. 3.14.7>	immo ita fac, quaeso, vatum studiose novorum,
<ov. tr. 3.14.8>	quaque potes, retine corpus in urbe meum.
<ov. tr. 3.14.9>	est fuga dicta mihi, non est fuga dicta libellis,
<ov. tr. 3.14.10>	qui domini poenam non meruere sui.
<ov. tr. 3.14.11>	saepe per externas  profugus pater exulat oras,
<ov. tr. 3.14.12>	urbe tamen natis exulis esse licet.
<ov. tr. 3.14.13>	Palladis exemplo de me sine matre creata
<ov. tr. 3.14.14>	carmina sunt; stirps haec progeniesque mea est.
<ov. tr. 3.14.15>	hanc tibi commendo, quae quo magis orba parente est,
<ov. tr. 3.14.16>	hoc tibi tutori sarcina maior erit.
<ov. tr. 3.14.17>	tres mihi sunt nati contagia nostra secuti:
<ov. tr. 3.14.18>	cetera fac curae sit tibi turba palam.
<ov. tr. 3.14.19>	sunt quoque mutatae, ter quinque volumina, formae,
<ov. tr. 3.14.20>	carmina de domini funere rapta sui.
<ov. tr. 3.14.21>	illud opus potuit, si non prius ipse perissem,
<ov. tr. 3.14.22>	certius a summa nomen habere manu:
<ov. tr. 3.14.23>	nunc incorrectum populi pervenit in ora, 
<ov. tr. 3.14.24>	in populi quicquam si tamen ore mei est.
<ov. tr. 3.14.25>	hoc quoque nescio quid nostris appone libellis,
<ov. tr. 3.14.26>	diverso missum quod tibi ab orbe venit.
<ov. tr. 3.14.27>	quod quicumque leget, si quis leget aestimet ante,
<ov. tr. 3.14.28>	compositum quo sit tempore quoque loco.
<ov. tr. 3.14.29>	aequus erit scriptis, quorum cognoverit esse
<ov. tr. 3.14.30>	exilium tempus barbariamque locum:
<ov. tr. 3.14.31>	inque tot adversis carmen mirabitur ullum
<ov. tr. 3.14.32>	ducere me tristi sustinuisse manu.
<ov. tr. 3.14.33>	ingenium fregere meum mala, cuius et ante
<ov. tr. 3.14.34>	fons infecundus parvaque vena fuit.
<ov. tr. 3.14.35>	sed quaecumque fuit, nullo exercente refugit,
<ov. tr. 3.14.36>	et longo periit arida facta situ.
<ov. tr. 3.14.37>	non hic librorum, per quos inviter alarque,
<ov. tr. 3.14.38>	copia . pro libris arcus et arma sonant,
<ov. tr. 3.14.39>	nullus in hac terra, recitem si carmina, cuius
<ov. tr. 3.14.40>	intellecturis auribus utar, adest;
<ov. tr. 3.14.41>	non quo secedam locus est. custodia muri
<ov. tr. 3.14.42>	summovet infestos clausaque porta Getas.
<ov. tr. 3.14.43>	saepe aliquod quaero verbum nomenque locumque,
<ov. tr. 3.14.44>	nec quisquam est a quo certior esse queam.
<ov. tr. 3.14.45>	dicere saepe aliquid conanti - turpe fateri! - 
<ov. tr. 3.14.46>	verba mihi desunt dedidicique loqui.
<ov. tr. 3.14.47>	Threicio Scythicoque fere  circumsonor ore,
<ov. tr. 3.14.48>	et videor Geticis scribere posse modis,
<ov. tr. 3.14.49>	crede mihi, timeo ne sint inmixta Latinis
<ov. tr. 3.14.50>	inque meis scriptis Pontica verba legas,
<ov. tr. 3.14.51>	qualemcumque igitur venia dignare libellum,
<ov. tr. 3.14.52>	sortis et excusa condicione meae.

<ov. tr. 4.1.1>	Siqua meis fuerint, ut erunt, vitiosa libellis,
<ov. tr. 4.1.2>	excusata suo tempore, lector, habe.
<ov. tr. 4.1.3>	exul eram, requiesque mihi, non fama petita est,
<ov. tr. 4.1.4>	mens intenta suis ne foret usque malis.
<ov. tr. 4.1.5>	hoc est cur cantet vinctus quoque compede fossor,
<ov. tr. 4.1.6>	indocili numero cum grave mollit opus.
<ov. tr. 4.1.7>	cantat et innitens limosae pronus harenae,
<ov. tr. 4.1.8>	adverso tardam qui trahit amne ratem;
<ov. tr. 4.1.9>	quique refert pariter lentos ad pectora remos,
<ov. tr. 4.1.10>	in numerum pulsa brachia pulsat  aqua.
<ov. tr. 4.1.11>	fessus ubi incubuit baculo saxove resedit
<ov. tr. 4.1.12>	pastor, harundineo carmine mulcet oves.
<ov. tr. 4.1.13>	cantantis pariter, pariter data pensa trahentis,
<ov. tr. 4.1.14>	fallitur ancillae decipiturque labor.
<ov. tr. 4.1.15>	fertur et abducta Lyrneside tristis Achilles
<ov. tr. 4.1.16>	Haemonia curas attenuasse lyra.
<ov. tr. 4.1.17>	cum traheret silvas Orpheus et dura canendo
<ov. tr. 4.1.18>	saxa, bis amissa coniuge maestus erat.
<ov. tr. 4.1.19>	me quoque Musa levat Ponti loca iussa petentem.
<ov. tr. 4.1.20>	sola comes nostrae perstitit illa fugae;
<ov. tr. 4.1.21>	sola nec insidias, Sinti nec  militis ensem,
<ov. tr. 4.1.22>	nec mare nec ventos barbariamque timet.
<ov. tr. 4.1.23>	scit quoque, cum perii, quis me deceperit error,
<ov. tr. 4.1.24>	et culpam in facto, non scelus, esse meo,
<ov. tr. 4.1.25>	scilicet hoc ipso nunc aequa, quod obfuit ante,
<ov. tr. 4.1.26>	cum mecum iuncti criminis acta rea est.
<ov. tr. 4.1.27>	non equidem vellem, quoniam nocitura fuerunt,
<ov. tr. 4.1.28>	Pieridum sacris inposuisse manum,
<ov. tr. 4.1.29>	sed nunc quid faciam? vis me tenet ipsa sacrorum,
<ov. tr. 4.1.30>	et carmen demens carmine laesus amo.
<ov. tr. 4.1.31>	sic nova Dulichio lotos gustata palato
<ov. tr. 4.1.32>	illo, quo nocuit, grata sapore fuit.
<ov. tr. 4.1.33>	sentit amans sua damna fere, tamen haeret in illis,
<ov. tr. 4.1.34>	materiam culpae persequiturque suae.
<ov. tr. 4.1.35>	nos quoque delectant, quamvis nocuere, libelli,
<ov. tr. 4.1.36>	quodque mihi telum vulnera fecit, amo.
<ov. tr. 4.1.37>	forsitan hoc studium possit furor esse videri,
<ov. tr. 4.1.38>	sed quiddam furor hic utilitatis habet,
<ov. tr. 4.1.39>	semper in obtutu mentem vetat esse malorum,
<ov. tr. 4.1.40>	 praesentis casus inmemoremque facit,
<ov. tr. 4.1.41>	utque suum Bacche non sentit saucia vulnus,
<ov. tr. 4.1.42>	dum stupet Idaeis exululata modis,
<ov. tr. 4.1.43>	sic ubi mota calent viridi mea pectora thyrso,
<ov. tr. 4.1.44>	altior humano spiritus ille malo est.
<ov. tr. 4.1.45>	ille nec exilium, Scythici nec litora ponti,
<ov. tr. 4.1.46>	ille nec iratos sentit habere deos.
<ov. tr. 4.1.47>	utque soporiferae biberem si pocula Lethes,
<ov. tr. 4.1.48>	temporis adversi sic mihi sensus abest.
<ov. tr. 4.1.49>	iure deas igitur veneror mala nostra levantes,
<ov. tr. 4.1.50>	sollicitae  comites ex Helicone fugae,
<ov. tr. 4.1.51>	et partim pelago partim vestigia terra
<ov. tr. 4.1.52>	vel rate dignatas vel pede nostra sequi,
<ov. tr. 4.1.53>	sint, precor, haec saltem faciles mihi! namque deorum
<ov. tr. 4.1.54>	cetera cum magno Caesare turba facit,
<ov. tr. 4.1.55>	meque tot adversis cumulant, quot litus harenas,
<ov. tr. 4.1.56>	quotque fretum pisces, ovaque piscis habet,
<ov. tr. 4.1.57>	vere prius flores, aestu numerabis aristas,
<ov. tr. 4.1.58>	poma per autumnum frigoribusque nives,
<ov. tr. 4.1.59>	quam mala, quae toto patior iactatus in orbe,
<ov. tr. 4.1.60>	dum miser Euxini litora laeva  peto.
<ov. tr. 4.1.61>	nec tamen, ut veni, levior fortuna malorum est :
<ov. tr. 4.1.62>	huc quoque sunt nostras fata secuta vias.
<ov. tr. 4.1.63>	hic quoque cognosco natalis stamina nostri, 
<ov. tr. 4.1.64>	stamina de nigro vellere facta mihi.
<ov. tr. 4.1.65>	utque neque insidias capitisque pericula narrem,
<ov. tr. 4.1.66>	vera quidem, veri  sed graviora fide,
<ov. tr. 4.1.67>	vivere quam miserum est inter Bessosque Getasque
<ov. tr. 4.1.68>	illum, qui populi semper in ore ruit .
<ov. tr. 4.1.69>	quam miserum est, porta vitam muroque tueri,
<ov. tr. 4.1.70>	vixque sui tutum viribus esse loci!
<ov. tr. 4.1.71>	aspera militiae iuvenis certamina fugi,
<ov. tr. 4.1.72>	nec nisi lusura movimus arma manu;
<ov. tr. 4.1.73>	nunc senior gladioque latus scutoque sinistram,
<ov. tr. 4.1.74>	canitiem galeae subicioque meam.
<ov. tr. 4.1.75>	nam dedit e specula custos ubi signa tumultus,
<ov. tr. 4.1.76>	induimus trepida protinus arma manu.
<ov. tr. 4.1.77>	hostis, habens arcus imbutaque tela venenis, 
<ov. tr. 4.1.78>	saevus anhelanti moenia lustrat equo,
<ov. tr. 4.1.79>	utque rapax pecudem, quae se non texit ovili,
<ov. tr. 4.1.80>	per sata, per silvas fertque trahitque lupus,
<ov. tr. 4.1.81>	sic, siquem nondum portarum saepe  receptum
<ov. tr. 4.1.82>	barbarus in campis repperit hostis, habet:
<ov. tr. 4.1.83>	aut sequitur captus coniectaque vincula collo
<ov. tr. 4.1.84>	accipit, aut telo virus habente perit.
<ov. tr. 4.1.85>	hic ego sollicitae lateo novus incola sedis .
<ov. tr. 4.1.86>	heu nimium fati tempora longa  mei!
<ov. tr. 4.1.87>	et tamen ad numeros antiquaque sacra reverti
<ov. tr. 4.1.88>	sustinet in tantis hospita Musa malis,
<ov. tr. 4.1.89>	sed neque cui recitem quisquam est mea carmina, nec qui
<ov. tr. 4.1.90>	auribus accipiat verba Latina suis.
<ov. tr. 4.1.91>	ipse mihi - quid enim faciam? - scriboque legoque,
<ov. tr. 4.1.92>	tutaque iudicio littera nostra suo est.
<ov. tr. 4.1.93>	saepe tamen dixi cui nunc haec cura laborat?
<ov. tr. 4.1.94>	an mea Sauromatae scripta Getaeque legent?
<ov. tr. 4.1.95>	saepe etiam lacrimae me sunt scribente profusae,
<ov. tr. 4.1.96>	umidaque est fletu littera facta meo,
<ov. tr. 4.1.97>	corque vetusta meum, tamquam nova, vulnera novit,
<ov. tr. 4.1.98>	inque sinum maestae labitur imber aquae,
<ov. tr. 4.1.99>	cum vice mutata, qui sim fuerimque, recordor,
<ov. tr. 4.1.100>	et, tulerit quo me casus et unde, subit,
<ov. tr. 4.1.101>	saepe manus demens, studiis irata sibique,
<ov. tr. 4.1.102>	misit in arsuros carmina nostra focos,
<ov. tr. 4.1.103>	atque ita  de multis quoniam non multa supersunt,
<ov. tr. 4.1.104>	cum venia facito, quisquis es, ista legas.
<ov. tr. 4.1.105>	tu quoque non melius, quam sunt mea tempora, carmen,
<ov. tr. 4.1.106>	interdicta mihi, consule. Roma, boni.

<ov. tr. 4.2.1>	Iam fera Caesaribus Germania, totus ut orbis,
<ov. tr. 4.2.2>	victa potest flexo succubuisse genu,
<ov. tr. 4.2.3>	altaque velentur fortasse Palatia sertis,
<ov. tr. 4.2.4>	turaque in igne sonent inficiantque diem,
<ov. tr. 4.2.5>	candidaque adducta collum percussa securi
<ov. tr. 4.2.6>	victima purpureo sanguine pulset humum,
<ov. tr. 4.2.7>	donaque amicorum templis promissa deorum
<ov. tr. 4.2.8>	reddere victores Caesar uterque parent,
<ov. tr. 4.2.9>	et qui Caesareo iuvenes sub nomine crescunt,
<ov. tr. 4.2.10>	perpetuo terras ut domus illa regat,
<ov. tr. 4.2.11>	cumque bonis nuribus pro sospite Livia nato
<ov. tr. 4.2.12>	munera det meritis, saepe datura, deis,
<ov. tr. 4.2.13>	et pariter matres et quae sine crimine castos
<ov. tr. 4.2.14>	perpetua servant virginitate focos;
<ov. tr. 4.2.15>	plebs pia cumque pia laetetur plebe senatus,
<ov. tr. 4.2.16>	parvaque cuius eram pars ego nuper eques.
<ov. tr. 4.2.17>	nos procul expulsos communia gaudia fallunt,
<ov. tr. 4.2.18>	famaque tam longe non nisi parva venit,
<ov. tr. 4.2.19>	ergo omnis populus poterit spectare triumphos,
<ov. tr. 4.2.20>	cumque ducum titulis oppida capta leget,
<ov. tr. 4.2.21>	vinclaque captiva reges cervice gerentes
<ov. tr. 4.2.22>	ante coronatos ire videbit equos,
<ov. tr. 4.2.23>	et cernet vultus aliis pro tempore versos,
<ov. tr. 4.2.24>	terribiles aliis inmemoresque sui,
<ov. tr. 4.2.25>	quorum pars causas et res et nomina quaeret,
<ov. tr. 4.2.26>	pars referet, quamvis noverit illa parum.
<ov. tr. 4.2.27>	"hic, qui Sidonio fulget sublimis in ostro,
<ov. tr. 4.2.28>	dux fuerat belli, proximus ille duci.
<ov. tr. 4.2.29>	hic, qui nunc in humo lumen miserabile fixit,
<ov. tr. 4.2.30>	non isto vultu, cum tulit arma, fuit.
<ov. tr. 4.2.31>	ille ferox et adhuc oculis hostilibus ardens
<ov. tr. 4.2.32>	hortator pugnae consiliumque fuit.
<ov. tr. 4.2.33>	perfidus hic nostros inclusit fraude locorum,
<ov. tr. 4.2.34>	squalida promissis qui tegit ora comis.
<ov. tr. 4.2.35>	illo, qui sequitur, dicunt mactata ministro
<ov. tr. 4.2.36>	saepe recusanti corpora capta deo.
<ov. tr. 4.2.37>	hic lacus, hi montes, haec tot castella, tot amnes
<ov. tr. 4.2.38>	plena ferae caedis, plena cruoris erant.
<ov. tr. 4.2.39>	Drusus in his meruit quondam cognomina terris,
<ov. tr. 4.2.40>	quae bona progenies, digna parente, fuit.
<ov. tr. 4.2.41>	cornibus hic fractis viridi male tectus ab ulva
<ov. tr. 4.2.42>	decolor ipse suo sanguine Rhenus erat.
<ov. tr. 4.2.43>	crinibus en etiam fertur Germania passis,
<ov. tr. 4.2.44>	et ducis invicti sub pede maesta sedet,
<ov. tr. 4.2.45>	collaque Romanae praebens animosa securi
<ov. tr. 4.2.46>	vincula fert illa, qua tulit arma, manu."
<ov. tr. 4.2.47>	hos super in curru, Caesar, victore veheris
<ov. tr. 4.2.48>	purpureus populi rite per ora tui,
<ov. tr. 4.2.49>	quaque ibis, manibus circumplaudere tuorum,
<ov. tr. 4.2.50>	undique iactato flore tegente vias.
<ov. tr. 4.2.51>	tempora Phoebea lauro cingetur " io " que
<ov. tr. 4.2.52>	miles " io " magna voce " triumphe " canet,
<ov. tr. 4.2.53>	ipse sono plausuque simul fremituque canente
<ov. tr. 4.2.54>	quadriiugos cernes saepe resistere equos.
<ov. tr. 4.2.55>	inde pet es arcem et delubra faventia votis,
<ov. tr. 4.2.56>	et dabitur merito laurea vota Iovi.
<ov. tr. 4.2.57>	haec ego summotus qua possum mente videbo :
<ov. tr. 4.2.58>	erepti nobis ius habet illa loci : 
<ov. tr. 4.2.59>	illa per inmensas spatiatur libera terras,
<ov. tr. 4.2.60>	in caelum celeri pervenit illa via , 
<ov. tr. 4.2.61>	illa meos oculos mediam deducit in urbem,
<ov. tr. 4.2.62>	immunes tanti nec sinit esse boni; 
<ov. tr. 4.2.63>	invenitque animus, qua currus spectet eburnos;
<ov. tr. 4.2.64>	sic certe in patria per breve tempus ero,
<ov. tr. 4.2.65>	vera tamen capiet populus spectacula felix,
<ov. tr. 4.2.66>	laetaque erit praesens cum duce turba suo.
<ov. tr. 4.2.67>	at mihi fingendo tantum longeque remotis
<ov. tr. 4.2.68>	auribus hic fructus percipiendus erit, 
<ov. tr. 4.2.69>	atque procul Latio diversum missus in orbem
<ov. tr. 4.2.70>	qui narret cupido, vix erit, ista mihi.
<ov. tr. 4.2.71>	is quoque iam serum referet veteremque triumphum:
<ov. tr. 4.2.72>	quo tamen audiero tempore, laetus ero.
<ov. tr. 4.2.73>	illa dies veniet, mea qua lugubria ponam,
<ov. tr. 4.2.74>	causaque privata publica maior erit.

<ov. tr. 4.3.1>	Magna minorque ferae, quarum regis altera Graias,
<ov. tr. 4.3.2>	altera Sidonias, utraque sicca, rates,
<ov. tr. 4.3.3>	omnia cum summo positae videatis in axe,
<ov. tr. 4.3.4>	et maris occiduas non subeatis aquas,
<ov. tr. 4.3.5>	aetheriamque suis cingens amplexibus arcem
<ov. tr. 4.3.6>	vester ab intacta circulus extet humo,
<ov. tr. 4.3.7>	aspicite illa, precor, quae non bene moenia quondam
<ov. tr. 4.3.8>	dicitur Iliades transiluisse Remus,
<ov. tr. 4.3.9>	inque meam nitidos dominam convertite vultus,
<ov. tr. 4.3.10>	sitque memor nostri necne, referte mihi.
<ov. tr. 4.3.11>	ei mihi, cur timeam? quae sunt manifesta, requiro.
<ov. tr. 4.3.12>	cur iacet  ambiguo spes mea mixta metu?
<ov. tr. 4.3.13>	crede, quod est et vis, ac desine tuta vereri,
<ov. tr. 4.3.14>	deque fide certa sit tibi certa fides,
<ov. tr. 4.3.15>	quodque polo fixae nequeunt tibi dicere flammae,
<ov. tr. 4.3.16>	non mentitura tu tibi voce refer,
<ov. tr. 4.3.17>	esse tui memorem, de qua tibi maxima cura est,
<ov. tr. 4.3.18>	quodque potest, secum nomen habere tuum
<ov. tr. 4.3.19>	vultibus illa tuis tamquam praesentis inhaeret,
<ov. tr. 4.3.20>	teque remota procul, si modo vivit, amat.
<ov. tr. 4.3.21>	ecquid, ubi incubuit iusto mens aegra dolori,
<ov. tr. 4.3.22>	lenis ab admonito pectore somnus abit?
<ov. tr. 4.3.23>	tunc subeunt curae, dum te lectusque locusque
<ov. tr. 4.3.24>	tangit et oblitam non sinit esse mei,
<ov. tr. 4.3.25>	et veniunt aestus, et nox inmensa videtur,
<ov. tr. 4.3.26>	fessaque iactati corporis ossa dolent?
<ov. tr. 4.3.27>	non equidem dubito, quin haec et cetera fiant,
<ov. tr. 4.3.28>	detque tuus maesti signa doloris amor,
<ov. tr. 4.3.29>	nec cruciere minus, quam cum Thebana cruentum
<ov. tr. 4.3.30>	Hectora Thessalico vidit ab axe rapi.
<ov. tr. 4.3.31>	quid tamen ipse precer dubito, nec dicere possum,
<ov. tr. 4.3.32>	affectum quem te mentis habere velim.
<ov. tr. 4.3.33>	tristis es? indignor quod sim tibi causa doloris ;
<ov. tr. 4.3.34>	non es? at  amisso coniuge digna fores.
<ov. tr. 4.3.35>	tu vero tua damna dole, mitissima coniunx,
<ov. tr. 4.3.36>	tempus et a nostris exige triste malis, 
<ov. tr. 4.3.37>	Aeque meos casus: est quaedam flere voluptas;
<ov. tr. 4.3.38>	expletur lacrimis egeriturque dolor,
<ov. tr. 4.3.39>	atque utinam lugenda tibi non vita, sed esset
<ov. tr. 4.3.40>	mors mea, morte fores sola relicta mea!
<ov. tr. 4.3.41>	spiritus hic per te patrias exisset in auras,
<ov. tr. 4.3.42>	sparsissent lacrimae pectora nostra piae,
<ov. tr. 4.3.43>	supremoque die notum spectantia caelum
<ov. tr. 4.3.44>	texissent digiti lumina nostra tui,
<ov. tr. 4.3.45>	et cinis in tumulo positus iacuisset avito,
<ov. tr. 4.3.46>	tactaque nascenti corpus haberet humus;
<ov. tr. 4.3.47>	denique, ut et vixi, sine crimine mortuus essem.
<ov. tr. 4.3.48>	nunc mea supplicio vita pudenda suo est. 
<ov. tr. 4.3.49>	me miserum, si tu, cum dicens exulis uxor,
<ov. tr. 4.3.50>	avertis vultus et subit ora rubor!
<ov. tr. 4.3.51>	me miserum, si turpe putas mihi nupta videri!
<ov. tr. 4.3.52>	me miserum, si te iam pudet esse meam!
<ov. tr. 4.3.53>	tempus ubi est illud, quo te iactare solebas
<ov. tr. 4.3.54>	coniuge, nec nomen dissimulare viri?
<ov. tr. 4.3.55>	tempus ubi est, quo te  - nisi non vis illa referri - 
<ov. tr. 4.3.56>	et dici, memini, iuvit et esse meam?
<ov. tr. 4.3.57>	utque proba dignum est, omni tibi dote placebam:
<ov. tr. 4.3.58>	addebat veris multa faventis amor.
<ov. tr. 4.3.59>	nec, quem praeferres - ita res tibi magna videbar - 
<ov. tr. 4.3.60>	quemque tuum malles esse, vir alter erat.
<ov. tr. 4.3.61>	nunc quoque ne pudeat, quod sis mihi nupta; tuusque
<ov. tr. 4.3.62>	non debet dolor hinc, debet abesse pudor,
<ov. tr. 4.3.63>	cum cecidit Capaneus subito temerarius ictu,
<ov. tr. 4.3.64>	num legis Euadnen erubuisse viro?
<ov. tr. 4.3.65>	nec quia rex mundi compescuit ignibus ignes, 
<ov. tr. 4.3.66>	ipse suis Phaëthon infitiandus erat. 
<ov. tr. 4.3.67>	nec Semele Cadmo facta est aliena parenti,
<ov. tr. 4.3.68>	quod precibus periit ambitiosa suis.
<ov. tr. 4.3.69>	nec tibi, quod saevis ego sum Iovis ignibus ictus,
<ov. tr. 4.3.70>	purpureus molli fiat in ore pudor.
<ov. tr. 4.3.71>	sed magis in curam nostri consurge tuendi,
<ov. tr. 4.3.72>	exemplumque mihi coniugis esto bonae,
<ov. tr. 4.3.73>	materiamque tuis tristem virtutibus imple:
<ov. tr. 4.3.74>	ardua per praeceps gloria vadit iter.
<ov. tr. 4.3.75>	Hectora quis nosset, si felix Troia fuisset?
<ov. tr. 4.3.76>	publica virtutis per mala facta via est.
<ov. tr. 4.3.77>	ars tua, Tiphy, iacet, si non sit in aequore fluctus:
<ov. tr. 4.3.78>	si valeant homines, ars tua, Phoebe, iacet.
<ov. tr. 4.3.79>	quae latet inque bonis cessat non cognita rebus,
<ov. tr. 4.3.80>	apparet virtus arguiturque malis.
<ov. tr. 4.3.81>	dat tibi nostra locum tituli fortuna, caputque
<ov. tr. 4.3.82>	conspicuum pietas qua tua tollat, habet.
<ov. tr. 4.3.83>	utere temporibus, quorum nunc munere facta est 
<ov. tr. 4.3.84>	et patet in laudes area lata tuas.

<ov. tr. 4.4.1>	O qui, nominibus cum sis generosus avorum,
<ov. tr. 4.4.2>	exsuperas morum nobilitate genus,
<ov. tr. 4.4.3>	cuius inest animo patrii candoris imago,
<ov. tr. 4.4.4>	non careat nervis  candor ut iste suis,
<ov. tr. 4.4.5>	cuius in ingenio est patriae facundia linguae,
<ov. tr. 4.4.6>	qua prior in Latio non fuit ulla foro - 
<ov. tr. 4.4.7>	quod minime volui, positis pro nomine signis
<ov. tr. 4.4.8>	dictus es: ignoscas laudibus ipse tuis.
<ov. tr. 4.4.9>	nil ego peccavi; tua te bona cognita produnt
<ov. tr. 4.4.10>	si, quod es, appares, culpa soluta mea est.
<ov. tr. 4.4.11>	nec tamen officium nostro tibi carmine factum
<ov. tr. 4.4.12>	principe tam iusto posse nocere puto.
<ov. tr. 4.4.13>	ipse pater patriae - quid enim est civilius illo?-
<ov. tr. 4.4.14>	sustinet in nostro carmine saepe legi,
<ov. tr. 4.4.15>	nec prohibere potest, quia res est publica Caesar,
<ov. tr. 4.4.16>	et de communi pars quoque nostra bono est.
<ov. tr. 4.4.17>	Iuppiter ingeniis praebet sua numina vatum,
<ov. tr. 4.4.18>	seque celebrari quolibet ore sinit,
<ov. tr. 4.4.19>	causa tua exemplo superorum tuta duorum est,
<ov. tr. 4.4.20>	quorum hic aspicitur, creditur ille deus.
<ov. tr. 4.4.21>	ut non debuerim, tamen hoc ego crimen habebo :
<ov. tr. 4.4.22>	non fuit arbitri! littera nostra tui.
<ov. tr. 4.4.23>	nec nova, quod tecum loquor, est iniuria nostra,
<ov. tr. 4.4.24>	incolumis cum quo saepe locutus era.
<ov. tr. 4.4.25>	quo vereare minus ne sim tibi crimen amicus,
<ov. tr. 4.4.26>	invidiam, siqua est, auctor habere potest,
<ov. tr. 4.4.27>	nam tuus est primis cultus mihi semper ab annis - 
<ov. tr. 4.4.28>	hoc certe noli dissimulare - pater,
<ov. tr. 4.4.29>	ingeniumque meum (potes hoc meminisse) probabat
<ov. tr. 4.4.30>	plus etiam quam me iudice dignus eram;
<ov. tr. 4.4.31>	deque meis illo referebat versibus ore,
<ov. tr. 4.4.32>	in quo pars magnae nobilitatis erat.
<ov. tr. 4.4.33>	non igitur tibi nunc, quod me domus ista recepit,
<ov. tr. 4.4.34>	sed prius auctori sunt data verba tuo. 
<ov. tr. 4.4.35>	nec  data sunt, mihi crede, tamen: sed in omnibus actis
<ov. tr. 4.4.36>	ultima si demas, vita tuenda mea est.
<ov. tr. 4.4.37>	hanc quoque, qua perii, culpam scelus esse negabis,
<ov. tr. 4.4.38>	si tanti senes sit tibi nota mali.
<ov. tr. 4.4.39>	aut timor aut error nobis, prius obfuit error.
<ov. tr. 4.4.40>	 a!  sine me fati non meminisse mei;
<ov. tr. 4.4.41>	neve retractando nondum coeuntia rumpam 
<ov. tr. 4.4.42>	vulnera: vix illis proderit ipsa quies,
<ov. tr. 4.4.43>	ergo ut iure damus poenas, sic afuit omne
<ov. tr. 4.4.44>	peccato facinus consiliumque meo;
<ov. tr. 4.4.45>	idque deus sentit; pro quo nec lumen ademptum,
<ov. tr. 4.4.46>	nec mihi detractas possidet alter opes.
<ov. tr. 4.4.47>	forsitan hanc ipsam, vivam modo, finiet olim,
<ov. tr. 4.4.48>	tempore cum fuerit lenior ira, fugam.
<ov. tr. 4.4.49>	nunc precor hinc alio iubeat discedere, si non
<ov. tr. 4.4.50>	nostra verecundo vota pudore carent,
<ov. tr. 4.4.51>	mitius exilium pauloque propinquius opto,
<ov. tr. 4.4.52>	quique sit a saevo longius hoste locus;
<ov. tr. 4.4.53>	quantaque in Augusto clementia, si quis ab illo
<ov. tr. 4.4.54>	hoc peteret pro me, forsitan ille daret.
<ov. tr. 4.4.55>	frigida me cohibent Euxini litora Ponti :
<ov. tr. 4.4.56>	dictus ab antiquis Axenus ille fuit.
<ov. tr. 4.4.57>	nam neque iactantur moderatis aequora ventis,
<ov. tr. 4.4.58>	nec placidos portus hospita navis adit.
<ov. tr. 4.4.59>	sunt circa gentes, quae praedam sanguine quaerunt;
<ov. tr. 4.4.60>	nec minus infida terra timetur aqua.
<ov. tr. 4.4.61>	illi, quos audis hominum gaudere cruore,
<ov. tr. 4.4.62>	paene sub eiusdem sideris axe iacent,
<ov. tr. 4.4.63>	nec procul a nobis locus est, ubi Taurica dira
<ov. tr. 4.4.64>	caede pharetratae spargitur ara deae.
<ov. tr. 4.4.65>	haec prius, ut memorant, non invidiosa nefandis
<ov. tr. 4.4.66>	nec cupienda bonis regna Thoantis erant.
<ov. tr. 4.4.67>	hic pro supposita virgo Pelopeïa cerva
<ov. tr. 4.4.68>	sacra deae coluit qualiacumque suae.
<ov. tr. 4.4.69>	quo postquam, dubium pius an sceleratus, Orestes
<ov. tr. 4.4.70>	exactus Furiis venerat ipse suis,
<ov. tr. 4.4.71>	et comes exemplum veri Phoceus amoris,
<ov. tr. 4.4.72>	qui duo corporibus mentibus unus erant,
<ov. tr. 4.4.73>	protinus evincti  tristem ducuntur ad aram,
<ov. tr. 4.4.74>	quae stabat geminas ante cruenta fores.
<ov. tr. 4.4.75>	nec tamen hunc sua mors, nec mors sua terruit illum
<ov. tr. 4.4.76>	alter ob alterius funera maestus erat.
<ov. tr. 4.4.77>	et iam constiterat stricto mucrone sacerdos,
<ov. tr. 4.4.78>	cinxerat et Graias barbara vitta comas,
<ov. tr. 4.4.79>	cum vice sermonis fratrem cognovit, et illi
<ov. tr. 4.4.80>	pro nece complexus Iphigenia dedit,
<ov. tr. 4.4.81>	laeta deae signum crudelia sacra perosae
<ov. tr. 4.4.82>	transtulit ex illis in meliora locis,
<ov. tr. 4.4.83>	haec igitur regio, magni paene ultima mundi,
<ov. tr. 4.4.84>	quam fugere homines dique, propinqua mihi est:
<ov. tr. 4.4.85>	aque  mea terra  prope sunt funebria sacra,
<ov. tr. 4.4.86>	si modo Nasoni barbara terra sua est.
<ov. tr. 4.4.87>	o utinam venti, quibus est ablatus Orestes,
<ov. tr. 4.4.88>	placato referant et mea vela deo!

<ov. tr. 4.5.1>	O mihi dilectos inter pars prima sodales,
<ov. tr. 4.5.2>	unica fortunis ara reperta meis
<ov. tr. 4.5.3>	cuius ab adloquiis anima haec moribunda revixit,
<ov. tr. 4.5.4>	ut vigil infusa Pallade flamma solet;
<ov. tr. 4.5.5>	qui veritus non es portus aperire fideles
<ov. tr. 4.5.6>	fulmine percussae confugiumque rati;
<ov. tr. 4.5.7>	cuius eram censu non me sensurus egentem,
<ov. tr. 4.5.8>	si Caesar patrias eripuisset opes.
<ov. tr. 4.5.9>	temporis oblitum dum me rapit impetus huius,
<ov. tr. 4.5.10>	excidit heu nomen quam mihi paene
<ov. tr. 4.5.11>	tuum! tu tamen agnoscis tactusque cupidine laudis,
<ov. tr. 4.5.12>	ille ego sum cuperes dicere posse palam,
<ov. tr. 4.5.13>	certe ego, si sineres, titulum tibi reddere vellem,
<ov. tr. 4.5.14>	et raram famae conciliare fidem.
<ov. tr. 4.5.15>	ne noceam grato vereor tibi carmine, neve
<ov. tr. 4.5.16>	intempestivus nominis obstet honor,
<ov. tr. 4.5.17>	quod licet (et  tutum est) intra tua pectora gaude
<ov. tr. 4.5.18>	meque tui memorem teque fuisse pium,
<ov. tr. 4.5.19>	utque facis, remis ad opem luctare ferendam,
<ov. tr. 4.5.20>	dum veniat placido mollior aura deo;
<ov. tr. 4.5.21>	et tutare caput nulli servabile, si non
<ov. tr. 4.5.22>	qui mersit Stygia sublevet illud aqua;
<ov. tr. 4.5.23>	teque, quod est rarum, praesta constanter ad omne
<ov. tr. 4.5.24>	indeclinatae munus amicitiae.
<ov. tr. 4.5.25>	sic tua processus habeat fortuna perennes,
<ov. tr. 4.5.26>	sic ope non egeas ipse iuvesque tuos, 
<ov. tr. 4.5.27>	sic aequet tua nupta virum bonitate perenni,
<ov. tr. 4.5.28>	incidat et vestro nulla  querella toro;
<ov. tr. 4.5.29>	diligat et semper socius de sanguinis illo,
<ov. tr. 4.5.30>	quo pius affectu Castora frater amat;
<ov. tr. 4.5.31>	sic iuvenis similisque tibi sit natus, et illum
<ov. tr. 4.5.32>	moribus agnoscat quilibet esse tuum;
<ov. tr. 4.5.33>	sic faciat socerum taeda te nata iugali,
<ov. tr. 4.5.34>	nec tardum iuveni det tibi nomen avi.

<ov. tr. 4.6.1>	Tempore ruricolae patiens fit taurus aratri,
<ov. tr. 4.6.2>	praebet et incurvo colla premenda iugo;
<ov. tr. 4.6.3>	tempore paret equus lentis animosus habenis,
<ov. tr. 4.6.4>	et placido duros accipit ore lupos;
<ov. tr. 4.6.5>	tempore Poenorum compescitur ira leonum,
<ov. tr. 4.6.6>	nec feritas animo, quae fuit ante, manet;
<ov. tr. 4.6.7>	quaeque sui monitis  obtemperat Inda magistri
<ov. tr. 4.6.8>	belua, servitium tempore victa subit.
<ov. tr. 4.6.9>	tempus ut extensis tumeat facit uva racemis,
<ov. tr. 4.6.10>	vixque merum capiant grana quod intus habent;
<ov. tr. 4.6.11>	tempus et in canas semen producit aristas,
<ov. tr. 4.6.12>	et ne sint tristi poma sapore cavet. 
<ov. tr. 4.6.13>	hoc tenuat dentem terram renovantis  aratri,
<ov. tr. 4.6.14>	hoc rigidas silices, hoc adamanta terit;
<ov. tr. 4.6.15>	hoc etiam saevas paulatim mitigat iras,
<ov. tr. 4.6.16>	hoc minuit luctus maestaque corda levat,
<ov. tr. 4.6.17>	cuncta potest igitur tacito pede lapsa vetustas
<ov. tr. 4.6.18>	praeterquam curas attenuare meas.
<ov. tr. 4.6.19>	ut patria careo, bis frugibus area trita est,
<ov. tr. 4.6.20>	dissiluit nudo pressa bis uva pede.
<ov. tr. 4.6.21>	nec quaesita tamen spatio patientia longo est,
<ov. tr. 4.6.22>	mensque mali sensum nostra recentis habet,
<ov. tr. 4.6.23>	scilicet et veteres fugiunt iuga saepe iuvenci,
<ov. tr. 4.6.24>	et domitus freno saepe repugnat equus.
<ov. tr. 4.6.25>	tristior est etiam praesens aerumna priore:
<ov. tr. 4.6.26>	ut sit enim sibi par, crevit et aucta mora est.
<ov. tr. 4.6.27>	nec tam nota mihi, quam sunt, mala nostra fuerunt;
<ov. tr. 4.6.28>	nunc  magis hoc, quo sunt cognitiora, gravant.
<ov. tr. 4.6.29>	est quoque non nihilum  vires afferre recentes,
<ov. tr. 4.6.30>	nec praeconsumptum temporis esse malis,
<ov. tr. 4.6.31>	fortior in fulva novus est luctator harena,
<ov. tr. 4.6.32>	quam cui sunt tarda brachia fessa mora.
<ov. tr. 4.6.33>	integer est melior nitidis gladiator in armis,
<ov. tr. 4.6.34>	quam cui tela suo sanguine tincta rubent.
<ov. tr. 4.6.35>	fert bene praecipites navis modo facta procellas:
<ov. tr. 4.6.36>	quamlibet exiguo solvitur imbre vetus.
<ov. tr. 4.6.37>	nos quoque quae ferimus, tulimus patientius ante quam 
<ov. tr. 4.6.38>	quae: quam Ehwald mala sunt longa multiplicata die!
<ov. tr. 4.6.39>	credite, deficio, nostroque a corpore quantum
<ov. tr. 4.6.40>	 auguror, accedunt tempora parva malis.
<ov. tr. 4.6.41>	nam neque sunt vires, nec qui color esse solebat:
<ov. tr. 4.6.42>	vix habeo tenuem, quae tegat ossa, cutem,
<ov. tr. 4.6.43>	corpore sed mens est aegro magis aegra, malique
<ov. tr. 4.6.44>	in circumspectu stat sine fine sui.
<ov. tr. 4.6.45>	urbis abest facies, absunt, mea cura, sodales,
<ov. tr. 4.6.46>	et, qua nulla mihi carior, uxor abest,
<ov. tr. 4.6.47>	vulgus adest Scythicum bracataque turba Getarum:
<ov. tr. 4.6.48>	sic me  quae video non videoque movent. 
<ov. tr. 4.6.49>	una tamen spes est quae me soletur in istis,
<ov. tr. 4.6.50>	haec fore morte mea non diuturna mala.

<ov. tr. 4.7.1>	Bis me sol adiit gelidae post frigora brumae,
<ov. tr. 4.7.2>	bisque suum tacto Pisce peregit iter.
<ov. tr. 4.7.3>	tempore tam longo cur non tua dextera versus
<ov. tr. 4.7.4>	quamlibet in paucos officiosa fuit?
<ov. tr. 4.7.5>	cur tua cessavit pietas, scribentibus illis,
<ov. tr. 4.7.6>	exiguus nobis cum quibus usus erat?
<ov. tr. 4.7.7>	cur, quotiens  alicui chartae sua vincula dempsi,
<ov. tr. 4.7.8>	illam speravi nomen habere tuum?
<ov. tr. 4.7.9>	di faciant ut saepe tua sit epistula dextra
<ov. tr. 4.7.10>	scripta, sed e multis reddita nulla mihi.
<ov. tr. 4.7.11>	quod precor, esse liquet. credam prius ora Medusae
<ov. tr. 4.7.12>	Gorgonis anguineis  cincta fuisse comis,
<ov. tr. 4.7.13>	esse canes utero sub virginis, esse Chimaeram,
<ov. tr. 4.7.14>	a truce quae flammis separet angue leam.
<ov. tr. 4.7.15>	quadrupedesque hominis  cum pectore pectora iunctos,
<ov. tr. 4.7.16>	tergeminumque virum tergeminumque canem,
<ov. tr. 4.7.17>	Sphingaque et Harpyias serpentipedesque Gigantes, 
<ov. tr. 4.7.18>	centimanumque Gyan semibovemque virum.
<ov. tr. 4.7.19>	haec ego cuncta prius, quam te, carissime, credam
<ov. tr. 4.7.20>	mutatum curam deposuisse mei,
<ov. tr. 4.7.21>	innumeri montes inter me teque viaeque
<ov. tr. 4.7.22>	Summaque et campi nec freta pauca iacent,
<ov. tr. 4.7.23>	mille potest causis a te quae littera saepe
<ov. tr. 4.7.24>	missa sit in nostras rara venire manus;
<ov. tr. 4.7.25>	mille tamen causas scribendo vince frequenter,
<ov. tr. 4.7.26>	excusem ne te semper, amice, mihi.

<ov. tr. 4.8.1>	Iam mea cycneas imitantur tempora plumas,
<ov. tr. 4.8.2>	inficit et nigras alba senecta comas,
<ov. tr. 4.8.3>	iam subeunt anni fragiles et inertior aetas,
<ov. tr. 4.8.4>	iamque parum firmo me mihi ferre grave est.
<ov. tr. 4.8.5>	nunc erat, ut posito deberem fine laborum
<ov. tr. 4.8.6>	vivere, me nullo  sollicitante metu,
<ov. tr. 4.8.7>	quaeque meae semper placuerunt otia menti
<ov. tr. 4.8.8>	carpere et in studiis molliter esse meis, 
<ov. tr. 4.8.9>	et parvam celebrare domum veteresque Penates
<ov. tr. 4.8.10>	et quae nunc domino rura paterna carent,
<ov. tr. 4.8.11>	inque sinu dominae carisque sodalibus inque
<ov. tr. 4.8.12>	securus patria consenuisse mea.
<ov. tr. 4.8.13>	haec mea sic quondam peragi speraverat aetas:
<ov. tr. 4.8.14>	hos ego sic annos ponere dignus eram.
<ov. tr. 4.8.15>	non ita dis visum est, qui me terraque marique
<ov. tr. 4.8.16>	actum  Sarmaticis exposuere locis.
<ov. tr. 4.8.17>	in cava ducuntur quassae navalia puppes,
<ov. tr. 4.8.18>	ne temere in mediis dissoluantur aquis. 
<ov. tr. 4.8.19>	ne cadat et multas palmas inhonestet adeptus,  
<ov. tr. 4.8.20>	languidus in pratis gramina carpit equus,
<ov. tr. 4.8.21>	miles ubi emeritis non est satis utilis annis,
<ov. tr. 4.8.22>	ponit ad antiquos, quae tulit, arma Lares,
<ov. tr. 4.8.23>	sic igitur, tarda vires minuente senecta,
<ov. tr. 4.8.24>	me quoque donari iam rude tempus erat.
<ov. tr. 4.8.25>	tempus erat nec me peregrinum ducere caelum,
<ov. tr. 4.8.26>	nec siccam Getico fonte levare sitim,
<ov. tr. 4.8.27>	sed modo, quos habui, vacuos secedere in hortos,
<ov. tr. 4.8.28>	nunc hominum visu rursus et urbe frui.
<ov. tr. 4.8.29>	sic animo quondam non divinante futura
<ov. tr. 4.8.30>	optabam placide vivere posse senex.
<ov. tr. 4.8.31>	fata repugnarunt, quae, cum mihi tempora prima
<ov. tr. 4.8.32>	mollia praebuerint, posteriora gravant.
<ov. tr. 4.8.33>	iamque decem lustris omni sine labe peractis,
<ov. tr. 4.8.34>	parte premor vitae deteriore meae,
<ov. tr. 4.8.35>	nec procul a metis, quas paene tenere videbar,
<ov. tr. 4.8.36>	curriculo gravis est facta ruina meo.
<ov. tr. 4.8.37>	ergo illum demens in me saevire coegi,
<ov. tr. 4.8.38>	mitius inmensus quo nihil orbis habet?
<ov. tr. 4.8.39>	ipsaque delictis victa est clementia nostris,
<ov. tr. 4.8.40>	nec tamen errori vita negata meo est? 
<ov. tr. 4.8.41>	vita procul patria peragenda sub axe Boreo,
<ov. tr. 4.8.42>	qua maris Euxini terra sinistra iacet.
<ov. tr. 4.8.43>	hoc mihi si Delphi  Dodonaque diceret ipsa,
<ov. tr. 4.8.44>	esse videretur vanus uterque locus.
<ov. tr. 4.8.45>	nil adeo validum est, adamas licet alliget illud,
<ov. tr. 4.8.46>	ut maneat rapido firmius igne Iovis; 
<ov. tr. 4.8.47>	nil ita sublime est supraque pericula tendit
<ov. tr. 4.8.48>	non sit ut inferius suppositumque deo.
<ov. tr. 4.8.49>	nam quamquam vitio pars est contracta malorum,
<ov. tr. 4.8.50>	plus tamen exitii numinis ira dedit.
<ov. tr. 4.8.51>	at vos admoniti nostris quoque casibus este,
<ov. tr. 4.8.52>	aequantem superos emeruisse virum.

<ov. tr. 4.9.1>	Si licet et pateris, nomen facinusque tacebo,
<ov. tr. 4.9.2>	et tua Lethaeis acta dabuntur aquis,
<ov. tr. 4.9.3>	nostraque vincetur lacrimis clementia  seris,
<ov. tr. 4.9.4>	fac modo te pateat paenituisse tui;
<ov. tr. 4.9.5>	fac modo te damnes cupiasque eradere vitae
<ov. tr. 4.9.6>	tempora, si possis, Tisiphonea tuae.
<ov. tr. 4.9.7>	sin minus, et flagrant odio tua pectora nostro,
<ov. tr. 4.9.8>	induet infelix arma coacta dolor,
<ov. tr. 4.9.9>	sim licet extremum, sicut sum, missus in orbem,
<ov. tr. 4.9.10>	nostra suas istinc  porriget ira manus,
<ov. tr. 4.9.11>	omnia, si nescis, Caesar mihi iura reliquit,
<ov. tr. 4.9.12>	et sola est patria poena carere mea. 
<ov. tr. 4.9.13>	et patriam, modo sit sospes, speramus ab illo:
<ov. tr. 4.9.14>	saepe Iovis telo quercus adusta viret.
<ov. tr. 4.9.15>	denique vindictae si sit mihi nulla facultas,
<ov. tr. 4.9.16>	Pierides vires et sua tela dabunt,
<ov. tr. 4.9.17>	quod Scythicis habitem longe summotus in oris,
<ov. tr. 4.9.18>	siccaque sint oculis proxima signa meis,
<ov. tr. 4.9.19>	nostra per inmensas ibunt praeconia gentes,
<ov. tr. 4.9.20>	quodque querar notum qua patet orbis erit.
<ov. tr. 4.9.21>	ibit ad occasum quicquid dicemus ab ortu,
<ov. tr. 4.9.22>	testis et Hesperiae vocis Eous erit.
<ov. tr. 4.9.23>	trans ego tellurem, trans altas audiar undas,
<ov. tr. 4.9.24>	et gemitus vox est magna futura mei,
<ov. tr. 4.9.25>	nec tua te sontem tantummodo saecula norint .
<ov. tr. 4.9.26>	perpetuae crimen posteritatis eris.
<ov. tr. 4.9.27>	iam feror in pugnas et nondum cornua sumpsi,
<ov. tr. 4.9.28>	nec mihi sumendi causa sit ulla velim.
<ov. tr. 4.9.29>	Circus adhuc cessat; spargit iam torvus  harenam
<ov. tr. 4.9.30>	taurus et infesto iam pede pulsat humum.
<ov. tr. 4.9.31>	hoc quoque, quam volui, plus est. cane, Musa, receptus,
<ov. tr. 4.9.32>	dum licet huic nomen dissimulare suum.

<ov. tr. 4.10.1>	Ille ego qui fuerim, tenerorum lusor amorum,
<ov. tr. 4.10.2>	quem legis, ut noris, accipe posteritas.
<ov. tr. 4.10.3>	Sulmo mihi patria est, gelidis uberrimus undis,
<ov. tr. 4.10.4>	milia qui novies distat ab urbe decem.
<ov. tr. 4.10.5>	editus hic ego sum, nec non, ut tempora noris,
<ov. tr. 4.10.6>	cum cecidit fato consul uterque pari
<ov. tr. 4.10.7>	si quid id est, usque a proavis  vetus ordinis heres
<ov. tr. 4.10.8>	non modo fortunae munere factus eques,
<ov. tr. 4.10.9>	nec stirps prima fui; genito sum fratre creatus,
<ov. tr. 4.10.10>	qui tribus ante quater mensibus ortus erat.
<ov. tr. 4.10.11>	Lucifer amborum natalibus affuit idem:
<ov. tr. 4.10.12>	una celebrata est per duo liba dies;
<ov. tr. 4.10.13>	haec est armiferae  festis de quinque Minervae,
<ov. tr. 4.10.14>	quae fieri pugna prima cruenta solet.
<ov. tr. 4.10.15>	protinus excolimur teneri curaque parentis
<ov. tr. 4.10.16>	imus ad insignes urbis ab arte viros.
<ov. tr. 4.10.17>	frater ad eloquium viridi tendebat ab aevo,
<ov. tr. 4.10.18>	fortia verbosi natus ad arma fori,
<ov. tr. 4.10.19>	at mihi iam puero caelestia sacra placebant,
<ov. tr. 4.10.20>	inque suum furtim Musa trahebat opus.
<ov. tr. 4.10.21>	saepe pater dixit " studium quid inutile temptas :
<ov. tr. 4.10.22>	Maeonides nullas ipse reliquit opes."
<ov. tr. 4.10.23>	motus eram dictis, totoque Helicone relicto
<ov. tr. 4.10.24>	scribere temptabam  verba soluta modis.
<ov. tr. 4.10.25>	sponte sua carmen numeros veniebat ad aptos,
<ov. tr. 4.10.26>	et quod temptabam scribere  versus erat.
<ov. tr. 4.10.27>	interea tacito passu labentibus annis
<ov. tr. 4.10.28>	liberior fratri sumpta mihique toga est,
<ov. tr. 4.10.29>	induiturque umeris  cum lato purpura clavo,
<ov. tr. 4.10.30>	et studium nobis, quod fuit ante, manet.
<ov. tr. 4.10.31>	iamque decem vitae frater geminaverat annos,
<ov. tr. 4.10.32>	cum perit, et coepi parte carere mei.
<ov. tr. 4.10.33>	cepimus et tenerae primos aetatis honores,
<ov. tr. 4.10.34>	eque  viris quondam pars tribus una fui.
<ov. tr. 4.10.35>	curia restabat . clavi mensura coacta est,
<ov. tr. 4.10.36>	maius erat nostris viribus illud onus.
<ov. tr. 4.10.37>	nec patiens corpus, nec mens fuit apta labori,
<ov. tr. 4.10.38>	sollicitaeque fugax ambitionis eram,
<ov. tr. 4.10.39>	et petere Aoniae suadebant tuta sorores
<ov. tr. 4.10.40>	otia, iudicio semper amata meo.
<ov. tr. 4.10.41>	temporis illius colui fovique poëtas,
<ov. tr. 4.10.42>	quotque aderant vates, rebar adesse deos.
<ov. tr. 4.10.43>	saepe suas volucres legit mihi grandior aevo,
<ov. tr. 4.10.44>	quaeque nocet  serpens, quae iuvat  herba. Macer.
<ov. tr. 4.10.45>	saepe suos solitus recitare Propertius ignes,
<ov. tr. 4.10.46>	iure sodalicii, quo  mihi iunctus erat.
<ov. tr. 4.10.47>	Ponticus heroo, Bassus quoque clarus iambis
<ov. tr. 4.10.48>	dulcia convictus membra fuere mei.
<ov. tr. 4.10.49>	et tenuit nostras numerosus Horatius aures;
<ov. tr. 4.10.50>	dum ferit Ausonia carmina culta lyra. 
<ov. tr. 4.10.51>	Vergilium vidi tantum : nec avara Tibullo
<ov. tr. 4.10.52>	tempus amicitiae fata dedere meae.
<ov. tr. 4.10.53>	successor fuit hic tibi, Galle, Propertius illi;
<ov. tr. 4.10.54>	quartus ab his sene temporis ipse fui.
<ov. tr. 4.10.55>	utque ego maiores, sic me coluere minores,
<ov. tr. 4.10.56>	notaque non tarde facta Thalia mea est.
<ov. tr. 4.10.57>	carmina cum primum populo iuvenalia legi,
<ov. tr. 4.10.58>	barba resecta mihi bisve semelve fuit.
<ov. tr. 4.10.59>	moverat ingenium totam cantata per urbem
<ov. tr. 4.10.60>	nomine non vero dicta Corinna mihi.
<ov. tr. 4.10.61>	multa quidem scripsi, sed, quae vitiosa putavi,
<ov. tr. 4.10.62>	emendaturis ignibus ipse dedi.
<ov. tr. 4.10.63>	tunc quoque, cum fugerem, quaedam placitura cremavi,
<ov. tr. 4.10.64>	iratus studio carminibusque meis.
<ov. tr. 4.10.65>	molle Cupidineis nec inexpugnabile telis
<ov. tr. 4.10.66>	cor mihi, quodque levis causa moveret, erat.
<ov. tr. 4.10.67>	cum tamen hic essem minimoque accenderer igni,
<ov. tr. 4.10.68>	nomine sub nostro fabula nulla fuit.
<ov. tr. 4.10.69>	paene mihi puero nec digna nec utilis uxor
<ov. tr. 4.10.70>	est data, quae tempus per breve nupta fuit.
<ov. tr. 4.10.71>	illi successit, quamvis sine crimine coniunx,
<ov. tr. 4.10.72>	non tamen in nostro firma futura toro.
<ov. tr. 4.10.73>	ultima, quae mecum seros permansit in annos;
<ov. tr. 4.10.74>	sustinuit coniunx exulis esse viri.
<ov. tr. 4.10.75>	filia me mea bis prima fecunda iuventa,
<ov. tr. 4.10.76>	sed non ex uno coniuge, fecit avum.
<ov. tr. 4.10.77>	et iam complerat genitor sua fata novemque
<ov. tr. 4.10.78>	addiderat lustris altera lustra novem.
<ov. tr. 4.10.79>	non aliter flevi, quam me fleturus ademptum
<ov. tr. 4.10.80>	ille fuit. Matri  proxima busta tuli.
<ov. tr. 4.10.81>	felices ambo tempestiveque sepulti,
<ov. tr. 4.10.82>	ante diem poenae quod periere
<ov. tr. 4.10.83>	meae! me quoque felicem, quod non viventibus illis
<ov. tr. 4.10.84>	sum miser, et de me quod doluere nihil!
<ov. tr. 4.10.85>	si tamen extinctis aliquid nisi nomina restat, 
<ov. tr. 4.10.86>	et gracilis structas effugit umbra rogos,
<ov. tr. 4.10.87>	fama, parentales, si vos mea contigit, umbrae,
<ov. tr. 4.10.88>	et sunt in Stygio crimina nostra foro,
<ov. tr. 4.10.89>	scite, precor, causam (nec vos mihi fallere fas est)
<ov. tr. 4.10.90>	errorem iussae, non scelus, esse fugae.
<ov. tr. 4.10.91>	Manibus hoc satis est: ad vos, studiosa, revertor,
<ov. tr. 4.10.92>	pectora, quae vitae quaeritis acta meae.
<ov. tr. 4.10.93>	iam mihi canities pulsis melioribus annis
<ov. tr. 4.10.94>	venerat, antiquas miscueratque comas,
<ov. tr. 4.10.95>	postque meos ortus Pisaea vinctus oliva
<ov. tr. 4.10.96>	abstulerat deciens praemia victor eques,
<ov. tr. 4.10.97>	cum maris Euxini positos ad laeva Tomitas
<ov. tr. 4.10.98>	quaerere me laesi principis ira iubet.
<ov. tr. 4.10.99>	causa meae cunctis nimium quoque nota ruinae
<ov. tr. 4.10.100>	indicio non est testificanda meo.
<ov. tr. 4.10.101>	quid referam comitumque nefas famulosque nocentes?
<ov. tr. 4.10.102>	Ipsa  multa tuli non leviora fuga.
<ov. tr. 4.10.103>	indignata malis mens est succumbere seque
<ov. tr. 4.10.104>	praestitit invictam viribus usa suis;
<ov. tr. 4.10.105>	oblitusque mei ductaeque per otia vitae
<ov. tr. 4.10.106>	insolita cepi temporis arma manu;
<ov. tr. 4.10.107>	totque tuli terra casus pelagoque quot inter
<ov. tr. 4.10.108>	occultum stellae conspicuumque polum.
<ov. tr. 4.10.109>	tacta mihi tandem longis erroribus acto
<ov. tr. 4.10.110>	iuncta pharetratis Sarmatis ora Getis.
<ov. tr. 4.10.111>	hic ego, finitimis quamvis circumsoner armis,
<ov. tr. 4.10.112>	tristia, quo possum, carmine fata levo.
<ov. tr. 4.10.113>	quod quamvis nemo est, cuius referatur ad aures,
<ov. tr. 4.10.114>	sic tamen absumo decipioque diem.
<ov. tr. 4.10.115>	ergo quod vivo duosque laboribus obsto,
<ov. tr. 4.10.116>	nec me sollicitae taedia lucis habent,
<ov. tr. 4.10.117>	gratia. Musa, tibi: nam tu solacia praebes,
<ov. tr. 4.10.118>	tu curae requies, tu medicina venis. 
<ov. tr. 4.10.119>	tu dux et comes es, tu nos abducis ab Histro,
<ov. tr. 4.10.120>	in medioque mihi das Helicone locum;
<ov. tr. 4.10.121>	tu mihi, quod rarum est, vivo sublime dedisti
<ov. tr. 4.10.122>	nomen, ab exequiis quod dare fama solet, 
<ov. tr. 4.10.123>	nec, qui detractat praesentia, Livor iniquo
<ov. tr. 4.10.124>	ullum de nostris dente momordit opus.
<ov. tr. 4.10.125>	nam tulerint magnos cum saecula nostra poetas,
<ov. tr. 4.10.126>	non fuit ingenio fama maligna meo,
<ov. tr. 4.10.127>	cumque ego praeponam multos mihi, non minor illis
<ov. tr. 4.10.128>	dicor et in toto plurimus orbe legor.
<ov. tr. 4.10.129>	si quid habent igitur vatum praesagia veri,
<ov. tr. 4.10.130>	protinus ut moriar, non ero, terra, tuus.
<ov. tr. 4.10.131>	sive favore tuli, sive hanc ego carmine famam,
<ov. tr. 4.10.132>	iure tibi grates, candide lector, ago.

<ov. tr. 5.1.1>	Hunc quoque de Getico, nostri studiose, libellum
<ov. tr. 5.1.2>	litore praemissis quattuor adde meis.
<ov. tr. 5.1.3>	hic quoque talis erit, qualis fortuna poetae:
<ov. tr. 5.1.4>	invenies toto carmine dulce nihil.
<ov. tr. 5.1.5>	flebilis ut noster status est, ita flebile carmen,
<ov. tr. 5.1.6>	materiae scripto conveniente suae.
<ov. tr. 5.1.7>	integer et laetus  laeta et iuvenalia lusi:
<ov. tr. 5.1.8>	illa tamen nunc me composuisse piget,
<ov. tr. 5.1.9>	ut cecidi, subiti perago praeconia casus,
<ov. tr. 5.1.10>	sumque argumenti conditor ipse mei.
<ov. tr. 5.1.11>	utque iacens ripa deflere Caystrius ales
<ov. tr. 5.1.12>	dicitur ore suam deficiente necem,
<ov. tr. 5.1.13>	sic ego, Sarmaticas longe proiectus in oras,
<ov. tr. 5.1.14>	efficio tacitum ne mihi funus eat.
<ov. tr. 5.1.15>	delicias siquis lascivaque carmina quaerit,
<ov. tr. 5.1.16>	praemoneo, non est  scripta quod ista legat,
<ov. tr. 5.1.17>	aptior huic Gallus blandique Propertius oris,
<ov. tr. 5.1.18>	aptior, ingenium come, Tibullus erit.
<ov. tr. 5.1.19>	atque utinam numero non nos  essemus in isto!
<ov. tr. 5.1.20>	ei mihi, cur umquam Musa iocata  mea est?
<ov. tr. 5.1.21>	sed dedimus poenas, Scythicique in finibus Histri
<ov. tr. 5.1.22>	ille pharetrati lusor Amoris abest,
<ov. tr. 5.1.23>	quod superest, animos  ad publica carmina flexi,
<ov. tr. 5.1.24>	et memores iussi nominis esse mei. 
<ov. tr. 5.1.25>	 si tamen e vobis aliquis tam multa requiret,
<ov. tr. 5.1.26>	unde dolenda Canam, multa dolenda tuli.
<ov. tr. 5.1.27>	non haec ingenio, non haec componimus arte:
<ov. tr. 5.1.28>	materia est propriis ingeniosa malis,
<ov. tr. 5.1.29>	et quota fortunae pars est in carmine nostrae?
<ov. tr. 5.1.30>	felix, qui patitur quae numerare potest!
<ov. tr. 5.1.31>	quot frutices silvae, quot flavas Thybris harenas,
<ov. tr. 5.1.32>	mollia quot Martis gramina campus habet,
<ov. tr. 5.1.33>	tot mala pertulimus, quorum medicina quiesque
<ov. tr. 5.1.34>	nulla nisi in studio est Pieridumque mora.
<ov. tr. 5.1.35>	"quis tibi, Naso, modus lacrimosi carminis?" inquis
<ov. tr. 5.1.36>	idem, fortunae qui modus huius erit.
<ov. tr. 5.1.37>	quod querar, illa mihi pleno de fonte ministrat,
<ov. tr. 5.1.38>	nec mea sunt, fati verba sed ista mei.
<ov. tr. 5.1.39>	at mihi si cara patriam cum coniuge reddas,
<ov. tr. 5.1.40>	sint vultus hilares, simque quod ante fui.
<ov. tr. 5.1.41>	lenior invicti si sit mihi Caesaris ira,
<ov. tr. 5.1.42>	carmina laetitiae iam tibi plena dabo.
<ov. tr. 5.1.43>	nec tamen ut lusit, rursus mea littera ludet;
<ov. tr. 5.1.44>	sit semel illa ioco luxuriata meo.
<ov. tr. 5.1.45>	quod probet ipse, canam, poenae modo parte levata
<ov. tr. 5.1.46>	barbariam rigidos effugiamque Getas.
<ov. tr. 5.1.47>	interea nostri quid agant, nisi triste, libelli?
<ov. tr. 5.1.48>	tibia funeribus convenit ista meis.
<ov. tr. 5.1.49>	"at poteras" inquis "melius mala ferre silendo,
<ov. tr. 5.1.50>	et tacitus casus dissimulare tuos."
<ov. tr. 5.1.51>	exigis ut nulli gemitus tormenta sequantur,
<ov. tr. 5.1.52>	acceptaque gravi vulnere flere vetas?
<ov. tr. 5.1.53>	ipse Perilleo Phalaris permisit in aere
<ov. tr. 5.1.54>	edere mugitus et bovis ore queri.
<ov. tr. 5.1.55>	cum Priami lacrimis offensus non sit Achilles»,
<ov. tr. 5.1.56>	tu fletus inhibes, durior hoste, meos?
<ov. tr. 5.1.57>	cum faceret Nioben orbam Latonia proles,
<ov. tr. 5.1.58>	non tamen et  siccas iussit habere genas.
<ov. tr. 5.1.59>	est aliquid, fatale malum per verba levare .
<ov. tr. 5.1.60>	hoc quendam Procnen Halcyonenque facit. 
<ov. tr. 5.1.61>	hoc erat, in gelido quare Poeantius antro
<ov. tr. 5.1.62>	voce fatigaret Lemnia saxa sua.
<ov. tr. 5.1.63>	strangulat inclusus dolor atque exaestuat  intus,
<ov. tr. 5.1.64>	cogitur et vires multiplicare suas.
<ov. tr. 5.1.65>	da veniam potius, vel totos tolle libellos,
<ov. tr. 5.1.66>	si mihi quod prodest hoc  tibi, lector, obest,
<ov. tr. 5.1.67>	sed neque obesse potest, ulli nec scripta fuerunt
<ov. tr. 5.1.68>	nostra nisi auctori perniciosa suo.
<ov. tr. 5.1.69>	"at mala sunt. lateor. quis te mala sumere cogit?
<ov. tr. 5.1.70>	aut quis deceptum ponere sumpta vetat?
<ov. tr. 5.1.71>	ipse nec emendo,  sed ut hic deducta legantur;
<ov. tr. 5.1.72>	non sunt illa suo barbariora loco.
<ov. tr. 5.1.73>	nec me Roma suis debet conferre poetis :
<ov. tr. 5.1.74>	inter Sauromatas ingeniosus eram.
<ov. tr. 5.1.75>	denique nulla mihi captatur gloria, quaeque
<ov. tr. 5.1.76>	ingeniis stimulos subdere fama solet.
<ov. tr. 5.1.77>	nolumus assiduis animum tabescere curis,
<ov. tr. 5.1.78>	quae tamen inrumpunt quoque vetantur eunt.
<ov. tr. 5.1.79>	cur scribam, docui, cur mittam, quaeritis, isto ?
<ov. tr. 5.1.80>	vobiscum cupio quolibet esse modo.

<ov. tr. 5.2.1>	Ecquid ubi e Ponto nova venit epistula, palles,
<ov. tr. 5.2.2>	et tibi sollicita solvitur illa manu?
<ov. tr. 5.2.3>	pone metum, valeo; corpusque, quod ante laborum
<ov. tr. 5.2.4>	inpatiens nobis invalidumque fuit,
<ov. tr. 5.2.5>	sufficit, atque ipso vexatum induruit usu.
<ov. tr. 5.2.6>	an magis infirmo non vacat esse mihi?
<ov. tr. 5.2.7>	mens tamen aegra iacet, nec tempore robora sumpsit,
<ov. tr. 5.2.8>	affectusque animi, qui fuit ante, manet.
<ov. tr. 5.2.9>	quaeque mora spatioque suo coitura putavi
<ov. tr. 5.2.10>	vulnera non aliter quam modo facta dolent.
<ov. tr. 5.2.11>	scilicet exiguis prodest annosa vetustas;
<ov. tr. 5.2.12>	grandibus accedunt tempore damna malis,
<ov. tr. 5.2.13>	paene decem totis aluit Poeantius annis
<ov. tr. 5.2.14>	pestiferum tumido vulnus ab angue datum.
<ov. tr. 5.2.15>	Telephus aeterna consumptus tabe perisset,
<ov. tr. 5.2.16>	si non, quae nocuit, dextra tulisset opem.
<ov. tr. 5.2.17>	et mea, si facinus nullum commisimus, opto,
<ov. tr. 5.2.18>	vulnera qui fecit, facta levare velit,
<ov. tr. 5.2.19>	contentusque mei iam tandem parte doloris
<ov. tr. 5.2.20>	exiguum pleno de mare demat aquae,
<ov. tr. 5.2.21>	detrahat ut multum, multum restabit acerbi, 
<ov. tr. 5.2.22>	parsque meae poenae totius instar erit.
<ov. tr. 5.2.23>	litora quot conchas, quot amoena rosaria  flores,
<ov. tr. 5.2.24>	quotve soporiferum grana papaver habet,
<ov. tr. 5.2.25>	silva feras quot alit, quot piscibus unda natatur,
<ov. tr. 5.2.26>	quot tenerum pennis aera pulsat avis,
<ov. tr. 5.2.27>	tot premor adversis: quae si comprendere coner,
<ov. tr. 5.2.28>	Icariae numerum dicere coner aquae,
<ov. tr. 5.2.29>	utque viae casus, ut amara pericula ponti,
<ov. tr. 5.2.30>	ut taceam strictas in mea fata manus,
<ov. tr. 5.2.31>	barbara me tellus orbisque novissima magni
<ov. tr. 5.2.32>	sustinet et saevo cinctus ab hoste locus,
<ov. tr. 5.2.33>	hinc ego traicerer   - neque enim mea culpa cruenta est - 
<ov. tr. 5.2.34>	esset, quae debet, si tibi cura mei.
<ov. tr. 5.2.35>	ille deus, bene quo Romana potentia nixa est,
<ov. tr. 5.2.36>	saepe suo victor lenis in hoste fuit.
<ov. tr. 5.2.37>	quid dubitas et tuta times? accede rogaque:
<ov. tr. 5.2.38>	Caesare nil ingens mitius orbis habet,
<ov. tr. 5.2.39>	me miserum! quid agam, si proxima quaeque relinquunt?
<ov. tr. 5.2.40>	subtrahis effracto tu quoque colla iugo?
<ov. tr. 5.2.41>	quo ferar? unde petam lassis solacia rebus?
<ov. tr. 5.2.42>	ancora iam nostram non tenet ulla ratem, videris 
<ov. tr. 5.2.43>	viderit ipse sacram, quamvis invisus, ad aram
<ov. tr. 5.2.44>	confugiam; nullas summovet ara manus.
<ov. tr. 5.2.45>	 Adloquor en absens absentia numina supplex,
<ov. tr. 5.2.46>	si fas est homini cum Iove posse loqui,
<ov. tr. 5.2.47>	arbiter imperii, quo certum est sospite cunctos
<ov. tr. 5.2.48>	Ausoniae curam gentis habere deos,
<ov. tr. 5.2.49>	O decus, o patriae per te florentis imago,
<ov. tr. 5.2.50>	o vir non ipso, quem regis, orbe minor - 
<ov. tr. 5.2.51>	sic habites terras et te desideret aether,
<ov. tr. 5.2.52>	sic ad pacta tibi sidera tardus eas - 
<ov. tr. 5.2.53>	parce, precor, minimamque tuo de fulmine partem
<ov. tr. 5.2.54>	deme! satis poenae, quod superabit, erit.
<ov. tr. 5.2.55>	ira quidem moderata tua est, vitamque dedisti,
<ov. tr. 5.2.56>	nec mihi ius civis nec mihi nomen abest,
<ov. tr. 5.2.57>	nec mea concessa est aliis fortuna, nec exul
<ov. tr. 5.2.58>	edicti verbis nominor ipse tui. 
<ov. tr. 5.2.59>	omniaque haec timui, quia me meruisse videbam ;
<ov. tr. 5.2.60>	sed tua peccato lenior ira meo est.
<ov. tr. 5.2.61>	arva relegatum iussisti visere Ponti,
<ov. tr. 5.2.62>	et Scythicum profuga scindere puppe fretum,
<ov. tr. 5.2.63>	iussus ad Euxini deformia litora veni
<ov. tr. 5.2.64>	aequoris - haec gelido terra sub axe iacet - 
<ov. tr. 5.2.65>	nec me tam cruciat numquam sine frigore caelum,
<ov. tr. 5.2.66>	glaebaque canenti semper obusta gelu,
<ov. tr. 5.2.67>	nesciaque  est vocis quod barbara lingua Latinae,
<ov. tr. 5.2.68>	Graecaque quod Getico victa  loquella sono est,
<ov. tr. 5.2.69>	quam quod finitimo cinctus premor undique Marte,
<ov. tr. 5.2.70>	vixque brevis tutum  murus ab hoste facit.
<ov. tr. 5.2.71>	pax tamen interdum est, pacis fiducia numquam:
<ov. tr. 5.2.72>	sic hic nunc patitur, nunc timet arma locus.
<ov. tr. 5.2.73>	hinc ego dum muter, vel me Zanclaea Charybdis 
<ov. tr. 5.2.74>	devoret atque suis ad Styga mittat aquis,
<ov. tr. 5.2.75>	vel rapidae flammis urar patienter in Aetnae, 
<ov. tr. 5.2.76>	vel freta Leucadii mittar in alta dei. 
<ov. tr. 5.2.77>	quod petimus, poena est: neque enim miser esse recuso,
<ov. tr. 5.2.78>	sed precor ut possim tutius esse miser.

<ov. tr. 5.3.1>	Illa dies haec est, qua te celebrare poetae,
<ov. tr. 5.3.2>	si modo non fallunt tempora, Bacche, solent,
<ov. tr. 5.3.3>	festaque odoratis innectunt tempora sertis,
<ov. tr. 5.3.4>	et dicunt laudes ad tua vina tuas.
<ov. tr. 5.3.5>	inter quos, memini, dum me mea fata sinebant,
<ov. tr. 5.3.6>	non invisa tibi pars ego saepe fui,
<ov. tr. 5.3.7>	quem nunc suppositum stellis Cynosuridos Ursae
<ov. tr. 5.3.8>	iuncta tenet crudis Sarmatis ora Getis,
<ov. tr. 5.3.9>	quique prius mollem vacuamque laboribus egi
<ov. tr. 5.3.10>	in studiis vitam Pieridumque choro,
<ov. tr. 5.3.11>	nunc procul a patria Getieis circumsonor armis
<ov. tr. 5.3.12>	multa prius pelago multaque passus humo.
<ov. tr. 5.3.13>	sive mihi casus sive hoc dedit ira deorum,
<ov. tr. 5.3.14>	nubila nascenti seu mihi Parca fuit,
<ov. tr. 5.3.15>	tu tamen e sacris hederae  cultoribus unum
<ov. tr. 5.3.16>	numine debueras sustinuisse tuo.
<ov. tr. 5.3.17>	an dominae fati quicquid cecinere sorores,
<ov. tr. 5.3.18>	omne sub arbitrio desinit esse dei?
<ov. tr. 5.3.19>	ipse quoque aetherias meritis invectus es arces,
<ov. tr. 5.3.20>	quo non exiguo facta labore via est.
<ov. tr. 5.3.21>	nec patria est habitata tibi, sed adusque nivosum
<ov. tr. 5.3.22>	Strymona venisti Marticolamque Geten,
<ov. tr. 5.3.23>	Persidaque et lato spatiantem flumine Gangen,
<ov. tr. 5.3.24>	et quascumque bibit decolor Indus aquas.
<ov. tr. 5.3.25>	scilicet hanc legem nentes fatalia Parcae
<ov. tr. 5.3.26>	stamina bis genito bis cecinere tibi.
<ov. tr. 5.3.27>	me quoque, si fas est exemplis ire deorum,
<ov. tr. 5.3.28>	ferrea sors vitae difficilisque premit.
<ov. tr. 5.3.29>	illo nec levius cecidi, quem magna locutum
<ov. tr. 5.3.30>	reppulit a Thebis Iuppiter igne suo.
<ov. tr. 5.3.31>	ut tamen audisti percussum fulmine vatem,
<ov. tr. 5.3.32>	admonitu matris condoluisse potes,
<ov. tr. 5.3.33>	et potes aspiciens circum tua sacra poëtas,
<ov. tr. 5.3.34>	"nescioquis nostri" dicere "cultor abest."
<ov. tr. 5.3.35>	fer, bone Liber, opem: sic altera  degravet ulmum
<ov. tr. 5.3.36>	vitis et incluso plena sit uva inero,
<ov. tr. 5.3.37>	sic tibi cum Bacchis Satyrorum gnava iuventus
<ov. tr. 5.3.38>	adsit, et attonito non taceare sono,
<ov. tr. 5.3.39>	ossa bipenniferi sic sint male pressa Lycurgi,
<ov. tr. 5.3.40>	impia nec poena Pentheos umbra vacet, 
<ov. tr. 5.3.41>	sic micet aeternum vicinaque sidera vincat
<ov. tr. 5.3.42>	coniugis in caelo clara corona tuae .
<ov. tr. 5.3.43>	huc ades et casus releves, pulcherrime, nostros,
<ov. tr. 5.3.44>	unum de numero me memor esse tuo.
<ov. tr. 5.3.45>	sunt dis inter se commercia, flectere tempta
<ov. tr. 5.3.46>	Caesareum numen numine, Bacche, tuo.
<ov. tr. 5.3.47>	vos quoque, consortes studii, pia turba, poetae,
<ov. tr. 5.3.48>	haec eadem sumpto quisque rogate mero.
<ov. tr. 5.3.49>	atque atque vestrum, Nasonis nomine dicto,
<ov. tr. 5.3.50>	 opponat  lacrimis pocula mixta suis,
<ov. tr. 5.3.51>	admonitusque mei, cum circumspexerit omnes, 
<ov. tr. 5.3.52>	dicat " ubi est nostri pars modo Naso chori?"
<ov. tr. 5.3.53>	idque ita, si vestrum merui candore favorem,
<ov. tr. 5.3.54>	nullaque iudicio littera laesa meo est,
<ov. tr. 5.3.55>	si, veterum digne veneror cum scripta virorum,
<ov. tr. 5.3.56>	proxima non illis esse minora reor.
<ov. tr. 5.3.57>	sic igitur dextro faciatis Apolline carmen:
<ov. tr. 5.3.58>	quod licet, inter vos nomen habete meum.

<ov. tr. 5.4.1>	Litore ab Euxino Nasonis epistula veni,
<ov. tr. 5.4.2>	lassaque facta mari lassaque facta via,
<ov. tr. 5.4.3>	qui mihi flens dixit " tu, cui licet, aspice Romam.
<ov. tr. 5.4.4>	heu quanto melior sors tua sorte mea est!"
<ov. tr. 5.4.5>	flens quoque me scripsit, nec qua signabar, ad os est
<ov. tr. 5.4.6>	ante, sed ad madidas gemma relata genas.
<ov. tr. 5.4.7>	tristitiae causam siquis cognoscere quaerit,
<ov. tr. 5.4.8>	ostendi solem postulat ille sibi,
<ov. tr. 5.4.9>	nec frondem in silvis, nec aperto mollia prato
<ov. tr. 5.4.10>	gramina, nec pleno flumine cernit aquam ;
<ov. tr. 5.4.11>	quid Priamus doleat, mirabitur, Hectore rapto,
<ov. tr. 5.4.12>	quidve Philoctetes ictus ab angue gemat.
<ov. tr. 5.4.13>	di facerent utinam talis status esset in illo, 
<ov. tr. 5.4.14>	ut non tristitiae causa dolenda foret!
<ov. tr. 5.4.15>	fert tamen, ut debet, casus patienter amaros,
<ov. tr. 5.4.16>	more nec indomiti frena recusat equi.
<ov. tr. 5.4.17>	nec fore perpetuam sperat sibi numinis iram,
<ov. tr. 5.4.18>	conscius in culpa non scelus esse sua.
<ov. tr. 5.4.19>	saepe refert, sit quanta dei clementia, cuius
<ov. tr. 5.4.20>	se quoque in exemplis adnumerare solet:
<ov. tr. 5.4.21>	nam, quod opes teneat patrias, quod nomina civis,
<ov. tr. 5.4.22>	denique quod vivat, munus habere dei.
<ov. tr. 5.4.23>	te tamen (o, si quid credis mihi, carior illi
<ov. tr. 5.4.24>	omnibus) in toto pectore semper habet;
<ov. tr. 5.4.25>	teque Menoetiaden, te, qui comitatus Oresten, 
<ov. tr. 5.4.26>	te vocat Aegiden Euryalumque suum.
<ov. tr. 5.4.27>	nec patriam magis ille suam desiderat et quae
<ov. tr. 5.4.28>	plurima eum patria sentit abesse sibi,
<ov. tr. 5.4.29>	quam vultus oculosque tuos, o dulcior illo
<ov. tr. 5.4.30>	melle, quod in ceris Attica ponit apis.
<ov. tr. 5.4.31>	saepe etiam maerens tempus reminiscitur illud,
<ov. tr. 5.4.32>	quod non praeventum morte fuisse dolet;
<ov. tr. 5.4.33>	cumque alii fugerent subitae contagia cladis,
<ov. tr. 5.4.34>	nec vellent ictae limen adire domus,
<ov. tr. 5.4.35>	te sibi cum paucis meminit mansisse fidelem, 
<ov. tr. 5.4.36>	si paucos aliquis tresve duosve vocat.
<ov. tr. 5.4.37>	quamvis attonitus, sensit tamen omnia, nec te
<ov. tr. 5.4.38>	se minus adversis indoluisse suis.
<ov. tr. 5.4.39>	verba solet vultumque tuum gemitusque referre,
<ov. tr. 5.4.40>	et te flente suos emaduisse sinus:
<ov. tr. 5.4.41>	quam sibi praestiteris, qua consolatus amicum
<ov. tr. 5.4.42>	sis ope, solandus cum simul ipse fores, 
<ov. tr. 5.4.43>	pro quibus affirmat fore se memoremque piumque,
<ov. tr. 5.4.44>	sive diem videat sive tegatur humo,
<ov. tr. 5.4.45>	per caput ipse suum solitus iurare tuumque,
<ov. tr. 5.4.46>	quod scio non illi vilius esse suo.
<ov. tr. 5.4.47>	plena tot ac tantis referetur gratia factis,
<ov. tr. 5.4.48>	nec sinet ille tuos litus arare boves.
<ov. tr. 5.4.49>	fac modo, constanter profugum tueare: quod ille,
<ov. tr. 5.4.50>	qui bene te novit, non rogat, ipsa rogo.

<ov. tr. 5.5.1>	Annuus adsuetum dominae natalis honorem
<ov. tr. 5.5.2>	exigit: ite manus ad pia sacra meae.
<ov. tr. 5.5.3>	sic quondam festum Laërtius egerat heros
<ov. tr. 5.5.4>	forsan in extremo coniugis orbe diem.
<ov. tr. 5.5.5>	lingua favens adsit, nostrorum oblita malorum,
<ov. tr. 5.5.6>	quae, puto, dedidicit iam bona verba loqui;
<ov. tr. 5.5.7>	quaeque semel toto vestis mihi sumitur anno,
<ov. tr. 5.5.8>	sumatur fatis discolor alba meis;
<ov. tr. 5.5.9>	araque gramineo viridis de caespite fiat,
<ov. tr. 5.5.10>	et velet tepidos nexa corona focos.
<ov. tr. 5.5.11>	da mihi tura, puer, pingues facientia flammas,
<ov. tr. 5.5.12>	quodque pio fusum stridat in igne merum.
<ov. tr. 5.5.13>	optime natalis! quamvis procul absumus, opto
<ov. tr. 5.5.14>	candidus huc venias dissimilisque meo,
<ov. tr. 5.5.15>	si quod et instabat dominae miserabile vulnus,
<ov. tr. 5.5.16>	sit perfuncta meis tempus in omne malis;
<ov. tr. 5.5.17>	quaeque gravi nuper plus quam quassata procella est,
<ov. tr. 5.5.18>	quod superest, tutum per mare navis eat.
<ov. tr. 5.5.19>	illa domo nataque sua patriaque fruatur
<ov. tr. 5.5.20>	erepta haec uni sit satis esse mihi - 
<ov. tr. 5.5.21>	quatenus et non est in caro coniuge felix,
<ov. tr. 5.5.22>	pars vitae tristi cetera nube vacet,
<ov. tr. 5.5.23>	vivat, ametque virum, quoniam sic cogitur, absens,
<ov. tr. 5.5.24>	consumatque annos, sed diuturna, suos.
<ov. tr. 5.5.25>	adicerem et nostros, sed ne contagia fati
<ov. tr. 5.5.26>	corrumpant timeo, quos agit ipsa, mei.
<ov. tr. 5.5.27>	nil homini certum est. fieri quis posse putaret,
<ov. tr. 5.5.28>	ut facerem in mediis haec ego sacra Getis?
<ov. tr. 5.5.29>	aspice ut aura tamen fumos e ture coortos
<ov. tr. 5.5.30>	in partes Italas et loca dextra ferat.
<ov. tr. 5.5.31>	sensus inest igitur nebulis, quas exigit ignis:
<ov. tr. 5.5.32>	consilio fugiunt aethera, Ponte,  tuum. 
<ov. tr. 5.5.33>	consilio, commune sacrum cum fiat in ara
<ov. tr. 5.5.34>	fratribus, alterna qui periere manu,
<ov. tr. 5.5.35>	ipsa sibi discors, tamquam mandetur ab illis,
<ov. tr. 5.5.36>	scinditur in partes atra favilla duas.
<ov. tr. 5.5.37>	hoc, memini, quondam fieri non posse loquebar,
<ov. tr. 5.5.38>	et me Battiades iudice falsus erat:
<ov. tr. 5.5.39>	omnia nunc credo, cum tu non stultus ab Arcto
<ov. tr. 5.5.40>	terga, vapor, dederis Ausoniamque petas.
<ov. tr. 5.5.41>	haec ergo lux est, quae si non orta fuisset,
<ov. tr. 5.5.42>	nulla fuit misero festa videnda mihi.
<ov. tr. 5.5.43>	edidit haec mores illis heroisin  aequos,
<ov. tr. 5.5.44>	quis erat Eëtion Icariusque pater.
<ov. tr. 5.5.45>	nata pudicitia est, virtus  probitasque, fidesque,
<ov. tr. 5.5.46>	at non sunt ista gaudia nata die, 
<ov. tr. 5.5.47>	sed labor et curae fortunaque moribus impar,
<ov. tr. 5.5.48>	iustaque de viduo paene querella toro.
<ov. tr. 5.5.49>	scilicet adversis probitas exercita rebus
<ov. tr. 5.5.50>	tristi materiam, tempore laudis habet,
<ov. tr. 5.5.51>	si nihil infesti durus vidisset Ulixes,
<ov. tr. 5.5.52>	Penelope felix sed sine laude foret,
<ov. tr. 5.5.53>	victor Echionias si vir penetrasset in arces,
<ov. tr. 5.5.54>	forsitan Euadnen vix sua nosset humus.
<ov. tr. 5.5.55>	cum Pelia genitae tot sint, cur nobilis una est?
<ov. tr. 5.5.56>	nempe fuit misero nupta quod una viro.
<ov. tr. 5.5.57>	effice ut Iliacas tangat prior alter harenas,
<ov. tr. 5.5.58>	Laudamia nihil cur referatur erit.
<ov. tr. 5.5.59>	et tua, quod malles, pietas ignota maneret,
<ov. tr. 5.5.60>	implerent venti si mea vela sui.
<ov. tr. 5.5.61>	di tamen et Caesar dis accessure, sed olim,
<ov. tr. 5.5.62>	aequarint Pyhos cum tua fata dies,
<ov. tr. 5.5.63>	non mihi, qui poenam fateor meruisse, sed illi
<ov. tr. 5.5.64>	parcite, quae nullo digna dolore dolet.

<ov. tr. 5.6.1>	Tu quoque, nostrarum quondam fiducia rerum,
<ov. tr. 5.6.2>	qui mihi confugiam, qui mihi portus eras,
<ov. tr. 5.6.3>	tu quoque suscepti curam dimittis amici,
<ov. tr. 5.6.4>	officiique pium tam cito ponis onus?
<ov. tr. 5.6.5>	sarcina sum, fateor, quam si non  tempore nostro 
<ov. tr. 5.6.6>	depositurus eras, non subeunda fuit.
<ov. tr. 5.6.7>	fluctibus in mediis navem, Palinure, relinquis?
<ov. tr. 5.6.8>	ne fuge, neve tua sit minor arte fides.
<ov. tr. 5.6.9>	numquid Achilleos inter fera proelia fidi
<ov. tr. 5.6.10>	deseruit levitas Automedontis equos?
<ov. tr. 5.6.11>	quem semel excepit, numquam Podalirius aegro
<ov. tr. 5.6.12>	promissam medicae non tulit artis opem.
<ov. tr. 5.6.13>	turpius eicitur, quam non admittitur hospes:
<ov. tr. 5.6.14>	quae patuit, dextrae firma sit ara meae.
<ov. tr. 5.6.15>	nil nisi me solum primo tutatus es; at nunc
<ov. tr. 5.6.16>	me pariter serva iudiciumque tuum,
<ov. tr. 5.6.17>	si modo non aliqua est in me nova culpa, tuamque
<ov. tr. 5.6.18>	mutarunt subito crimina nostra fidem,
<ov. tr. 5.6.19>	spiritus hic, Scythica quem non bene ducimus aura,
<ov. tr. 5.6.20>	quod cupio, membris exeat ante meis,
<ov. tr. 5.6.21>	quam tua delicto stringantur pectora nostro,
<ov. tr. 5.6.22>	et videar merito vilior esse tibi.
<ov. tr. 5.6.23>	non adeo toti fatis urguemur iniquis,
<ov. tr. 5.6.24>	ut mea sit longis mens quoque mota malis.
<ov. tr. 5.6.25>	finge tamen motam, quotiens Agamemnone natum
<ov. tr. 5.6.26>	dixisse in Pyladen improba verba putas?
<ov. tr. 5.6.27>	nec procul a vero est quin et  pulsarit amicum:
<ov. tr. 5.6.28>	mansit in officiis non minus ille suis.
<ov. tr. 5.6.29>	hoc est cum miseris solum commune beatis,
<ov. tr. 5.6.30>	ambobus tribui quod solet obsequium :
<ov. tr. 5.6.31>	ceditur et caecis et quos praetexta verendos
<ov. tr. 5.6.32>	virgaque cum verbis imperiosa facit,
<ov. tr. 5.6.33>	si mihi non parcis, fortunae parcere debes: 
<ov. tr. 5.6.34>	non habet in nobis ullius ira locum.
<ov. tr. 5.6.35>	elige nostrorum minimum minimumque laborum,
<ov. tr. 5.6.36>	isto, quod reris,  grandius illud erit.
<ov. tr. 5.6.37>	quam multa madidae celantur harundine fossae,
<ov. tr. 5.6.38>	florida quam multas Hybla tuetur apes, 
<ov. tr. 5.6.39>	quam multae gracili terrena sub horrea ferre
<ov. tr. 5.6.40>	limite formicae grana reperta solent,
<ov. tr. 5.6.41>	tam me circumstat  densorum turba malorum.
<ov. tr. 5.6.42>	crede mihi, vero est nostra querella minor.
<ov. tr. 5.6.43>	his qui contentus non est, in litus harenas,
<ov. tr. 5.6.44>	in segetem spicas, in mare fundat aquas.
<ov. tr. 5.6.45>	intempestivos igitur compesce tumores,
<ov. tr. 5.6.46>	vela nec in medio desere nostra mari.

<ov. tr. 5.7.1>	Quam legis, ex illa tibi venit epistula terra,
<ov. tr. 5.7.2>	latus ubi aequoreis additur Hister aquis,
<ov. tr. 5.7.3>	si tibi contingit cum dulci vita salute,
<ov. tr. 5.7.4>	candida fortunae pars manet una meae.
<ov. tr. 5.7.5>	scilicet, ut semper, quid agam, carissime, quaeris;
<ov. tr. 5.7.6>	quamvis hoc vel me scire tacente potes,
<ov. tr. 5.7.7>	sum miser; haec brevis est nostrorum summa malorum,
<ov. tr. 5.7.8>	quisquis et offenso Caesare vivit, erit.
<ov. tr. 5.7.9>	turba Tomitanae quae sit regionis et inter
<ov. tr. 5.7.10>	quos habitem mores, discere cura tibi est?
<ov. tr. 5.7.11>	mixta sit haec quamvis inter Graecosque Getasque,
<ov. tr. 5.7.12>	a male pacatis plus trahit ora Getis.
<ov. tr. 5.7.13>	Sarmaticae maior Geticaeque frequentia gentis
<ov. tr. 5.7.14>	per medias in equis itque reditque vias.
<ov. tr. 5.7.15>	in quibus est nemo, qui non coryton et arcum
<ov. tr. 5.7.16>	telaque vipereo lurida felle gerat,
<ov. tr. 5.7.17>	vox fera, trux vultus, verissima Martis  imago,
<ov. tr. 5.7.18>	non coma, non ulla barba resecta manu,
<ov. tr. 5.7.19>	dextera non segnis fixo dare vulnera cultro,
<ov. tr. 5.7.20>	quem iunctum lateri barbarus omnis habet,
<ov. tr. 5.7.21>	vivit in his heu nunc, lusorum  oblitus amorum,
<ov. tr. 5.7.22>	hos videt, hos vates audit, amice, tuus:
<ov. tr. 5.7.23>	atque utinam vivat non et  moriatur in illis,
<ov. tr. 5.7.24>	absit ab invisis et tamen umbra locis.
<ov. tr. 5.7.25>	 carmina quod pleno saltari nostra theatro,
<ov. tr. 5.7.26>	versibus et plaudi scribis, amice, meis,
<ov. tr. 5.7.27>	nil equidem feci tu scis hoc ipse - theatris,
<ov. tr. 5.7.28>	Musa nec in plausus ambitiosa mea est.
<ov. tr. 5.7.29>	non tamen ingratum est, quodcumque oblivia nostri
<ov. tr. 5.7.30>	impedit et profugi nomen in ora refert,
<ov. tr. 5.7.31>	quamvis interdum, quae me laesisse recordor,
<ov. tr. 5.7.32>	carmina devoveo Pieridasque meas,
<ov. tr. 5.7.33>	cum bene devovi, nequeo tamen esse sine illis,
<ov. tr. 5.7.34>	vulneribusque meis tela cruenta sequor,
<ov. tr. 5.7.35>	quaeque modo Euboicis lacerata est fluctibus, audet
<ov. tr. 5.7.36>	Graia Capheream currere puppis aquam. 
<ov. tr. 5.7.37>	nec tamen, ut lauder, vigilo curamque futuri
<ov. tr. 5.7.38>	nominis, utilius quod latuisset, ago.
<ov. tr. 5.7.39>	detineo studiis animum falloque dolores,
<ov. tr. 5.7.40>	experior curis et dare verba meis.
<ov. tr. 5.7.41>	quid potius faciam desertis solus in oris,
<ov. tr. 5.7.42>	quamve malis aliam quaerere coner  opem?
<ov. tr. 5.7.43>	sive locum specto, locus est inamabilis, et quo
<ov. tr. 5.7.44>	esse nihil toto tristius orbe potest,
<ov. tr. 5.7.45>	sive homines, vix sunt homines hoc nomine digni,
<ov. tr. 5.7.46>	quamque lupi, saevae plus feritatis habent.
<ov. tr. 5.7.47>	non metuunt leges, sed cedit viribus aequum,
<ov. tr. 5.7.48>	victaque pugnaci iura sub ense iacent.
<ov. tr. 5.7.49>	pellibus et laxis arcent mala frigora bracis,
<ov. tr. 5.7.50>	oraque sunt longis horrida tecta comis, 
<ov. tr. 5.7.51>	in paucis remanent Graecae vestigia linguae,
<ov. tr. 5.7.52>	haec quoque iam Getico barbara facta sono.
<ov. tr. 5.7.53>	unus in hoc nemo est populo, qui forte Latine
<ov. tr. 5.7.54>	quaelibet e medio reddere verba queat.
<ov. tr. 5.7.55>	ille ego Romanus vates - ignoscite, Musae! - 
<ov. tr. 5.7.56>	Sarmatico cogor plurima more loqui. 
<ov. tr. 5.7.57>	en pudet et fateor, iam desuetudine longa
<ov. tr. 5.7.58>	vix subeunt ipsi verba Latina mihi.
<ov. tr. 5.7.59>	nec dubito quin sint et in hoc non pauca libello
<ov. tr. 5.7.60>	barbara . non hominis culpa, sed ista loci.
<ov. tr. 5.7.61>	ne tamen Ausoniae perdam commercia linguae,
<ov. tr. 5.7.62>	et fiat patrio vox mea muta sono,
<ov. tr. 5.7.63>	ipse loquor mecum desuetaque verba retracto, 
<ov. tr. 5.7.64>	et studii repeto signa sinistra mei.
<ov. tr. 5.7.65>	sic animum tempusque traho, sic meque  reduco 
<ov. tr. 5.7.66>	a contemplatu summoveoque mali.
<ov. tr. 5.7.67>	carminibus quaero miserarum oblivia rerum:
<ov. tr. 5.7.68>	praemia si studio consequar ista, sat est.

<ov. tr. 5.8.1>	Non adeo cecidi, quamvis abiectus, ut infra
<ov. tr. 5.8.2>	te quoque sim, inferius quo nihil esse potest,
<ov. tr. 5.8.3>	quae tibi res animos in me facit, improbe? curve
<ov. tr. 5.8.4>	casibus insultas, quos potes ipse pati?
<ov. tr. 5.8.5>	nec mala te reddunt mitem placidumque iacenti
<ov. tr. 5.8.6>	nostra, quibus possint inlacrimare ferae;
<ov. tr. 5.8.7>	nec metuis dubio Fortunae stantis in orbe
<ov. tr. 5.8.8>	numen, et exosae verba superba deae. 
<ov. tr. 5.8.9>	Exigit  a dignis  ultrix Rhamnusia poenas:
<ov. tr. 5.8.10>	inposito calcas quid  mea fata pede?
<ov. tr. 5.8.11>	vidi ego naufragium qui risit  in aequora  mergi,
<ov. tr. 5.8.12>	et " numquam" dixi " iustior unda fuit."
<ov. tr. 5.8.13>	vilia qui quondam miseris alimenta negarat,
<ov. tr. 5.8.14>	nunc mendicato pascitur ipse cibo.
<ov. tr. 5.8.15>	passibus ambiguis Fortuna volubilis errat
<ov. tr. 5.8.16>	et manet in nullo certa tenaxque loco,
<ov. tr. 5.8.17>	sed modo laeta venit,  vultus modo sumit acerbos,
<ov. tr. 5.8.18>	et tantum constans in levitate sua est.
<ov. tr. 5.8.19>	nos quoque floruimus, sed flos erat ille caducus,
<ov. tr. 5.8.20>	flammaque de stipula nostra brevisque fuit.
<ov. tr. 5.8.21>	neve tamen tota capias fera gaudia mente,
<ov. tr. 5.8.22>	non est placandi spes mihi nulla dei,
<ov. tr. 5.8.23>	vel quia peccavi citra scelus, utque pudore
<ov. tr. 5.8.24>	non caret, invidia sic mea culpa caret,
<ov. tr. 5.8.25>	vel quia nil ingens ad finem solis ab ortu
<ov. tr. 5.8.26>	illo, cui paret, mitius orbis habet.
<ov. tr. 5.8.27>	scilicet ut non est per vim superabilis ulli,
<ov. tr. 5.8.28>	molle cor ad timidas sic habet ille preces,
<ov. tr. 5.8.29>	exemploque deum, quibus accessurus et ipse est,
<ov. tr. 5.8.30>	cum poenae venia plura roganda  dabit. 
<ov. tr. 5.8.31>	si numeres anno soles et nubila toto,
<ov. tr. 5.8.32>	invenies nitidum saepius esse diem.
<ov. tr. 5.8.33>	ergo ne nimium nostra laetere ruina,
<ov. tr. 5.8.34>	restitui quondam me quoque posse puta:
<ov. tr. 5.8.35>	posse puta fieri lenito principe vultus
<ov. tr. 5.8.36>	ut videas media tristis in urbe meos,
<ov. tr. 5.8.37>	utque ego te videam causa graviore fugatum,
<ov. tr. 5.8.38>	haec sunt a primis proxima vota meis.

<ov. tr. 5.9.1>	O tua si sineres in nostris nomina poni
<ov. tr. 5.9.2>	carminibus, positus quam mihi saepe fores :
<ov. tr. 5.9.3>	te canerem solum, meriti memor, inque libellis
<ov. tr. 5.9.4>	crevisset sine te pagina nulla meis.
<ov. tr. 5.9.5>	quid tibi deberem, tota sciretur in urbe,
<ov. tr. 5.9.6>	exul in amissa si tamen urbe legor.
<ov. tr. 5.9.7>	te praesens mitem nosset, te serior aetas,
<ov. tr. 5.9.8>	scripta vetustatem si modo nostra ferunt,
<ov. tr. 5.9.9>	nec tibi cessaret doctus bene dicere lector:
<ov. tr. 5.9.10>	hic te servato vate maneret honor.
<ov. tr. 5.9.11>	Caesaris est primum munus, quod ducimus auras;
<ov. tr. 5.9.12>	gratia post magnos est tibi habenda deos.
<ov. tr. 5.9.13>	ille dedit vitam; tu, quam dedit ille, tueris,
<ov. tr. 5.9.14>	et facis accepto munere posse frui.
<ov. tr. 5.9.15>	cumque perhorruerit  casus pars maxima nostros,
<ov. tr. 5.9.16>	pars etiam credi pertimuisse velit,
<ov. tr. 5.9.17>	naufragiumque meum tumulo spectant  ab alto,
<ov. tr. 5.9.18>	nec dederit nanti per freta saeva manum,
<ov. tr. 5.9.19>	seminecem Stygia revocasti solus ab unda.
<ov. tr. 5.9.20>	hoc quoque, quod memores possumus esse, tuum est.
<ov. tr. 5.9.21>	di tibi se tribuant cum Caesare semper amicos :
<ov. tr. 5.9.22>	non potuit votum plenius esse meum.
<ov. tr. 5.9.23>	haec meus argutis, si tu paterere, libellis
<ov. tr. 5.9.24>	poneret in multa luce videnda labor;
<ov. tr. 5.9.25>	nunc quoque se, quamvis est  iussa quiescere, quin te
<ov. tr. 5.9.26>	nominet invitum, vix mea Musa tenet,
<ov. tr. 5.9.27>	utque canem pavidae nactum vestigia cervae
<ov. tr. 5.9.28>	latrantem frustra copula dura tenet,
<ov. tr. 5.9.29>	utque fores nondum reserati carceris acer
<ov. tr. 5.9.30>	nunc pede, nunc ipsa fronte lacessit equus,
<ov. tr. 5.9.31>	sic mea lege data vincta atque inclusa Thalia 
<ov. tr. 5.9.32>	per titulum vetiti nominis ire cupit.
<ov. tr. 5.9.33>	ne tamen officio memoris laedaris amici,
<ov. tr. 5.9.34>	parebo iussis - parce timere - tuis.
<ov. tr. 5.9.35>	at non parerem, nisi me meminisse putares.
<ov. tr. 5.9.36>	hoc quod non prohibet vox tua, gratus ero.
<ov. tr. 5.9.37>	dumque quod o breve sit! - lumen vitale videbo,
<ov. tr. 5.9.38>	serviet officio spiritus iste  tuo.

<ov. tr. 5.10.1>	Ut sumus in Ponto, ter frigore constitit Hister,
<ov. tr. 5.10.2>	facta est Euxini dura ter unda maris.
<ov. tr. 5.10.3>	at mihi iam videor patria procul esse tot annis,
<ov. tr. 5.10.4>	Dardana quot Graio Troia sub hoste fuit.
<ov. tr. 5.10.5>	stare putes, adeo procedunt tempora tarde,
<ov. tr. 5.10.6>	et peragit lentis passibus annus iter.
<ov. tr. 5.10.7>	nec mihi solstitium quicquam de noctibus aufert,
<ov. tr. 5.10.8>	efficit angustos nec mihi bruma dies,
<ov. tr. 5.10.9>	scilicet in nobis rerum natura novata est,
<ov. tr. 5.10.10>	cumque meis curis omnia longa facit.
<ov. tr. 5.10.11>	an peragunt solitos communia tempora motus, suntque 
<ov. tr. 5.10.12>	stantque Housman magis vitae tempora dura meae?
<ov. tr. 5.10.13>	quem tenet Euxini mendax cognomine litus,
<ov. tr. 5.10.14>	et Scythici vere terra sinistra freti,
<ov. tr. 5.10.15>	innumerae circa gentes fera bella minantur,
<ov. tr. 5.10.16>	quae sibi non rapto  vivere turpe putant.
<ov. tr. 5.10.17>	nil extra tutum est: tumulus defenditur ipse
<ov. tr. 5.10.18>	moenibus exiguis ingenioque loci.
<ov. tr. 5.10.19>	cum minime credas, ut aves, densissimus hostis
<ov. tr. 5.10.20>	advolat, et praedam vix bene visus agit.
<ov. tr. 5.10.21>	saepe intra muros clausis venientia portis
<ov. tr. 5.10.22>	per medias legimus noxia tela vias.
<ov. tr. 5.10.23>	est igitur rarus, rus qui  colere audeat, isque
<ov. tr. 5.10.24>	hac arat infelix, hac tenet arma manu.
<ov. tr. 5.10.25>	sub galea pastor iunctis pice cantat avenis,
<ov. tr. 5.10.26>	proque lupo pavidae bella verentur oves.
<ov. tr. 5.10.27>	vix ope castelli defendimur; et tamen intus
<ov. tr. 5.10.28>	mixta facit Graecis barbara turba metum,
<ov. tr. 5.10.29>	quippe simul nobis habitat discrimine nullo
<ov. tr. 5.10.30>	barbarus et tecti plus quoque parte tenet,
<ov. tr. 5.10.31>	quos  ut non timeas, possis odisse videndo
<ov. tr. 5.10.32>	pellibus et longa pectora tecta coma.
<ov. tr. 5.10.33>	hos quoque, qui geniti Graia creduntur ab urbe,
<ov. tr. 5.10.34>	pro patrio cultu Persica braca tegit.
<ov. tr. 5.10.35>	exercent illi sociae commercia linguae:
<ov. tr. 5.10.36>	per gestum res est significanda mihi.
<ov. tr. 5.10.37>	barbarus hic ego sum, qui non intellegor ulli,
<ov. tr. 5.10.38>	et rident stolidi verba Latina Getae;
<ov. tr. 5.10.39>	meque palam de me tuto mala saepe loquuntur,
<ov. tr. 5.10.40>	forsitan obiciunt exiliumque mihi.
<ov. tr. 5.10.41>	utque fit, in me aliquid ficti, dicentibus illis
<ov. tr. 5.10.42>	abnuerim quotiens adnuerimque, putant,
<ov. tr. 5.10.43>	adde quod iniustum  rigido ius dicitur ense,
<ov. tr. 5.10.44>	dantur et in medio vulnera saepe foro.
<ov. tr. 5.10.45>	o duram Lachesin, quae tam grave sidus habenti
<ov. tr. 5.10.46>	fila dedit vitae non breviora meae!
<ov. tr. 5.10.47>	quod patriae vultu vestroque caremus, amici,
<ov. tr. 5.10.48>	atque hic in Scythicis gentibus esse queror :
<ov. tr. 5.10.49>	utraque poena gravis, merui tamen urbe carere,
<ov. tr. 5.10.50>	non merui tali forsitan esse loco.
<ov. tr. 5.10.51>	quid loquor, a! demens? ipsam quoque perdere vitam,
<ov. tr. 5.10.52>	Caesaris offenso numine, dignus eram.

<ov. tr. 5.11.1>	Quod te nescioquis per iurgia dixerit esse
<ov. tr. 5.11.2>	exulis uxorem, littera questa tua est.
<ov. tr. 5.11.3>	indolui, non tam mea quod fortuna male audit,
<ov. tr. 5.11.4>	qui iam consuevi fortiter esse miser,
<ov. tr. 5.11.5>	quam quod cui minime vellem, sum causa pudoris,
<ov. tr. 5.11.6>	teque reor nostris erubuisse malis.
<ov. tr. 5.11.7>	perfer et obdura; multo graviora tulisti,
<ov. tr. 5.11.8>	eripuit cum me principis ira tibi.
<ov. tr. 5.11.9>	fallitur iste tamen, quo iudice nominor exul:
<ov. tr. 5.11.10>	mollior est culpam poena secuta meam.
<ov. tr. 5.11.11>	maxima poena mihi est ipsum offendisse, priusque
<ov. tr. 5.11.12>	venisset mallem funeris hora mihi.
<ov. tr. 5.11.13>	quassa tamen nostra est, non mersa  nec obruta navis,
<ov. tr. 5.11.14>	utque caret portu, sic tamen extat aquis.
<ov. tr. 5.11.15>	nec vitam nec opes nec ius mihi civis ademit,
<ov. tr. 5.11.16>	qui merui vitio perdere cuncta meo.
<ov. tr. 5.11.17>	sed quia peccato facinus non affuit illi,
<ov. tr. 5.11.18>	nil nisi me patriis iussit abesse focis,
<ov. tr. 5.11.19>	utque aliis, quorum numerum comprendere non est,
<ov. tr. 5.11.20>	Caesareum numen sic mihi mite fuit.
<ov. tr. 5.11.21>	ipse relegati, non exulis utitur in me
<ov. tr. 5.11.22>	nomine . tuta suo iudice causa mea est.
<ov. tr. 5.11.23>	iure igitur laudes. Caesar, pro parte virili
<ov. tr. 5.11.24>	carmina nostra tuas qualiacumque canunt:
<ov. tr. 5.11.25>	iure deos, ut adhuc caeli tibi limina claudant,
<ov. tr. 5.11.26>	teque velint sine se, comprecor, esse deum.
<ov. tr. 5.11.27>	optat idem populus; sed, ut in mare flumina vastum,
<ov. tr. 5.11.28>	sic solet exiguae currere rivus aquae,
<ov. tr. 5.11.29>	at tu fortunam, cuius vocor exul ab ore,
<ov. tr. 5.11.30>	nomine mendaci parce gravare meam!

<ov. tr. 5.12.1>	Scribis, ut oblectem studio lacrimabile tempus,
<ov. tr. 5.12.2>	ne pereant turpi pectora nostra situ.
<ov. tr. 5.12.3>	difficile est quod, amice, mones, quia carmina laetum
<ov. tr. 5.12.4>	sunt opus, et pacem mentis habere volunt.
<ov. tr. 5.12.5>	nostra per adversas agitur fortuna procellas,
<ov. tr. 5.12.6>	sorte nec ulla mea tristior esse potest.
<ov. tr. 5.12.7>	exigis ut Priamus natorum funere ludat, 
<ov. tr. 5.12.8>	et Niobe festos ducat ut orba choros.
<ov. tr. 5.12.9>	luctibus an studio videor debere teneri,
<ov. tr. 5.12.10>	solus in extremos iussus abire Getas? 
<ov. tr. 5.12.11>	des licet in valido pectus mihi robore fultum,
<ov. tr. 5.12.12>	fama refert Anyti quale fuisse reo, 
<ov. tr. 5.12.13>	fracta cadet tantae sapientia mole ruinae:
<ov. tr. 5.12.14>	plus valet humanis viribus ira dei.
<ov. tr. 5.12.15>	ille senex, dictus sapiens ab Apolline, nullum
<ov. tr. 5.12.16>	scribere in hoc casu sustinuisset opus.
<ov. tr. 5.12.17>	ut veniant patriae, veniant oblivia vestri,
<ov. tr. 5.12.18>	omnis ut amissi sensus abesse queat,
<ov. tr. 5.12.19>	at timor officio fungi vetat ipse  quietum:
<ov. tr. 5.12.20>	cinctus ab innumero me tenet hoste locus,
<ov. tr. 5.12.21>	adde quod ingenium longa rubigine laesum
<ov. tr. 5.12.22>	torpet et est multo, quam fuit ante, minus,
<ov. tr. 5.12.23>	fertilis, assiduo si non renovatur  aratro,
<ov. tr. 5.12.24>	nil nisi cum spinis gramen habebit ager.
<ov. tr. 5.12.25>	tempore qui longo steterit, male curret  et inter
<ov. tr. 5.12.26>	carceribus missos ultimus ibit equus,
<ov. tr. 5.12.27>	vertitur in teneram cariem rimisque dehiscit,
<ov. tr. 5.12.28>	siqua diu solitis cumba vacavit  aquis,
<ov. tr. 5.12.29>	me quoque despera, fuerim cum parvus et ante,
<ov. tr. 5.12.30>	illi, qui fueram, posse redire parem.
<ov. tr. 5.12.31>	contudit ingenium patientia longa malorum,
<ov. tr. 5.12.32>	et pars antiqui nulla vigoris adest.
<ov. tr. 5.12.33>	siqua  tamen nobis, ut nunc quoque, sumpta tabella est,
<ov. tr. 5.12.34>	inque suos volui cogere verba pedes,
<ov. tr. 5.12.35>	carmina nulla mihi sunt scripta,  aut qualia cernis,
<ov. tr. 5.12.36>	digna sui domini tempore, digna loco.
<ov. tr. 5.12.37>	denique non parvas animo dat gloria vires,
<ov. tr. 5.12.38>	et fecunda facit pectora laudis amor.
<ov. tr. 5.12.39>	nominis et famae quondam fulgore trahebar,
<ov. tr. 5.12.40>	dum tulit antemnas aura secunda meas.
<ov. tr. 5.12.41>	non adeo est bene nunc ut sit mihi gloria curae:
<ov. tr. 5.12.42>	si liceat, nulli cognitus esse velim,
<ov. tr. 5.12.43>	an quia cesserunt primo bene carmina, suades
<ov. tr. 5.12.44>	scribere, successus ut sequar ipse meos?
<ov. tr. 5.12.45>	pace, novem, vestra liceat dixisse, sorores:
<ov. tr. 5.12.46>	vos estis nostrae maxima causa fugae,
<ov. tr. 5.12.47>	utque dedit iustas tauri fabricator aeni,
<ov. tr. 5.12.48>	sic ego do poenas artibus ipse meis.
<ov. tr. 5.12.49>	nil mihi debebat cum versibus amplius esse,
<ov. tr. 5.12.50>	cum fugerem merito naufragus omne fretum,
<ov. tr. 5.12.51>	at, puto, si demens studium fatale retemptem,
<ov. tr. 5.12.52>	hic mihi praebebit carminis arma locus.
<ov. tr. 5.12.53>	non liber hic ullus, non qui mihi commodet aurem,
<ov. tr. 5.12.54>	verbaque significent quid mea, norit, adest.
<ov. tr. 5.12.55>	omnia barbariae loca sunt vocisque ferinae, 
<ov. tr. 5.12.56>	omniaque hostilis  plena timore soni.
<ov. tr. 5.12.57>	ipse mihi videor iam dedidicisse Latine:
<ov. tr. 5.12.58>	nam didici Getice Sarmaticeque loqui.
<ov. tr. 5.12.59>	nec tamen, ut verum fatear tibi, nostra teneri
<ov. tr. 5.12.60>	a componendo carmine Musa potest.
<ov. tr. 5.12.61>	scribimus et scriptos absumimus igne libellos:
<ov. tr. 5.12.62>	exitus est studii parva favilla mei.
<ov. tr. 5.12.63>	nec possum et cupio non nullos ducere versus :
<ov. tr. 5.12.64>	ponitur idcirco noster in igne labor,
<ov. tr. 5.12.65>	nec nisi pars casu flammis erepta dolove
<ov. tr. 5.12.66>	ad vos ingenii pervenit ulla mei.
<ov. tr. 5.12.67>	sic utinam, quae nil metuentem tale magistrum
<ov. tr. 5.12.68>	perdidit, in cineres Ars mea versa foret!

<ov. tr. 5.13.1>	Hanc tuus e Getico mittit tibi Naso salutem,
<ov. tr. 5.13.2>	mittere si quisquam, quo caret ipse, potest,
<ov. tr. 5.13.3>	aeger enim traxi contagia corpore mentis,
<ov. tr. 5.13.4>	libera tormento pars mihi ne qua vacet,
<ov. tr. 5.13.5>	perque dies multos lateris cruciatibus uror;
<ov. tr. 5.13.6>	sic me non modico  frigore laesit hiems, 
<ov. tr. 5.13.7>	si tamen ipse vales, aliqua nos parte valemus:
<ov. tr. 5.13.8>	quippe mea est umeris fulta ruina tuis.
<ov. tr. 5.13.9>	Quid,  mihi cum dederis ingentia pignora, cumque
<ov. tr. 5.13.10>	per numeros omnes hoc tueare caput,
<ov. tr. 5.13.11>	quod tua me raro solatur epistula, peccas,
<ov. tr. 5.13.12>	remque piam praestas, sed  mihi verba negas?
<ov. tr. 5.13.13>	hoc, precor, emenda! quod si correxeris unum,
<ov. tr. 5.13.14>	nullus in egregio corpore naevus erit.
<ov. tr. 5.13.15>	pluribus accusem, fieri nisi possit, ut ad me
<ov. tr. 5.13.16>	littera non veniat, missa sit illa tamen,
<ov. tr. 5.13.17>	di faciant, ut sit temeraria nostra querella,
<ov. tr. 5.13.18>	teque putem falso non meminisse mei.
<ov. tr. 5.13.19>	quod precor, esse liquet: neque enim mutabile robur
<ov. tr. 5.13.20>	credere me fas est pectoris esse tui.
<ov. tr. 5.13.21>	cana prius gelido desint absinthia Ponto,
<ov. tr. 5.13.22>	et careat dulci Trinacris Hybla thymo,
<ov. tr. 5.13.23>	inmemorem quam te quisquam convincat amici.
<ov. tr. 5.13.24>	non ita sunt fati stamina nigra mei.
<ov. tr. 5.13.25>	tu tamen, ut possis falsae quoque pellere culpae
<ov. tr. 5.13.26>	crimina, quod non es, ne videare, cave.
<ov. tr. 5.13.27>	utque solebamus consumere longa loquendo
<ov. tr. 5.13.28>	tempora, sermoni  deficiente die,
<ov. tr. 5.13.29>	sic ferat ac referat tacitas nunc littera voces,
<ov. tr. 5.13.30>	et peragant linguae charta manusque vices,
<ov. tr. 5.13.31>	quod fore ne nimium videar diffidere, sitque
<ov. tr. 5.13.32>	versibus hoc paucis admonuisse satis,
<ov. tr. 5.13.33>	accipe quo semper finitur epistula verbo
<ov. tr. 5.13.34>	atque meis distent ut tua fata! - "vale."

<ov. tr. 5.14.1>	Quanta tibi dederim nostris monumenta libellis,
<ov. tr. 5.14.2>	o mihi me coniunx carior, ipsa vides,
<ov. tr. 5.14.3>	detrahat auctori multum fortuna licebit,
<ov. tr. 5.14.4>	tu tamen ingenio clara ferere meo;
<ov. tr. 5.14.5>	dumque legar, mecum pariter tua fama legetur,
<ov. tr. 5.14.6>	nec potes in maestos omnis abire rogos;
<ov. tr. 5.14.7>	cumque viri casu possis miseranda videri,
<ov. tr. 5.14.8>	invenies aliquas, quae, quod es, esse velint, 
<ov. tr. 5.14.9>	quae te, nostrorum cum sis in parte malorum,
<ov. tr. 5.14.10>	felicem dicant invideantque tibi.
<ov. tr. 5.14.11>	non ego divitias dando tibi plura dedissem:
<ov. tr. 5.14.12>	nil feret ad Manes divitis umbra suos.
<ov. tr. 5.14.13>	perpetui fructum donavi nominis idque,
<ov. tr. 5.14.14>	quo dare nil potui munere maius, habes.
<ov. tr. 5.14.15>	adde quod, ut  rerum sola es tutela mearum,
<ov. tr. 5.14.16>	ad te non parvi venit honoris onus,
<ov. tr. 5.14.17>	quod numquam vox est de te mea muta tuique
<ov. tr. 5.14.18>	indiciis debes esse superba viri.
<ov. tr. 5.14.19>	quae ne quis possit temeraria dicere, persta,
<ov. tr. 5.14.20>	et pariter serva meque piamque fidem.
<ov. tr. 5.14.21>	nam tua, dum stetimus, turpi sine crimine mansit,
<ov. tr. 5.14.22>	et tantum  probitas inreprehensa fuit.
<ov. tr. 5.14.23>	area de  nostra nunc est tibi facta ruina
<ov. tr. 5.14.24>	conspicuum virtus hic tua ponat opus.
<ov. tr. 5.14.25>	esse bonam facile est, ubi, quod vetet esse, remotum est,
<ov. tr. 5.14.26>	et nihil officio nupta quod obstet habet,
<ov. tr. 5.14.27>	cum deus intonuit, non se subducere nimbo,
<ov. tr. 5.14.28>	id demum est pietas, id socialis amor.
<ov. tr. 5.14.29>	rara quidem virtus, quam non fortuna gubernet,
<ov. tr. 5.14.30>	quae maneat stabili, eum fugit illa, pede. 
<ov. tr. 5.14.31>	siqua tamen pretium sibi virtus  ipsa petitum,
<ov. tr. 5.14.32>	inque parum laetis ardua rebus adest,
<ov. tr. 5.14.33>	ut tempus numeres, per saecula nulla tacetur,
<ov. tr. 5.14.34>	et loca mirantur qua patet orbis iter.
<ov. tr. 5.14.35>	aspicis ut longo teneat laudabilis aevo
<ov. tr. 5.14.36>	nomen inextinctum Penelopea fides?
<ov. tr. 5.14.37>	cernis ut Admeti cantetur et Hectoris uxor
<ov. tr. 5.14.38>	ausaque in accensos Iphias ire rogos?
<ov. tr. 5.14.39>	ut vivat fama coniunx Phylaceïa, cuius
<ov. tr. 5.14.40>	Iliacam celeri vir pede pressit humum?
<ov. tr. 5.14.41>	morte nihil opus est pro me, sed amore fideque:
<ov. tr. 5.14.42>	non ex difficili fama petenda tibi est.
<ov. tr. 5.14.43>	nec te credideris, quia non facis, ista moneri:
<ov. tr. 5.14.44>	vela damus, quamvis remige puppis eat,
<ov. tr. 5.14.45>	qui monet ut facias, quod iam facis, ille monendo
<ov. tr. 5.14.46>	laudat et hortatu comprobat acta suo.
