<luc. 1.1>	Bella per Emathios plus quam civilia campos
<luc. 1.2>	Iusque datum  sceleri canimus, populumque potentem
<luc. 1.3>	In sua victrici conversum viscera dextra,
<luc. 1.4>	Cognatasque acies, et rupto foedere regni,
<luc. 1.5>	Certatum totis concussi viribus orbis
<luc. 1.6>	In commune nefas, infestisque obvia signis
<luc. 1.7>	Signa, pares aquilas, et pila minantia pilis.
<luc. 1.8>	Quis furor, o cives, quae tanta licentia ferri,
<luc. 1.9>	Gentibus invisis Latium praebere cruorem?
<luc. 1.10>	Cumque superba foret Babylon spolianda tropaeis
<luc. 1.11>	Ausoniis, umbraque erraret Crassus inulta,
<luc. 1.12>	Bella geri placuit nullos habitura triumphos?
<luc. 1.13>	Heu quantum terrae potuit pelagique parari
<luc. 1.14>	Hoc, quem civiles hauserunt, sanguine, dextrae,
<luc. 1.15>	Unde venit Titan, et nox ubi sidera condit,
<luc. 1.16>	Quaque dies medius flagrantibus aestuat horis,
<luc. 1.17>	Et qua bruma, rigens ac nescia vere remitti,
<luc. 1.18>	Adstringit Scythico glacialem frigore pontum!
<luc. 1.19>	Sub iuga iam Seres, iam barbarus isset Araxes,
<luc. 1.20>	Et gens si qua iacet nascenti conscia Nilo.
<luc. 1.21>	Tunc, si tantus amor belli tibi, Roma, nefandi,
<luc. 1.22>	Totum sub Latias leges cum miseris orbem,
<luc. 1.23>	In te verte manus: nondum tibi defuit hostis.
<luc. 1.24>	At nunc semirutis pendent quod moenia tectis
<luc. 1.25>	Urbibus Italiae, lapsisque ingentia muris
<luc. 1.26>	Saxa iacent, nulloque domus custode tenentur
<luc. 1.27>	Rarus et antiquis habitator in urbibus errat,
<luc. 1.28>	Horrida quod dumis multosque inarata per annos
<luc. 1.29>	Hesperia est, desuntque manus poscentibus arvis,
<luc. 1.30>	Non tu, Pyrrhe ferox, nec tantis cladibus auctor
<luc. 1.31>	Poenus erit: nulli penitus discindere ferro
<luc. 1.32>	Contigit: alta sedent civilis vulnera dextrae.
<luc. 1.33>	Quodsi non aliam venturo fata Neroni
<luc. 1.34>	Invenere viam, magnoque aeterna parantur
<luc. 1.35>	Regna deis, coelumque suo servire tonanti
<luc. 1.36>	Non nisi saevorum potuit post bella Gigantum:
<luc. 1.37>	Iam nihil, o superi, querimur: scelera ipsa nefasque
<luc. 1.38>	Hac mercede placent: diros Pharsalia campos
<luc. 1.39>	Impleat, et Poeni saturentur sanguine manes;
<luc. 1.40>	Ultima funesta concurrant proelia Munda.
<luc. 1.41>	His, Caesar, Perusina fames, Mutinaeque labores
<luc. 1.42>	Accedant fatis; et quas premit aspera classes
<luc. 1.43>	Leucas; et ardenti servilia bella sub Aetna:
<luc. 1.44>	Multum Roma tamen debet civilibus armis,
<luc. 1.45>	Quod tibi res acta est. Te, quum, statione peracta,
<luc. 1.46>	Astra petes serus, praelati regia coeli
<luc. 1.47>	Excipiet, gaudente polo, seu sceptra tenere,
<luc. 1.48>	Seu te flammigeros Phoebi conscendere currus,
<luc. 1.49>	Telluremque nihil mutato sole timentem
<luc. 1.50>	Igne vago lustrare iuvet: tibi numine ab omni
<luc. 1.51>	Cedetur, iurique tuo natura relinquet,
<luc. 1.52>	Quis deus esse velis, ubi regnum ponere mundi.
<luc. 1.53>	Sed neque in Arctoo sedem tibi legeris orbe,
<luc. 1.54>	Nec polus aversi calidus qua vergitur Austri;
<luc. 1.55>	Unde tuam videas obliquo sidere Romam.
<luc. 1.56>	Aetheris immensi partem si presseris unam,
<luc. 1.57>	Sentiet axis onus. Librati pondera coeli
<luc. 1.58>	Orbe tene medio: pars aetheris illa sereni
<luc. 1.59>	Tota vacet, nullaeque obstent a Caesare nubes.
<luc. 1.60>	Tunc genus humanum positis sibi consulat armis,
<luc. 1.61>	Inque vicem gens omnis amet: Pax missa per orbem
<luc. 1.62>	Ferrea belligeri compescat limina Iani.
<luc. 1.63>	Sed mihi iam numen: nec, si te pectore vates
<luc. 1.64>	Accipio, Cirrhaea velim secreta moventem
<luc. 1.65>	Sollicitare deum, Bacchumque avertere Nysa.
<luc. 1.66>	Tu satis ad dandas Romana in carmina vires.
<luc. 1.67>	Fert animus causas tantarum expromere rerum,
<luc. 1.68>	Immensumque aperitur opus, quid in arma furentem
<luc. 1.69>	Impulerit populum, quid pacem excusserit orbi.
<luc. 1.70>	Invida fatorum series, summisque negatum
<luc. 1.71>	Stare diu; nimioque graves sub pondere lapsus;
<luc. 1.72>	Nec se Roma ferens. Sic, quum, compage soluta,
<luc. 1.73>	Saecula tot mundi suprema coegerit hora,
<luc. 1.74>	Anticum repetent iterum chaos omnia; mixtis
<luc. 1.75>	Sidera sideribus concurrent: ignea pontum
<luc. 1.76>	Astra petent: tellus extendere litora nolet,
<luc. 1.77>	Excutietque fretum: fratri contraria Phoebe
<luc. 1.78>	Ibit, et, oblicum bigas agitare per orbem
<luc. 1.79>	Indignata, diem poscet sibi: totaque discors
<luc. 1.80>	Machina divulsi turbabit foedera mundi.
<luc. 1.81>	In se magna ruunt: laetis hunc numina rebus
<luc. 1.82>	Crescendi posuere modum. Nec gentibus ullis
<luc. 1.83>	Commodat in populum, terrae pelagique potentem,
<luc. 1.84>	Invidiam Fortuna suam. Tu caussa malorum,
<luc. 1.85>	Facta tribus dominis communis, Roma, nec umquam
<luc. 1.86>	In turbam missi feralia foedera regni.
<luc. 1.87>	O male concordes nimiaque cupidine caeci,
<luc. 1.88>	Quid miscere iuvat vires, orbemque tenere
<luc. 1.89>	In medio?    Dum terra fretum, terramque levabit
<luc. 1.90>	Aer, et longi volvent Titana labores,
<luc. 1.91>	Noxque diem coelo totidem per signa sequetur,
<luc. 1.92>	Nulla fides regni sociis, omnisque potestas
<luc. 1.93>	Impatiens consortis erit. Nec gentibus ullis
<luc. 1.94>	Credite, nec longe fatorum exempla petantur.
<luc. 1.95>	Fraterno primi maduerunt sanguine muri.
<luc. 1.96>	Nec pretium tanti tellus pontusque furoris
<luc. 1.97>	Tunc erat: exiguum dominos commisit asylum.
<luc. 1.98>	Temporis augusti mansit concordia discors;
<luc. 1.99>	Paxque fuit non sponte ducum. Nam sola futuri
<luc. 1.100>	Crassus erat belli medius mora. Qualiter, undas
<luc. 1.101>	Qui secat et geminum gracilis mare separat Isthmos,
<luc. 1.102>	Nec patitur conferre fretum; si terra recedat,
<luc. 1.103>	Ionium Aegaeo franget mare: sic, ubi, saeva
<luc. 1.104>	Arma ducum dirimens, miserando funere Crassus
<luc. 1.105>	Assyrias Latio maculavit sanguine Carras,
<luc. 1.106>	Parthica Romanos solverunt damna furores.
<luc. 1.107>	Plus illa vobis acie, quam creditis, actum est,
<luc. 1.108>	Arsacidae: bellum victis civile dedistis.
<luc. 1.109>	Dividitur ferro regnum: populique potentis,
<luc. 1.110>	Quae mare, quae terras, quae totum continet orbem,
<luc. 1.111>	Non cepit fortuna duos. Nam pignora iuncti
<luc. 1.112>	Sanguinis, et diro ferales omine tedas
<luc. 1.113>	Abstulit ad manes, Parcarum, Iulia, saeva
<luc. 1.114>	Intercepta manu. Quodsi tibi fata dedissent
<luc. 1.115>	Maiores in luce moras, tu sola furentes
<luc. 1.116>	Inde virum poteras atque hinc retinere parentem,
<luc. 1.117>	Armatasque manus excusso iungere ferro,
<luc. 1.118>	Ut generos mediae soceris iunxere Sabinae.
<luc. 1.119>	Morte tua discussa fides, bellumque movere
<luc. 1.120>	Permissum ducibus. Stimulos dedit aemula virtus.
<luc. 1.121>	Tu, nova ne veteres obscurent facta triumphos,
<luc. 1.122>	Et victis cedat piratica laurea Gallis,
<luc. 1.123>	Magne, times: te iam series ususque laborum
<luc. 1.124>	Erigit, impatiensque loci fortuna secundi.
<luc. 1.125>	Nec quemquam iam ferre potest Caesarve priorem,
<luc. 1.126>	Pompeiusve parem. Quis iustius induit arma,
<luc. 1.127>	Scire nefas: magno se iudice quisque tuetur:
<luc. 1.128>	Victrix caussa deis placuit, sed victa Catoni
<luc. 1.129>	Nec coiere pares: alter, vergentibus annis
<luc. 1.130>	In senium, longoque togae tranquillior usu,
<luc. 1.131>	Dedidicit iam pace ducem; famaeque petitor,
<luc. 1.132>	Multa dare in vulgus; totus popularibus auris
<luc. 1.133>	Impelli, plausuque sui gaudere theatri:
<luc. 1.134>	Nec reparare novas vires, multumque priori
<luc. 1.135>	Credere fortunae. Stat magni nominis umbra:
<luc. 1.136>	Qualis frugifero quercus sublimis in agro,
<luc. 1.137>	Exuvias veteres populi sacrataque gestans
<luc. 1.138>	Dona ducum, nec iam validis radicibus haerens,
<luc. 1.139>	Pondere fixa suo est; nudosque per aera ramos
<luc. 1.140>	Effundens, trunco, non frondibus, efficit umbram;
<luc. 1.141>	Et quamvis primo nutet casura sub Euro,
<luc. 1.142>	Tot circum silvae firmo se robore tollant,
<luc. 1.143>	Sola tamen colitur. Sed non in Caesare tantum
<luc. 1.144>	Nomen erat, nec fama ducis: sed nescia virtus
<luc. 1.145>	Stare loco: solusque pudor, non vincere bello.
<luc. 1.146>	Acer et indomitus; quo spes, quoque ira vocasset,
<luc. 1.147>	Ferre manum, et numquam temerando parcere ferro:
<luc. 1.148>	Successus urgere suos, instare favori
<luc. 1.149>	Numinis: impellens, quidquid sibi, summa petenti,
<luc. 1.150>	Obstaret, gaudensque viam fecisse ruina.
<luc. 1.151>	Qualiter expressum ventis per nubila fulmen
<luc. 1.152>	Aetheris impulsi sonitu mundique fragore
<luc. 1.153>	Emicuit, rupitque diem, populosque paventes
<luc. 1.154>	Terruit, obliqua praestringens lumina flamma.
<luc. 1.155>	In sua templa furit: nullaque exire vetante
<luc. 1.156>	Materia, magnamque cadens, magnamque revertens
<luc. 1.157>	Dat stragem late, sparsosque recolligit ignes.
<luc. 1.158>	Hae ducibus caussae suberant: sed publica belli
<luc. 1.159>	Semina, quae populos semper mersere potentes.
<luc. 1.160>	Namque ut opes mundo nimias fortuna subacto
<luc. 1.161>	Intulit, et rebus mores cessere secundis,
<luc. 1.162>	Praedaque et hostiles luxum suasere rapinae:
<luc. 1.163>	Non auro tectisque modus: mensasque priores
<luc. 1.164>	Aspernata fames: cultus, gestare decoros
<luc. 1.165>	Vix nuribus, rapuere mares: foecunda virorum
<luc. 1.166>	Paupertas fugitur, totoque accersitur orbe,
<luc. 1.167>	Quo gens quaeque perit. Tum longos iungere fines
<luc. 1.168>	Agrorum, et quondam duro sulcata Camilli
<luc. 1.169>	Vomere, et antiquos Curiorum passa ligones
<luc. 1.170>	Longa sub ignotis extendere rura colonis.
<luc. 1.171>	Non erat is populus, quem pax tranquilla iuvaret,
<luc. 1.172>	Quem sua libertas immotis pasceret armis.
<luc. 1.173>	Inde irae faciles; et, quod suasisset egestas,
<luc. 1.174>	Vile nefas; magnumque decus, ferroque petendum,
<luc. 1.175>	Plus patria potuisse sua; mensuraque iuris
<luc. 1.176>	Vis erat: hinc leges et plebiscita coactae,
<luc. 1.177>	Et cum consulibus turbantes iura tribuni:
<luc. 1.178>	Hinc rapti fasces pretio, sectorque favoris
<luc. 1.179>	Ipse sui populus; letalisque ambitus urbi,
<luc. 1.180>	Annua venali referens certamina Campo:
<luc. 1.181>	Hinc usura vorax, avidumque in tempora foenus,
<luc. 1.182>	Et concussa fides, et multis utile bellum.
<luc. 1.183>	Iam gelidas Caesar cursu superaverat Alpes,
<luc. 1.184>	Ingentesque animo motus, bellumque futurum
<luc. 1.185>	Ceperat. Ut ventum est parvi Rubiconis ad undas,
<luc. 1.186>	Ingens visa duci Patriae trepidantis imago
<luc. 1.187>	Clara per obscuram vultu moestissima noctem,
<luc. 1.188>	Turrigero canos effundens vertice crines,
<luc. 1.189>	Caesarie lacera, nudisque adstare lacertis,
<luc. 1.190>	Et gemitu permixta loqui: Quo tenditis ultra?
<luc. 1.191>	Quo fertis mea signa, viri?  Si iure venitis,
<luc. 1.192>	Si cives, huc usque licet. Tum perculit horror
<luc. 1.193>	Membra ducis; riguere comae, gressusque coercens
<luc. 1.194>	Languor in extrema tenuit vestigia ripa.
<luc. 1.195>	Mox ait: O magnae qui moenia prospicis urbis
<luc. 1.196>	Tarpeia de rupe, Tonans, Phrygiique penates
<luc. 1.197>	Gentis Iuleae, et rapti secreta Quirini,
<luc. 1.198>	Et residens celsa Latialis Iuppiter Alba,
<luc. 1.199>	Vestalesque foci, summique o numinis instar
<luc. 1.200>	Roma, fave coeptis. Non te furialibus armis
<luc. 1.201>	Persequor. En, adsum, victor terraque marique
<luc. 1.202>	Caesar, ubique tuus, liceat modo, nunc quoque, miles.
<luc. 1.203>	Ille erit, ille nocens, qui me tibi fecerit hostem.
<luc. 1.204>	Inde moras solvit belli, tumidumque per amnem
<luc. 1.205>	Signa tulit propere: sicut squalentibus arvis
<luc. 1.206>	Aestiferae Libyes viso leo comminus hoste
<luc. 1.207>	Subsedit dubius, totam dum colligit iram;
<luc. 1.208>	Mox ubi se saevae stimulavit verbere caudae
<luc. 1.209>	Erexitque iubas, vasto et grave murmur hiatu
<luc. 1.210>	Infremuit: tum, torta levis si lancea Mauri
<luc. 1.211>	Haereat, aut latum subeant venabula pectus,
<luc. 1.212>	Per ferrum, tanti securus vulneris, exit.
<luc. 1.213>	Fonte cadit modico, parvisque impellitur undis
<luc. 1.214>	Puniceus Rubicon, cum fervida canduit aestas:
<luc. 1.215>	Perque imas serpit valles, et Gallica certus
<luc. 1.216>	Limes ab Ausoniis disterminat arva colonis.
<luc. 1.217>	Tum vires praebebat hiems, atque auxerat undas
<luc. 1.218>	Tertia iam gravido pluvialis Cynthia cornu,
<luc. 1.219>	Et madidis Euri resolutae flatibus Alpes.
<luc. 1.220>	Primus in oblicum sonipes opponitur amnem,
<luc. 1.221>	Excepturus aquas: molli tum cetera rumpit
<luc. 1.222>	Turba vado faciles iam fracti fluminis undas.
<luc. 1.223>	Caesar ut adversam, superato gurgite, ripam
<luc. 1.224>	Attigit, Hesperiae vetitis et constitit arvis:
<luc. 1.225>	Hic, ait, hic pacem temerataque iura relinquo;
<luc. 1.226>	Te, Fortuna, sequor. Procul hinc iam foedera sunto.
<luc. 1.227>	Credidimus fatis.  Utendum est iudice bello.
<luc. 1.228>	Sic fatus, noctis tenebris rapit agmina ductor
<luc. 1.229>	Impiger, et torto Balearis verbere fundae
<luc. 1.230>	Ocior, et missa Parthi post terga sagitta;
<luc. 1.231>	Vicinumque minax invadit Ariminum. Ignes
<luc. 1.232>	Solis lucifero fugiebant astra relicto,
<luc. 1.233>	Iamque dies primos belli visura tumultus
<luc. 1.234>	Exoritur. Seu sponte deum, seu turbidus Auster
<luc. 1.235>	Impulerit, moestam tenuerunt nubila lucem.
<luc. 1.236>	Constitit ut capto iussus deponere miles
<luc. 1.237>	Signa fore, stridor lituum  clangorque tubarum
<luc. 1.238>	Non pia concinuit cum rauco classica cornu.
<luc. 1.239>	Rupta quies populi, stratisque excita iuventus
<luc. 1.240>	Diripuit sacris adfixa penatibus arma,
<luc. 1.241>	Quae pax longa dabat: nuda iam crate fluentes
<luc. 1.242>	Invadunt clypeos, curvataque cuspide pile,
<luc. 1.243>	Et scabros nigrae morsu rubiginis enses.
<luc. 1.244>	Ut notae fulsere aquilae Romanaque signa,
<luc. 1.245>	Et celsus medio conspectus in agmine Caesar,
<luc. 1.246>	Diriguere metu, gelidus pavor occupat artus,
<luc. 1.247>	Et tacito mutos volvunt in pectore questus:
<luc. 1.248>	O male vicinis haec moenia condita Gallis,
<luc. 1.249>	O tristi damnata loco! Pax alta per omnes
<luc. 1.250>	Et tranquilla quies populos: nos praeda furentum
<luc. 1.251>	Primaque castra sumus. Melius, Fortuna, dedisses
<luc. 1.252>	Orbe sub Eoo sedem gelidaque sub Areto,
<luc. 1.253>	Errantesque domos, Latii quam claustra tueri.
<luc. 1.254>	Nos primi Senonum motus, Cimbrumque furentem
<luc. 1.255>	Vidimus, et Martem Libyes, cursumque furoris
<luc. 1.256>	Teutonici. Quoties Romam Fortuna lacessit,
<luc. 1.257>	Hac iter est bellis. Gemitu sic quisque latenti,
<luc. 1.258>	Non ausus timuisse palam: vox nulla dolori
<luc. 1.259>	Credita: sed quantum, volucres cum bruma coercet,
<luc. 1.260>	Rura silent, mediusque tacet sine murmure pontus,
<luc. 1.261>	Tanta quies. Noctis gelidas lux solverat umbras:
<luc. 1.262>	Ecce faces belli, dubiaeque in proelia menti
<luc. 1.263>	Urgentes addunt stimulos cunctasque pudoris
<luc. 1.264>	Rumpunt fata moras: iustos Fortuna laborat
<luc. 1.265>	Esse ducis motus, et causas invenit armis.
<luc. 1.266>	Expulit ancipiti discordes urbe tribunos
<luc. 1.267>	Victo iure minax iactatis curia Gracchis.
<luc. 1.268>	Hos iam mota ducis vicinaque signa petentes
<luc. 1.269>	Audax venali comitatur Curio lingua:
<luc. 1.270>	Vox quondam populi, libertatemque tueri
<luc. 1.271>	Ausus, et armatos plebi miscere potentes.
<luc. 1.272>	Utque ducem varias volventem pectore curas
<luc. 1.273>	Conspexit: Dum voce tuae potuere iuvari,
<luc. 1.274>	Caesar, ait, partes, quamvis nolente senatu,
<luc. 1.275>	Traximus imperium tunc, cum mihi Rostra tenere
<luc. 1.276>	Ius erat, et dubios in te transferre Quirites.
<luc. 1.277>	Sed postquam leges bello siluere coactae,
<luc. 1.278>	Pellimur e patriis laribus, patimurque volentes
<luc. 1.279>	Exsilium: tua nos faciet victoria cives.
<luc. 1.280>	Dum trepidant nullo firmatae robore partes,
<luc. 1.281>	Tolle moras. Semper nocuit differre paratis.
<luc. 1.282>	Par labor atque metus pretio maiore petuntur.
<luc. 1.283>	Bellantem geminis tenuit te Gallia lustris,
<luc. 1.284>	Pars quota terrarum! Facili si proelia pauca
<luc. 1.285>	Gesseris eventu, tibi Roma subegerit orbem.
<luc. 1.286>	Nunc neque te longi remeantem pompa triumphi
<luc. 1.287>	Excipit, aut sacras poscunt Capitolia lauros.
<luc. 1.288>	Livor edax tibi cuncta negat: gentesque subactas
<luc. 1.289>	Vix impune feres.  Socerum depellere regno
<luc. 1.290>	Decretum genero est. Partiri non potes orbem:
<luc. 1.291>	Solus habere potes. Sic postquam fatus, et ipsi
<luc. 1.292>	In bellum prono tantum tamen addidit irae,
<luc. 1.293>	Accenditque ducem, quantum clamore iuvatur
<luc. 1.294>	Eleus sonipes, quamvis iam carcere clauso
<luc. 1.295>	Immineat foribus, pronusque repagula laxet.
<luc. 1.296>	Convocat armatos extemplo ad signa maniplos:
<luc. 1.297>	Utque satis trepidum, turba coeunte, tumultum
<luc. 1.298>	Composuit, vultu dextraque silentia iussit:
<luc. 1.299>	Bellorum o socii, qui, mille pericula Martis
<luc. 1.300>	Mecum, ait, experti, decimo iam vincitis anno,
<luc. 1.301>	Hoc cruor Aretois meruit diffusus in arvis,
<luc. 1.302>	Vulneraque et mortes, hiemesque sub Alpibus actae?
<luc. 1.303>	Non secus ingenti bellorum Roma tumultu
<luc. 1.304>	Concutitur, quam si Poenus transcenderit Alpes
<luc. 1.305>	Hannibal. Implentur valido tirone cohortes:
<luc. 1.306>	In classem cadit omne nemus: terraque marique
<luc. 1.307>	Iussus Caesar agi. Quid? si mihi signa iacerent
<luc. 1.308>	Marte sub adverso, ruerentque in terga feroces
<luc. 1.309>	Gallorum populi?  Nunc, cum Fortuna secundis
<luc. 1.310>	Mecum rebus agat, superique ad summa vocantes,
<luc. 1.311>	Tentamur.  Veniat dux longa pace solutus,
<luc. 1.312>	Milite cum subito, partesque in bella togatae,
<luc. 1.313>	Marcellusque loquax, et nomina vana Catones.
<luc. 1.314>	Scilicet extremi Pompeium emtique clientes
<luc. 1.315>	Continuo per tot sociabunt tempora regno?
<luc. 1.316>	Ille reget currus, nondum patientibus annis?
<luc. 1.317>	Ille semel raptos numquam dimittet honores?
<luc. 1.318>	Quid iam rura querar totum suppressa per orbem,
<luc. 1.319>	Ac iussam  servire famem?  Quis castra timenti
<luc. 1.320>	Nescit mixta foro? gladii cum triste minantes
<luc. 1.321>	Iudicium insolita trepidum cinxere corona,
<luc. 1.322>	Atque auso medias perrumpere milite leges
<luc. 1.323>	Pompeiana reum clauserunt signa Milonem?
<luc. 1.324>	Nunc quoque ne lassum teneat privata senectus,
<luc. 1.325>	Bella nefanda parat, suetus civilibus armis,
<luc. 1.326>	Et docilis Sullam scelerum vicisse magistrum.
<luc. 1.327>	Utque ferae tigres numquam posuere furorem,
<luc. 1.328>	Quas nemore Hyrcano, matrum dum lustra sequuntur,
<luc. 1.329>	Altus caesorum pavit cruor armentorum;
<luc. 1.330>	Sic et Sullanum solito tibi lambere ferrum
<luc. 1.331>	Durat, Magne, sitis. Nullus semel ore receptus
<luc. 1.332>	Pollutas patitur sanguis mansuescere fauces.
<luc. 1.333>	Quem tamen inveniet tam longa potentia finem?
<luc. 1.334>	Quis scelerum modus est? Ex hoc te iam, improbe, regno
<luc. 1.335>	Ille tuus saltem doceat discedere Sulla.
<luc. 1.336>	Post Cilicasne vagos, et lassi Pontica regis
<luc. 1.337>	Proelia, barbarico vix consummata veneno,
<luc. 1.338>	Ultima Pompeio dabitur provincia Caesar,
<luc. 1.339>	Quod non, victrices aquilas deponere iussus,
<luc. 1.340>	Paruerim?   Mihi si merces erepta laborum est,
<luc. 1.341>	His saltem longi, non cum duce, praemia belli
<luc. 1.342>	Reddantur: miles sub quolibet iste triumphet.
<luc. 1.343>	Conferet exsanguis quo se post bella senectus?
<luc. 1.344>	Quae sedes erit emeritis? quae rura dabuntur,
<luc. 1.345>	Quae noster veteranus aret? quae moenia fessis?
<luc. 1.346>	An melius fient piratae, Magne, coloni?
<luc. 1.347>	Tollite iampridem victricia, tollite signa:
<luc. 1.348>	Viribus utendum est, quas fecimus: arma tenenti
<luc. 1.349>	Omnia dat, qui iusta negat. Nec numina deerunt:
<luc. 1.350>	Nam nec praeda meis, neque regnum quaeritur armis:
<luc. 1.351>	Detrahimus dominos urbi servire paratae.
<luc. 1.352>	Dixerat: at dubium non claro murmure vulgus
<luc. 1.353>	Secum incerta fremit: pietas patriique penates
<luc. 1.354>	Quamquam caede feras mentes animosque tumentes
<luc. 1.355>	Frangunt; sed diro ferri revocantur amore
<luc. 1.356>	Ductorisque metu. Summi tunc munera pili
<luc. 1.357>	Laelius, emeritique gerens insignia doni,
<luc. 1.358>	Servati civis referentem praemia quercum:
<luc. 1.359>	Si licet, exclamat, Romani maxime rector
<luc. 1.360>	Nominis et ius est, veras expromere voces;
<luc. 1.361>	Quod tam  lenta tuas tenuit patientia vires,
<luc. 1.362>	Conquerimur. Deeratne tibi fiducia nostri?
<luc. 1.363>	Dum movet haec calidus spirantia corpora sanguis,
<luc. 1.364>	Et dum pila valent fortes torquere lacerti,
<luc. 1.365>	Degenerem patiere togam, regnumque senatus?
<luc. 1.366>	Usque adeo miserum est, civili vincere bello?
<luc. 1.367>	Duc age per Scythiae populos, per inhospita Syrtis
<luc. 1.368>	Litora, per calidas Libyae sitientis arenas.
<luc. 1.369>	Haec manus, ut vitum post terga relinqueret orbem,
<luc. 1.370>	Oceani tumidas remo compescuit undas:
<luc. 1.371>	Fregit et Arctoo spumantem vertice Rhenum.
<luc. 1.372>	Iussa sequi tam posse  mihi, quam velle necesse est.
<luc. 1.373>	Nec civis meus est, in quem tua classica, Caesar,
<luc. 1.374>	Audiero.  Per signa decem felicia castris,
<luc. 1.375>	Perque tuos iuro quocumque ex hoste triumphos;
<luc. 1.376>	Pectore si fratris gladium, iuguloque parentis
<luc. 1.377>	Condere me iubeas, plenaeque in viscera partu
<luc. 1.378>	Coniugis, invita peragam tamen omnia dextra;
<luc. 1.379>	Si spoliare deos, ignemque immittere templis,
<luc. 1.380>	Numina miscebit castrensis flamma Monetae;
<luc. 1.381>	Castra super Tusci si ponere Tybridis undas,
<luc. 1.382>	Hesperios audax veniam metator in agros.
<luc. 1.383>	Tu quoscumque voles in planum effundere muros,
<luc. 1.384>	His aries actus disperget saxa lacertis:
<luc. 1.385>	Illa licet, penitus tolli quam iusseris urbem,
<luc. 1.386>	Roma sit. His cunctae simul adsensere cohortes,
<luc. 1.387>	Elatasque alte, quaecumque ad bella vocaret,
<luc. 1.388>	Promisere manus. It tantus ad aethera clamor,
<luc. 1.389>	Quantus, piniferae Boreas cum Thracius Ossae
<luc. 1.390>	Rupibus incubuit, curvato robore pressae
<luc. 1.391>	Fit sonus, aut rursus redeuntis in aethera silvae.
<luc. 1.392>	Caesar ut acceptum tam prono milite bellum,
<luc. 1.393>	Fataque ferre videt, ne quo languore moretur
<luc. 1.394>	Fortunam, sparsas per Gallica rura cohortes
<luc. 1.395>	Evocat, et Romam motis petit undique signis.
<luc. 1.396>	Deseruere cavo tentoria fixa Lemano,
<luc. 1.397>	Castraque, quae, Vogesi curvam super ardua rupem,
<luc. 1.398>	Pugnaces pictis cohibebant Lingonas armis.
<luc. 1.399>	Hi vada liquerunt Isarae, qui, gurgite ductus
<luc. 1.400>	Per tam multa suo, famae maioris in amnem
<luc. 1.401>	Lapsus, ad aequoreas nomen non pertulit undas.
<luc. 1.402>	Solvuntur flavi longa statione Rutheni:
<luc. 1.403>	Mitis Atax Latias gaudet non ferre carinas,
<luc. 1.404>	Finis et Hesperiae, promoto limite, Varus:
<luc. 1.405>	Quaque sub Herculeo sacratus numine portus
<luc. 1.406>	Urget rupe cava pelagus: non Corus in illum
<luc. 1.407>	Ius habet, aut Zephyrus: solus sua litora turbat
<luc. 1.408>	Circius, et tuta prohibet statione Monoeci.
<luc. 1.409>	Quaque iacet litus dubium, quod terra fretumque
<luc. 1.410>	indicat alternis vicibus, cum funditur ingens
<luc. 1.411>	Oceanus, vel cum refugis se fluctibus aufert.
<luc. 1.412>	Ventus ab extremo pelagus sic axe volutet,
<luc. 1.413>	Destituatque ferens; an sidere mota secundo
<luc. 1.414>	Tethyos unda vagae lunaribus aestuet horis;
<luc. 1.415>	Flammiger an Titan, ut alentes hauriat undas,
<luc. 1.416>	Erigat Oceanum, fluctusque ad sidera ducat,
<luc. 1.417>	Quaerite, quos agitat mundi labor: at mihi semper
<luc. 1.418>	Tu, quaecumque moves tam crebros causa meatus,
<luc. 1.420>	Ut superi voluere, late. Tunc rura Nemetis
<luc. 1.421>	Qui tenet, et ripas Aturi, qua litore curvo
<luc. 1.422>	Molliter admissum claudit Tarbellicus aequor,
<luc. 1.423>	Signa movet, gaudetque amoto Santonus hoste:
<luc. 1.424>	Et Biturix, longisque leves Suessones in armis:
<luc. 1.425>	Optimus excusso Leucus Rhemusque lacerto,
<luc. 1.426>	Optima gens flexis in gyrum Sequana frenis:
<luc. 1.427>	Et docilis rector rostrati Belga covini:
<luc. 1.428>	Arvernique ausi Latios se fingere fratres,
<luc. 1.429>	Sanguine ab Iliaco populi; nimiumque rebellis
<luc. 1.430>	Nervius, et caesi pollutus sanguine Cottae;
<luc. 1.430>	Et qui te laxis imitantur, Sarmata, braccis,
<luc. 1.431>	Vangiones: Batavique truces, quos aere recurvo
<luc. 1.432>	Stridentes acuere tubae: qua Cinga pererrat
<luc. 1.433>	Gurgite: qua Rhodanus raptum velocibus undis
<luc. 1.434>	In mare fert Ararim: qua montibus ardua summis
<luc. 1.435>	Gens habitat cana pendentes rupe Gebennas:
<luc. 1.436>	[Pictones immunes subigunt sua rura; nec ultra
<luc. 1.437>	Instabiles Turonas circumsita castra coercent.
<luc. 1.438>	In nebulis, Meduana, tuis marcere perosus
<luc. 1.439>	Andus, iam placida Ligeris recreatur ab unda;
<luc. 1.440>	Inclyta Caesareis Genabos dissolvitur alis.]
<luc. 1.441>	Tu quoque laetatus converti proelia, Trevir:
<luc. 1.442>	Et nunc tonse Ligur, quondam per colla decors
<luc. 1.443>	Crinibus effusis toti praelate Comatae:
<luc. 1.444>	Et quibus immitis placatur sanguine diro
<luc. 1.445>	Tentates, horrensque feris altaribus Hesus,
<luc. 1.446>	Et Taranis Scythicae non mitior ara Dianae.
<luc. 1.447>	Vos quoque, qui fortes animas, belloque peremtas
<luc. 1.448>	Laudibus in longum vates dimittitis aevum,
<luc. 1.449>	Plurima securi fudistis carmina, Bardi.
<luc. 1.450>	Et vos barbaricos ritus moremque sinistrum
<luc. 1.451>	Sacrorum, Druidae, positis repetistis ab armis.
<luc. 1.452>	Solis nosse deos et coeli numina vobis,
<luc. 1.453>	Aut solis nescire datum. Nemora alta remotis
<luc. 1.454>	Incolitis lucis. Vobis auctoribus, umbrae
<luc. 1.455>	Non tacitas Erebi sedes Ditisque profundi
<luc. 1.456>	Pallida regna petunt: regit idem spiritus artus
<luc. 1.457>	Orbe alio: longae (canitis si cognita) vitae
<luc. 1.458>	Mors media est. Certe populi, quos despcit Arctos,
<luc. 1.459>	Felices errore suo, quos ille timorum
<luc. 1.460>	Maximus haud urget, leti metus. Inde ruendi
<luc. 1.461>	In ferrum mens prona viris, animaeque capaces
<luc. 1.462>	Mortis: et ignavum, rediturae parcere vitae.
<luc. 1.463>	Et vos, cirrigeros bellis arcere Caycos
<luc. 1.464>	Oppositi, petitis Romam, Rhenique feroces
<luc. 1.465>	Deseritis ripas, et apertum gentibus orbem.
<luc. 1.466>	Caesar, ut immensae collecto robore vires
<luc. 1.467>	Audendi maiora fidem fecere, per omnem
<luc. 1.468>	Spargitur Italiam, vicinaque moenia complet.
<luc. 1.469>	Vana quoque ad veros accessit fama timores,
<luc. 1.470>	Irrupitque animos populi, clademque futuram
<luc. 1.471>	Intulit, et velox properantis nuntia belli
<luc. 1.472>	Innumeras solvit falsa in praeconia linguas.
<luc. 1.473>	Est, qui, tauriferis ubi se Mevania campis
<luc. 1.474>	Explicat, audaces ruere in certamina turmas
<luc. 1.475>	Adferat, et, qua Nar Tiberino illabitur amni,
<luc. 1.476>	Barbaricas saevi discurrere Caesaris alas:
<luc. 1.477>	Ipsum, omnes aquilas collataque signa ferentem,
<luc. 1.478>	Agmine non uno densisque incedere castris.
<luc. 1.479>	Nec, qualem meminere, vident: maiorque ferusque
<luc. 1.480>	Mentibus occurrit, victoque immanior hoste.
<luc. 1.481>	Hunc inter Rhenum populos Alpesque iacentes,
<luc. 1.482>	Finibus Arctois patriaque a sede revulsos,
<luc. 1.483>	Pone sequi, iussamque feris a gentibus urbem,
<luc. 1.484>	Romano spectante, rapi. Sic quisque pavendo
<luc. 1.485>	Dat vires famae: nulloque auctore malorum,
<luc. 1.486>	Quae finxere timent. Nec solum vulgus inani
<luc. 1.487>	Perculsum terrore pavet: sed curia et ipsi
<luc. 1.488>	Sedibus exsiluere Patres, invisaque belli
<luc. 1.489>	Consulibus fugiens mandat decreta senatus.
<luc. 1.490>	Tunc quae tuta petant, et quae metuenda relinquant,
<luc. 1.491>	Incerti, quo quemque fugae tulit impetus, urgent
<luc. 1.492>	Praecipitem populum  serieque haerentia longa
<luc. 1.493>	Agmina prorumpunt. Credas, aut tecta nefandas
<luc. 1.494>	Corripuisse faces, aut iam, quatiente ruina,
<luc. 1.495>	Nutantes pendere domos: sic turba per urbem
<luc. 1.496>	Praecipiti lymphata gradu, velut unica rebus
<luc. 1.497>	Spes foret adflictis, patrios excedere muros,
<luc. 1.498>	Inconsulta ruit. Qualis, cum turbidus Auster
<luc. 1.499>	Repulit a Libycis immensum Syrtibus aequor,
<luc. 1.500>	Fractaque veliferi sonuerunt pondera mali,
<luc. 1.501>	Desilit in fluctus, deserta puppe, magister
<luc. 1.502>	Navitaque, et, nondum sparsa compage carinae,
<luc. 1.503>	Naufragium sibi quisque facit: sic, urbe relicta,
<luc. 1.504>	In bellum fugitur. Nullum  iam languidus aevo
<luc. 1.505>	Evaluit revocare parens, coniunxve maritum
<luc. 1.506>	Fletibus, aut patrii, dubiae dum vota salutis
<luc. 1.507>	Conciperent, tenuere Lares: nec limine quisquam
<luc. 1.508>	Haesit et extremo tunc forsitan urbis amatae
<luc. 1.509>	Plenus abit visu: ruit irrevocabile vulgus.
<luc. 1.510>	O faciles dare summa deos, eademque tueri
<luc. 1.511>	Difficiles! Urbem, populis victisque frequentem
<luc. 1.512>	Gentibus, et generis, coeat si turba, capacem
<luc. 1.513>	Humani, facilem venturo Caesare praedam
<luc. 1.514>	Ignavae liquere manus. Cum pressus ab hoste
<luc. 1.515>	Clauditur externis miles Romanus in oris,
<luc. 1.516>	Effugit exiguo nocturne pericula vallo,
<luc. 1.517>	Et subitus rapti munimine cespitis agger
<luc. 1.518>	Praebet securos intra tentoria somnos:
<luc. 1.519>	Tu tantum audito bellorum nomine, Roma,
<luc. 1.520>	Desereris; nox una tuis non credita muris.
<luc. 1.521>	Danda tamen venia est, tantorum danda pavorum:
<luc. 1.522>	Pompeio fugiente, timent. Tum ne qua futuri
<luc. 1.523>	Spes saltem trepidas mentes levet, addita fati
<luc. 1.524>	Peioris manifesta fides, saperique minaces
<luc. 1.525>	Prodigiis terras implerunt, aethera, pontum.
<luc. 1.526>	Ignota obscurae viderunt sidera noctes,
<luc. 1.527>	Ardentemque polum flaminis, coeloque volantes
<luc. 1.528>	Obliquas per inane faces, crinemque timendi
<luc. 1.529>	Sideris, et terris nutantem regna cometen.
<luc. 1.530>	Fulgura fallaci micuerunt crebra sereno,
<luc. 1.531>	Et varias ignis denso dedit aere formas:
<luc. 1.532>	Nunc iaculum longo, nunc sparso lumine lampas
<luc. 1.533>	Emicuit coelo. Tacitum sine nubibus ullis
<luc. 1.534>	Fulmen, et Arctois rapiens e partibus ignem,
<luc. 1.535>	Percussit Latiale caput: stellaeque minores
<luc. 1.536>	Per vacuum solitae noctis decurrere tempus,
<luc. 1.537>	In medium venere diem: cornuque coacto
<luc. 1.538>	Iam Phoebe toto fratrem cum redderet orbe,
<luc. 1.539>	Terrarum subita percussa expalluit umbra.
<luc. 1.540>	Ipse caput medio Titan cum ferret Olympo,
<luc. 1.541>	Condidit ardentes atra caligine currus,
<luc. 1.542>	Involvitque orbem tenebris, gentesque coegit
<luc. 1.543>	Desperare diem: qualem fugiente per ortus
<luc. 1.544>	Sole Thyesteae noctem duxere Mycenae.
<luc. 1.545>	Ora ferox Siculae laxavit Mulciber Aetnae;
<luc. 1.546>	Nec tulit in coelum flammas, sed vertice prono
<luc. 1.547>	Ignis in Hesperium cecidit latus. Atra Charybdis
<luc. 1.548>	Sanguineum fundo torsit mare. Flebile saevi
<luc. 1.549>	Latravere canes. Vestali raptus ab ara
<luc. 1.550>	Ignis; et ostendens confectas flamma Latinas
<luc. 1.551>	Scinditur in partes, geminoque cacumine surgit,
<luc. 1.552>	Thebanos imitata rogos. Tunc cardine tellus
<luc. 1.553>	Subsedit, veteremque, iugis nutantibus, Alpes
<luc. 1.554>	Discussere nivem. Tethys maioribus undis
<luc. 1.555>	Hesperiam Calpen, summumque implevit Atlanta.
<luc. 1.556>	Indigetes flevisse deos, urbisque laborem
<luc. 1.557>	Testatos sudore Lares, delapsaque templis
<luc. 1.558>	Dona suis, dirasque diem foedasse volucres
<luc. 1.559>	Accipimus; silvisque feras sub nocte relictis
<luc. 1.560>	Audaces media posuisse cubilia Roma.
<luc. 1.561>	tunc pecudum faciles humana ad murmura linguae,
<luc. 1.562>	Monstrosique hominum partus numeroque modoque
<luc. 1.563>	Membrorum, matremque suus conterruit infans:
<luc. 1.564>	Diraque per populum Cumanae carmina vatis
<luc. 1.565>	Vulgantur. Tunc, quos sectis Bellona lacertis
<luc. 1.566>	Saeva movet, cecinere deos: crinemque rotantes
<luc. 1.567>	Sanguineum populis ulularunt tristia Galli.
<luc. 1.568>	Compositis plenae gemuerunt ossibus urnae.
<luc. 1.569>	Tunc fragor armorum, magnaeque per avia voces
<luc. 1.570>	Auditae nemorum: et venientes comminus umbrae.
<luc. 1.571>	Quique colunt iunctos extremis moenibus agros,
<luc. 1.572>	Diffugiunt: ingens urbem cingebat Erinnys,
<luc. 1.573>	Excutiens pronam flagranti vertice pinum,
<luc. 1.574>	Stridentesque comas: Thebanam qualis Agaven
<luc. 1.575>	Impulit, aut saevi contorsit tela Lycurgi
<luc. 1.576>	Eumenis: aut qualem iussu Iunonis iniquae
<luc. 1.577>	Horruit Alcides, viso iam Dite, Megaeram.
<luc. 1.578>	Insonuere tubae, et quanto clamore cohortes
<luc. 1.579>	Miscentur, tantum nox atra silentibus umbris
<luc. 1.580>	Edidit. Et medio visi consurgere Campo
<luc. 1.581>	Tristia Sullani cecinere oracula manes:
<luc. 1.582>	Tollentemque caput gelidas Anienis ad undas
<luc. 1.583>	Agricolae fracto Marium fugere sepulchro.
<luc. 1.584>	Haec propter placuit Tuscos de more vetusto
<luc. 1.585>	Acciri vates. Quorum qui maximus aevo
<luc. 1.586>	Aruns incoluit desertae moenia Lucae,
<luc. 1.587>	Fulminis edoctus motus, venasque calentes
<luc. 1.588>	Fibrarum, et monitus volitantis in aere pennae,
<luc. 1.589>	Monstra iubet primum, nullo quae semine discors
<luc. 1.590>	Protulerat natura, rapi, sterilique nefandos
<luc. 1.591>	Ex utero fetus infaustis urere flammis.
<luc. 1.592>	Mox iubet et totam pavidis a civibus urbem
<luc. 1.593>	Ambiri, et festo purgantes moenia lustro,
<luc. 1.594>	Longa per extremos pomoeria cingere fines
<luc. 1.595>	Pontifices, sacri quibus est permissa potestas.
<luc. 1.596>	Turba minor ritu sequitur succincta Gabino,
<luc. 1.597>	Vestalemque chorum ducit vittata sacerdos,
<luc. 1.598>	Troianam soli cui fas vidisse Minervam.
<luc. 1.599>	Tunc qui fata deum secretaque carmina servant,
<luc. 1.600>	Et lotam parvo revocant Almone Cybellen:
<luc. 1.601>	Et doctus volucres augur servare sinistras:
<luc. 1.602>	Septemvirque epulis festis, Titiique sodales:
<luc. 1.603>	Et Salius, laeto portans ancilia collo:
<luc. 1.604>	Attollensque apicem generoso vertice Flamen.
<luc. 1.605>	Dumque illi effusam longis anfractibus urbem
<luc. 1.606>	Circueunt, Aruns dispersos fulminis ignes
<luc. 1.607>	Colligit, et terrae moesto cum murmure condit,
<luc. 1.608>	Datque locis nomen sacris. tunc admovet aris
<luc. 1.609>	Electa cervice marem. Iam fundere Bacchum
<luc. 1.610>	Ceperat, obliquoque molas inducere cultro:
<luc. 1.611>	Impatiensque diu non grati victima sacri,
<luc. 1.612>	Cornua succincti premerent cum torva ministri,
<luc. 1.613>	Deposito victum praebebat poplite collum.
<luc. 1.614>	Nec cruor emicuit solitus: sed vulnere largo
<luc. 1.615>	Diffusum rutilo nigrum pro sanguine virus.
<luc. 1.616>	Palluit attonitus sacris feralibus Aruns,
<luc. 1.617>	Atque iram superum raptis quaesivit in extis.
<luc. 1.618>	Terruit ipse color vatem: nam pallida taetris
<luc. 1.619>	Viscera tincta notis, gelidoque infecta cruore
<luc. 1.620>	Plurimus adsperso variabat sanguine livor.
<luc. 1.621>	Cernit tabe iecur madidum: venasque minaces
<luc. 1.622>	Hostili de parte videt. Pulmonis anheli
<luc. 1.623>	Fibra latet, parvusque secat vitalia limes.
<luc. 1.624>	Cor iacet: et saniem per hiantes viscera rimas
<luc. 1.625>	Emittunt: produntque suas omenta latebras.
<luc. 1.626>	Quodque (nefas) nullis impune apparuit extis,
<luc. 1.627>	Ecce, videt capiti fibrarum increscere molem
<luc. 1.628>	Alterius capitis: pars aegra et marcida pendet,
<luc. 1.629>	Pars micat et celeri venas movet improba pulsu.
<luc. 1.630>	His ubi concepit magnorum fata malorum,
<luc. 1.631>	Exclamat: Vix fas, superi, quaecumque monetis
<luc. 1.632>	Prodere me populis: neque enim tibi summe litavi
<luc. 1.633>	Iuppiter hoc sacrum: caesique in pectora tauri
<luc. 1.634>	Inferni venere dei.  Non fanda timemus:
<luc. 1.635>	Sed venient maiora metu. Di visa secundent,
<luc. 1.636>	Et fibris sit nulla fides; sed conditor artis
<luc. 1.637>	Finxerit ista Tages. Flexa sic omina Tuscus
<luc. 1.638>	Involvens multaque tegens ambage canebat.
<luc. 1.639>	At Figulus, cui cura deos secretaque coeli
<luc. 1.640>	Nosse fuit, quem non stellarum Aegyptia Memphis
<luc. 1.641>	Aequaret visu, numerisque moventibus astra,
<luc. 1.642>	Aut hic errat, ait, nulla cum lege per aevum
<luc. 1.643>	Mundus, et incerto discurrunt sidera motu:
<luc. 1.644>	Aut, si fata movent, Urbi generique paratur
<luc. 1.645>	Humano matura lues.    Terraene dehiscent,
<luc. 1.646>	Subsidentque urbes? an tollet fervidus aer
<luc. 1.647>	Temperiem ? segetes tellus infida negabit?
<luc. 1.648>	Omnis an infusis miscebitur unda venenis?
<luc. 1.649>	Quod cladis genus, o superi, qua peste paratis
<luc. 1.650>	Saevitiam?  Extremi multorum tempus in unum
<luc. 1.651>	Convenere dies. Summo si frigida coelo
<luc. 1.652>	Stella nocens nigros Saturni accenderet ignes,
<luc. 1.653>	Deucalioneos fudisset Aquarius imbres,
<luc. 1.654>	Totaque  diffuso latuisset in aequore tellus.
<luc. 1.655>	Si saevum radiis Nemeaeum, Phoebe, Leonem
<luc. 1.656>	Nunc premeres, toto fluerent incendia mundo,
<luc. 1.657>	Succensusque tuis flagrasset curribus aether.
<luc. 1.658>	Hi cessant ignes: tu, qui flagrante minacem
<luc. 1.659>	Scorpion incendis cauda, chelasque peruris,
<luc. 1.660>	Quid tantum, Gradive, paras?  Nam mitis in alto
<luc. 1.661>	Iuppiter occasu premitur, Venerisque salubre
<luc. 1.662>	Sidus hebet, motuque celer Cyllenius haeret,
<luc. 1.663>	Et coelum Mars solus habet. Cur signa meatus
<luc. 1.664>	Deseruere suos, mundoque obscura feruntur:
<luc. 1.665>	Ensiferi nimium fulget latus Orionis ?
<luc. 1.666>	Imminet armorum rabies: ferrique potestas
<luc. 1.667>	Confundet ius omne manu: scelerique nefando
<luc. 1.668>	Nomen erit virtus: multosque exibit in annos
<luc. 1.669>	Hic furor. Et superos quid prodest poscere finem?
<luc. 1.670>	Cum domino pax ista venit. Duc, Roma, malorum
<luc. 1.671>	Continuam seriem, clademque in tempora multa
<luc. 1.672>	Extrahe, civili tantum iam libera bello.
<luc. 1.673>	Terruerant satis haec pavidam praesagia plebem:
<luc. 1.674>	Sed maiora premunt. Nam qualis vertice Pindi
<luc. 1.675>	Edonis Ogygio decurrit plena Lyaeo:
<luc. 1.676>	Talis et attonitam rapitur matrona per urbem,
<luc. 1.677>	Vocibus his prodens urgentem pectora Phoebum:
<luc. 1.678>	Quo feror, o Paean?   Qua me super aethera raptam
<luc. 1.679>	Constituis terra?  Video Pangaea nivosis
<luc. 1.680>	Cana iugis, latoque Aemi sub rupe Philippos.
<luc. 1.681>	Quis furor hic, o Phoebe, doce: quo tela manusque
<luc. 1.682>	Romanae miscent acies, bellumque sine hoste est?
<luc. 1.683>	Quo diversa feror? Primos me ducis in ortus,
<luc. 1.684>	Qua mare Lagei mutatur gurgite Nili.
<luc. 1.685>	Hunc ego, fluminea deformis truncus arena
<luc. 1.686>	Qui iacet, agnosco: dubiam super aequora Syrtin
<luc. 1.687>	Arentemque feror Libyen, quo tristis Erinnys
<luc. 1.688>	Transtulit Emathias acies. Nunc desuper Alpis
<luc. 1.689>	Nubiferae colles, atque aeriam Pyrenen
<luc. 1.690>	Abripimur.  Patriae sedes remeamus in urbis,
<luc. 1.691>	Impiaque in medio peraguntur bella senatu.
<luc. 1.692>	Consurgunt partes iterum, totumque per orbem
<luc. 1.693>	Rursus eo. Nova da mihi cernere litora Ponti,
<luc. 1.694>	Telluremque novam: vidi iam, Phoebe, Philippos.
<luc. 1.695>	Haec ait, et lasso iacuit defecta furore.
<luc. 2.1>	Iamque irae patuere deum, manifestaque belli
<luc. 2.2>	Signa dedit mundus:  legesque et foedera rerum
<luc. 2.3>	Praescia monstrifero vertit natura tumultu,
<luc. 2.4>	Indixitque nefas. Cur hanc tibi, rector Olympi,
<luc. 2.5>	Sollicitis visum mortalibus addere curam,
<luc. 2.6>	Noscant venturas ut dira per omina clades?
<luc. 2.7>	Sive parens rerum cum primum informia regna
<luc. 2.8>	Materiemque rudem flamma cedente recepit,
<luc. 2.9>	Finxit in aeternum caussas, qua cuncta coercet,
<luc. 2.10>	Se quoque lege tenens, et saecula iussa ferentem
<luc. 2.11>	Fatorum immoto divisit limite mundum:
<luc. 2.12>	Sive nihil positum est, sed Fors incerta vagatur,
<luc. 2.13>	Fertque refertque vices, et habet mortalia casus:
<luc. 2.14>	Sit subitum, quodcumque paras: sit caeca futuri
<luc. 2.15>	Mens hominum fati: liceat sperare timenti.
<luc. 2.16>	Ergo ubi concipiunt, quantis sit cladibus orbi
<luc. 2.17>	Constatura fides superum, ferale per urbem
<luc. 2.18>	Iustitium: latuit plebeio tectus amictu
<luc. 2.19>	Omnis honos: nullos comitata est purpura fasces.
<luc. 2.20>	Tunc questus tenuere suos, magnusque per omnes
<luc. 2.21>	Errabat sine voce dolor. Sic funere primo
<luc. 2.22>	Attonitae tacuere domus, cum corpora nondum
<luc. 2.23>	Conclamata iacent, nec mater crine soluto
<luc. 2.24>	Exigit ad saevos famularum brachia planctus:
<luc. 2.25>	Sed cum membra premit fugiente rigentia vita,
<luc. 2.26>	Vultusque exanimes, oculosque in morte natantes,
<luc. 2.27>	Necdum est ille dolor, sed iam metus: incubat amens,
<luc. 2.28>	Miraturque malum. Cultus matrona priores
<luc. 2.29>	Deposuit: moestaeque tenent delubra catervae.
<luc. 2.30>	Hae lacrimis sparsere deos, hae pectora duro
<luc. 2.31>	Adfixere solo, lacerasque in limine sacro
<luc. 2.32>	Attonitae fudere comas, votisque vocari
<luc. 2.33>	Adsuetas crebris feriunt ululatibus aures.
<luc. 2.34>	Nec cunctae summi templo iacuere Tonantis:
<luc. 2.35>	Divisere deos, et nullis defuit aris
<luc. 2.36>	Invidiam factura parens: quarum una madentes
<luc. 2.37>	Scissa genas, planctu liventes atra lacertos,
<luc. 2.38>	Nunc, ait, o miserae contundite pectora matres,
<luc. 2.39>	Nunc laniate comas, neve hunc differte dolorem,
<luc. 2.40>	Et summis servate malis: nunc flere potestas,
<luc. 2.41>	Dum pendet fortuna ducum: cum vicerit alter,
<luc. 2.42>	Gaudendum est. His se stimulis dolor ipse lacessit.
<luc. 2.43>	Nec non bella viri diversaque castra petentes
<luc. 2.44>	Effundunt iustas in numina saeva querelas:
<luc. 2.45>	O miserae sortis, quod non in Punica nati
<luc. 2.46>	Tempora, Cannarum fuimus Trebiaeque iuventus.
<luc. 2.47>	Non pacem petimus, superi: date gentibus iras:
<luc. 2.48>	Nunc urbes excite feras: coniuret in armis
<luc. 2.49>	Mundus: Achaemeniis decurrant Medica Susis
<luc. 2.50>	Agmina: Massageten Sythicus non adliget Ister:
<luc. 2.51>	Fundat ab extremo flavos Aquilone Suevos
<luc. 2.52>	Albis, et indomitum Rheni caput: omnibus hostes
<luc. 2.53>	Reddite nos populis: civile avertite bellum.
<luc. 2.54>	Hinc Dacus premat, inde Getes: occurrat Iberis
<luc. 2.55>	Alter, ad Eoas hic vertat signa pharetras:
<luc. 2.56>	Nulla vacet tibi, Roma, manus.   Vel perdere nomen
<luc. 2.57>	Si placet Hesperium, superi, collapsus in ignem
<luc. 2.58>	Plurimus ad terram per fulmina decidat aether.
<luc. 2.59>	Saeve parens, utrasque simul partesque ducesque,
<luc. 2.60>	Dum nondum meruere, feri.    Tantone novorum
<luc. 2.61>	Proventu scelerum quaerunt, uter imperet Urbi?
<luc. 2.62>	Vix tanti fuerat, civilia bella movere,
<luc. 2.63>	Ut neuter. Tales pietas peritura querelas
<luc. 2.64>	Egerit. At miseros angit sua cura parentes,
<luc. 2.65>	Oderuntque gravis vivacia fata senectae,
<luc. 2.66>	Servatosque iterum bellis civilibus annos.
<luc. 2.67>	Atque aliquis, magno quaerens exempla timori,
<luc. 2.68>	Non alios, inquit, motus tunc fata parabant,
<luc. 2.69>	Cum post Teutonicos victor Libycosque triumphos
<luc. 2.70>	Exsul limosa Marius caput abdidit ulva.
<luc. 2.71>	Stagna udi texere soli laxaeque paludes
<luc. 2.72>	Depositum, Fortuna, tuum: mox vincula ferri
<luc. 2.73>	Exedere senem, longusque in carcere paedor.
<luc. 2.74>	Consul e eversa felix moriturus in Urbe
<luc. 2.75>	Poenas ante dabat scelerum. Mors ipsa refugit
<luc. 2.76>	Saepe virum, frustraque hosti concessa potestas
<luc. 2.77>	Sanguinis invisi: primo qui caedis in ictu
<luc. 2.78>	Diriguit, ferrumque manu torpente remisit.
<luc. 2.79>	Viderat immensum tenebroso in carcere lumen
<luc. 2.80>	Terribilesque deas scelerum, Mariumque futurum;
<luc. 2.81>	Audieratque pavens: Fas haec contingere non est
<luc. 2.82>	Colla tibi: debet multas hic legibus aevi,
<luc. 2.83>	Ante suam, mortes: vanum depone furorem.
<luc. 2.84>	Si libet ulcisci deletae funera gentis,
<luc. 2.85>	Hunc, Cimbri, servate senem. Non ille favore
<luc. 2.86>	Numinis, ingenti superum protectus ab ira,
<luc. 2.87>	Vir ferus, et Romam cupienti perdere fato
<luc. 2.88>	Suffciens.  Idem pelago delatus iniquo
<luc. 2.89>	Hostilem in terram, vacuisque mapalibus actus,
<luc. 2.90>	Nuda triumphati iacuit per regna Iugurthae,
<luc. 2.91>	Et Poenos pressit cineres. Solatia fati
<luc. 2.92>	Carthago Mariusque tulit: pariterue iacentes
<luc. 2.93>	Ignovere deis.  Libycas ibi colligit iras.
<luc. 2.94>	Ut primum fortuna redit, servilia solvit
<luc. 2.95>	Agmina: conflato saevas ergastula ferro
<luc. 2.96>	Exeruere manus.   Nulli gestanda dabantur
<luc. 2.97>	Signa ducis, nisi qui scelerum iam fecerat  usum,
<luc. 2.98>	Attuleratque in castra nefas. Pro fata! quis ille,
<luc. 2.99>	Quis fuit ille dies, Marius  quo moenia victor
<luc. 2.100>	Corripuit! quantoque gradu mors saeva cucurrit!
<luc. 2.101>	Nobilitas cum plebe perit: lateque vagatur
<luc. 2.102>	Ensis, et a nullo revocatum est pectore ferrum.
<luc. 2.103>	Stat cruor in templis: multaque rubentia caede
<luc. 2.104>	Lubrica saxa madent. Nulli sua profuit aetas.
<luc. 2.105>	Non senis extremum piguit vergentibus annis
<luc. 2.106>	Praecipitasse diem: nec prima in limine vitae
<luc. 2.107>	Infantis miseri nascentia rumpere fata.
<luc. 2.108>	Crimine quo parvi caedem potuere mereri?
<luc. 2.109>	Sed satis est iam, posse mori.  Trahit ipse furoris
<luc. 2.110>	Impetus: et, visum lenti, quaesisse nocentem.
<luc. 2.111>	In numerum pars magna perit: rapuitque cruentus
<luc. 2.112>	Victor ab ignota vultus cervice recisos,
<luc. 2.113>	Dum vacua pudet ire manu. Spes una salutis,
<luc. 2.114>	Oscula pollutae fixisse trementia dextrae.
<luc. 2.115>	Mille licet gladii mortis nova signa sequantur,
<luc. 2.116>	Degener o populus, vix saecula longa decorum
<luc. 2.117>	Sic meruisse viris, nedum breve dedecus aevi,
<luc. 2.118>	Et vitam, dum Sulla redit. Cui funera vulgi
<luc. 2.119>	Flere vacet? Vix te sparsum per viscera, Baebi,
<luc. 2.120>	Innumeras intercarpentis membra coronae
<luc. 2.121>	Discerpsisse manus: aut te, praesage malorum
<luc. 2.122>	Antoni, cuius laceris pendentia canis
<luc. 2.123>	Ora ferens miles festae rorantia mensae
<luc. 2.124>	Imposuit. Truncos laceravit Fimbria Crassos.
<luc. 2.125>	Saeva Tribunicio maduerunt robora tabo.
<luc. 2.126>	Te quoque neglectum violatae, Scaevola, dextrae
<luc. 2.127>	Ante ipsum penetrale deae semperque calentes
<luc. 2.128>	Mactavere focos: parvum sed fessa senectus
<luc. 2.129>	Sanguinis effudit iugulo, flammisque pepercit.
<luc. 2.130>	Septimus haec sequitur, repetitis fascibus, annus:
<luc. 2.131>	Ille fuit vitae Mario modus, omnia passo,
<luc. 2.132>	Quae peior fortuna potest, atque omnibus uso,
<luc. 2.133>	Quae melior: mensoque, homini quid fata pararent.
<luc. 2.134>	Iam, quot apud Sacri cecidere cadavera portum,
<luc. 2.135>	Aut Collina tulit stratas quot porta catervas,
<luc. 2.136>	Tunc cum paene caput mundi rerumque potestas
<luc. 2.137>	Mutavit translata locum, Romanaque Samnis
<luc. 2.138>	Ultra Caudinas speravit vulnera Furcas!
<luc. 2.139>	Sulla quoque immensis accessit cladibus ultor.
<luc. 2.140>	Ille quod exiguum restabat sanguinis Urbi
<luc. 2.141>	Hausit: dumque nimis iam putria membra recidit,
<luc. 2.142>	Excessit medicina modum, nimiumque secuta est,
<luc. 2.143>	Qua morbi duxere, manus. Periere nocentes;
<luc. 2.144>	Sed cum iam soli possent superesse nocentes.
<luc. 2.145>	Tum data libertas odiis, resolutaque legum
<luc. 2.146>	Frenis ira ruit. Non uni cuncta dabantur,
<luc. 2.147>	Sed fecit sibi quisque nefas.  Semel omnia victor
<luc. 2.148>	Iusserat. Infandum domini per viscera ferrum
<luc. 2.149>	Exegit famulus: nati maduere paterno
<luc. 2.150>	Sanguine.  Certatum est, cui cervix caesa parentis
<luc. 2.151>	Cederet: in fratrum ceciderunt praemia fratres.
<luc. 2.152>	Busta repleta fuga, permixtaque viva sepultis
<luc. 2.153>	Corpora: nec populum latebrae cepere ferarum.
<luc. 2.154>	Hic laqueo fauces elisaque guttura fregit:
<luc. 2.155>	Hic, se praecipiti iaculatus pondere, dura
<luc. 2.156>	Dissiluit percussus humo; mortesque cruento
<luc. 2.157>	Victori rapuere suas: hic robora busti
<luc. 2.158>	Exstruit ipse sui, necdum omni sanguine fuso
<luc. 2.159>	Desilit in flammas, et, dum licet, occupat ignes.
<luc. 2.160>	Colla ducum pilo trepidam gestata per Urbem,
<luc. 2.161>	Et medio congesta foro.  Cognoscitur illic,
<luc. 2.162>	Quidquid ubique iacet scelerum. Non Thracia tantum
<luc. 2.163>	Vidit Bistonii stabulis pendere tyranni;
<luc. 2.164>	Postibus Antaei Libye: nec Graecia moerens
<luc. 2.165>	Tot laceros artus Pisaea flevit in aula.
<luc. 2.166>	Cum iam tabe fluunt, confusaque tempore multo
<luc. 2.167>	Amisere notas, miserorum dextra parentum
<luc. 2.168>	Colligit, et pavido subducit cognita furto.
<luc. 2.169>	Meque ipsum memini, caesi deformia fratris
<luc. 2.170>	Ora rogo cupidum  vetitisque imponere flammis,
<luc. 2.171>	Omnia Sullanae lustrasse cadavera pacis,
<luc. 2.172>	Perque omnes truncos, cum qua cervice recisum
<luc. 2.173>	Conveniat, quaesisse caput.  Quid sanguine manes
<luc. 2.174>	Placatos Catuli referam? cum victima tristes
<luc. 2.175>	Inferias Marius forsan nolentibus umbris
<luc. 2.176>	Pendit, inexpleto non fanda piacula busto:
<luc. 2.177>	Cum laceros artus, aequataque vulnera membris
<luc. 2.178>	Vidimus, et toto quamvis in corpore caeso
<luc. 2.179>	Nil animae letale datum, moremque nefandae
<luc. 2.180>	Dirum saevitiae, pereuntis parcere morti.
<luc. 2.181>	Avulsae cecidere manus, exsectaque lingua
<luc. 2.182>	Palpitat, et muto vacuum ferit aera motu.
<luc. 2.183>	Hic aures, alius spiramina naris aduncae
<luc. 2.184>	Amputat: ille cavis evolvit sedibus orbes,
<luc. 2.185>	Ultimaque effundit spectatis lumina membris.
<luc. 2.186>	Vix erit ulla fides, tam saevi criminis unum
<luc. 2.187>	Tot poenas cepisse caput. Sic mole ruinae
<luc. 2.188>	Fracta sub ingenti miscentur pondere membra:
<luc. 2.189>	Nec magis informes veniunt ad litora trunci,
<luc. 2.190>	Qui medio periere freto. Quid perdere fructum
<luc. 2.191>	Iuvit, et, ut vilem, Marii confundere vultum?
<luc. 2.192>	Ut scelus hoc Sullas caedesque ostensa placeret,
<luc. 2.193>	Agnoscendus erat.   Vidit Fortuna colonos
<luc. 2.194>	Praenestina suos cunctos simul ense recisos,
<luc. 2.195>	Unius populum pereuntem tempore mortis.
<luc. 2.196>	Tunc flos Hesperiae, Latii iam sola iuventus,
<luc. 2.197>	Concidit, et miserae maculavit ovilia Romae.
<luc. 2.198>	Tot simul infesto iuvenes occumbere leto,
<luc. 2.199>	Saepe fames, pelagique furor, subitaeque ruinae,
<luc. 2.200>	Aut coeli terraeque lues, aut bellica clades
<luc. 2.201>	Numquam poena fuit. Densi vix agmina vulgi
<luc. 2.202>	Inter et exsangues, immissa morte, catervas
<luc. 2.203>	Victores movere manus.   Vix caede peracta
<luc. 2.204>	Procumbunt, dubiaque labant cervice: sed illos
<luc. 2.205>	Magna premit strages: peraguntque cadavera partem
<luc. 2.206>	Caedis: viva graves elidunt corpora trunci.
<luc. 2.207>	Intrepidus tanti sedit securus ab alto
<luc. 2.208>	Spectator sceleris: miseri tot milia vulgi
<luc. 2.209>	Non piguit iussisse mori.  Congesta recepit
<luc. 2.210>	Omnia Tyrrhenus Sullana cadavera gurges.
<luc. 2.211>	In fluvium primi cecidere, in corpora summi.
<luc. 2.212>	Praecipites haesere rates, et strage cruenta
<luc. 2.213>	Interruptus aquis fluxit prior amnis in aequor.
<luc. 2.214>	Ad molem stetit unda sequens, dum sanguinis alti
<luc. 2.215>	Vis sibi fecit iter, campumque effusa per omnem,
<luc. 2.216>	Praecipitique ruens Tiberina ad flumina rivo
<luc. 2.217>	Haerentes adiuvit aquas: nec iam alveus amnem,
<luc. 2.218>	Nec retinent ripae, redditque cadavera campo.
<luc. 2.219>	Tandem Tyrrhenas vix eluctatus in undas
<luc. 2.220>	Sanguine caeruleum torrenti dividit aequor.
<luc. 2.221>	Hisne Salus rerum, Felix his Sulla vocari,
<luc. 2.222>	His meruit tumulum medio sibi tollere Campo?
<luc. 2.223>	Haec rursus patienda manent: hoc ordine belli
<luc. 2.224>	Ibitur: hic stabit civilibus exitus armis.
<luc. 2.225>	Quamquam agitant graviora metus, multumque coitur
<luc. 2.226>	Humani generis maiore in praelia damno,
<luc. 2.227>	Exsulibus Mariis bellorum maxima merces
<luc. 2.228>	Roma recepta fuit: nec plus victoria Sullae
<luc. 2.229>	Praestitit, invisas penitus quam tollere partes.
<luc. 2.230>	Hos alio, Fortuna, vocas, olimque potentes
<luc. 2.231>	Concurrunt.  Neuter civilia bella moveret,
<luc. 2.232>	Contentus, quo Sulla fuit. Sic moesta senectus
<luc. 2.233>	Praeteritique memor flebat, metuensque futuri.
<luc. 2.234>	At non magnanimi percussit pectora Bruti
<luc. 2.235>	Terror, et in tanta pavidi formidine motus
<luc. 2.236>	Pars populi lugentis erat: sed nocte sopora,
<luc. 2.237>	Parrhasis obliquos Helice cum verteret axes,
<luc. 2.238>	Atria cognati pulsat non ampla Catonis.
<luc. 2.239>	Invenit insomni volventem publica cura
<luc. 2.240>	Fata virum casusque Urbis, cunctisque timentem,
<luc. 2.241>	Securumque sui; farique his vocibus orsus:
<luc. 2.242>	Omnibus expulsae terris olimque fugatae
<luc. 2.243>	Virtutis iam sola fides, quam turbine nullo
<luc. 2.244>	Excutiet fortuna tibi; tu mente labantem
<luc. 2.245>	Dirige me, dubium certo tu robore firma:
<luc. 2.246>	Namque alii Magnum    vel Caesaris arma sequantur:
<luc. 2.247>	Dux Bruto Cato solus  erit. Pacemne tueris,
<luc. 2.248>	Inconcussa tenens dubio vestigia mundo?
<luc. 2.249>	An placuit, ducibus scelerum populique furentis
<luc. 2.250>	Cladibus immixtum, civile absolvere bellum?
<luc. 2.251>	Quemque suas rapiunt scelerata in proelia caussae:
<luc. 2.252>	Hos polluta domus, legesque in pace timendae;
<luc. 2.253>	Hos ferro fugienda fames, mundique ruinae
<luc. 2.254>	Permiscenda fides. Nullum furor egit in arma;
<luc. 2.255>	Castra petunt magna victi mercede: tibi uni
<luc. 2.256>	Per se bella placent?  Quid tot durasse per annos
<luc. 2.257>	Profuit immunem corrupti moribus aevi?
<luc. 2.258>	Hoc solum longae pretium virtutis habebis:
<luc. 2.259>	Accipient alios, facient te bella nocentem.
<luc. 2.260>	Ne tantum, o superi, liceat feralibus armis,
<luc. 2.261>	Has etiam movisse manus: nec pila lacertis
<luc. 2.262>	Missa tuis caeca telorum in nube ferantur:
<luc. 2.263>	Nec tanta in casum virtus eat. Ingeret omnis
<luc. 2.264>	Se belli fortuna tibi. Quis nolet in isto
<luc. 2.265>	Ense mori, quamvis alieno vulnere labens,
<luc. 2.266>	Et scelus esse tuum?  Melius tranquilla sine armis
<luc. 2.267>	Otia solus ages, sicut coelestia semper
<luc. 2.268>	Inconcussa suo volvuntur sidera lapsu.
<luc. 2.269>	Fulminibus propior terrae succenditur aer,
<luc. 2.270>	Imaque telluris ventos tractusque coruscos
<luc. 2.271>	Flammarum accipiunt: nubes excedit Olympus
<luc. 2.272>	Lege deum. Minimas rerum    discordia turbat:
<luc. 2.273>	Pacem summa tenent. Quam laete Caesaris aures
<luc. 2.274>	Accipient, tantum venisse in proelia civem!
<luc. 2.275>	Nam praelata suis numquam diversa dolebit
<luc. 2.276>	Castra ducis Magni. Nimium placet ipse, Catoni
<luc. 2.277>	Si bellum civile placet. Pars magna senatus
<luc. 2.278>	Et duce privato gesturus proelia consul
<luc. 2.279>	Sollicitant, proceresque alii: quibus adde Catonem
<luc. 2.280>	Sub iuga Pompeii, tote iam liber in orbe
<luc. 2.281>	Solus Caesar erit. Quodsi pro legibus arma
<luc. 2.282>	Ferre iuvat patriis, libertatemque tueri:
<luc. 2.283>	Nunc neque Pompeii Brutum nec Caesaris hostem,
<luc. 2.284>	Post bellum victoris habes. Sic fatur. At illi
<luc. 2.285>	Arcano sacras reddit Cato pectore voces:
<luc. 2.286>	Summum, Brute, nefas civilia bella fatemur:
<luc. 2.287>	Sed quo fata trahunt, virtus secura sequetur.
<luc. 2.288>	Crimen erit superis, et me fecisse nocentem.
<luc. 2.289>	Sidera quis mundumque valet spectare cadentem,
<luc. 2.290>	Expers ipse metus? quis, cum ruat arduus aether,
<luc. 2.291>	Terra labet, mixto coeuntis pondere mundi,
<luc. 2.292>	Compressas tenuisse manus   Gentesne furorem
<luc. 2.293>	Hesperium ignotae Romanaque bella sequentur,
<luc. 2.294>	Deductique fretis alio sub sidere reges;
<luc. 2.295>	Otia solus agam? Procul hunc arcete furorem,
<luc. 2.296>	O superi, motura Dahas ut clade Getasque,
<luc. 2.297>	Securo me, Roma cadat. Ceu morte parentem
<luc. 2.298>	Natorum orbatum, longum producere funus
<luc. 2.299>	Ad tumulum iubet ipse dolor: iuvat ignibus atris
<luc. 2.300>	Inseruisse manus, constructoque aggere busti
<luc. 2.301>	Ipsum atras tenuisse faces: non ante revellar,
<luc. 2.302>	Exanimem quam te complectar, Roma, tuumque
<luc. 2.303>	Nomen, libertas, et inanem prosequar umbram.
<luc. 2.304>	Sic eat: immites Romana piacula divi
<luc. 2.305>	Plena ferant: nullo fraudemus sanguine bellum.
<luc. 2.306>	O utinam coelique deis erebique liceret
<luc. 2.307>	Hoc caput in cunctas damnatum exponere poenas!
<luc. 2.308>	Devotum hostiles Decium pressere catervae:
<luc. 2.309>	Me geminae figant acies, me barbara telis
<luc. 2.310>	Rheni turba petat: cunctis ego pervius hastis
<luc. 2.311>	Excipiam medius totius vulnera belli.
<luc. 2.312>	Hic redimat sanguis populos: hac caede luatur,
<luc. 2.313>	Quidquid Romani meruerunt pendere mores.
<luc. 2.314>	Ad iuga cur faciles populi, cur saeva volentes
<luc. 2.315>	Regna pati pereunt?   Me solum invadite ferro,
<luc. 2.316>	Me frustra leges et inania iura tuentem:
<luc. 2.317>	Hic dabit, hic pacem iugulus, finemque laborum
<luc. 2.318>	Gentibus Hesperiis: post me regnare volenti
<luc. 2.319>	Non opus est bello. Quin publica signa ducemque
<luc. 2.320>	Pompeium sequimur? Nec, si fortuna favebit,
<luc. 2.321>	Hunc quoque totius sibi ius promittere mundi
<luc. 2.322>	Non bene compertum est. Ideo me milite vincat,
<luc. 2.323>	Ne sibi se vicisse putet. Sic fatur, et acres
<luc. 2.324>	Irarum movit stimulos, iuvenisque calorem
<luc. 2.325>	Excitat in nimios belli civilis amores.
<luc. 2.326>	Interea, Phoebo gelidas pellente tenebras,
<luc. 2.327>	Pulsatae sonuere fores: quas sancta relicto
<luc. 2.328>	Hortensi moerens irrupit Marcia busto:
<luc. 2.329>	Quondam virgo toris melioris iuncta mariti:
<luc. 2.330>	Mox, ubi, connubii pretium mercesque, soluta est
<luc. 2.331>	Tertia iam soboles, alios fecunda penates
<luc. 2.332>	Impletura datur, geminas ex sanguine matris
<luc. 2.333>	Permixtura domos. Sed postquam condidit urna
<luc. 2.334>	Supremos cineres, miserando concita vultu,
<luc. 2.335>	Effusas laniata comas, concussaque pectus
<luc. 2.336>	Verberibus crebris, cineresque ingesta sepulcri,
<luc. 2.337>	Non aliter placitura viro, sic moesta profatur:
<luc. 2.338>	Dum sanguis inerat, dum vis materna, peregi
<luc. 2.339>	Iussa, Cato, et geminos excepi foeta maritos.
<luc. 2.340>	Visceribus lassis, partuque exhausta, revertor
<luc. 2.341>	Iam nulli tradenda viro. Da foedera prisci
<luc. 2.342>	Illibata tori: da tantum nomen inane
<luc. 2.343>	Connubii: liceat tumulo scripsisse, CATONIS
<luc. 2.344>	MARCIA; nec dubium longo quaeratur in aevo,
<luc. 2.345>	Mutarim primas expulsa, an tradita, taedas.
<luc. 2.346>	Non me laetorum comitem rebusque secundis
<luc. 2.347>	Accipis: in curas venio partemque laborum.
<luc. 2.348>	Da mihi castra sequi.  Cur tuta in pace relinquar,
<luc. 2.349>	Et sit civili propior Cornelia bello?
<luc. 2.350>	Hae flexere virum voces, et, tempora quanquam
<luc. 2.351>	Sint aliena toris, iam fato in bella vocante,
<luc. 2.352>	Foedera sola tamen, vanaque carentia pompa
<luc. 2.353>	Iura placent, sacrisque deos admittere testes.
<luc. 2.354>	Festa coronato non pendent limine serta;
<luc. 2.355>	Infulaque in geminos discurrit candida postes,
<luc. 2.356>	Legitimaeque faces, gradibusque adclivis eburnis
<luc. 2.357>	Stat torus, et picto vestes discriminat auro:
<luc. 2.358>	Turritaque premens frontem matrona corona
<luc. 2.359>	Translata vetuit contingere limina planta.
<luc. 2.360>	Non, timidum nuptae leviter tectura pudorem,
<luc. 2.361>	Lutea demissos velarunt flammea vultus:
<luc. 2.362>	Balteus haud fluxos gemmis adstrinxit amictus,
<luc. 2.363>	Colla monile decens, humerisque haerentia primis
<luc. 2.364>	Suppara nudatos cingunt angusta lacertos.
<luc. 2.365>	Sic, ut erat, moesti servat lugubria cultus,
<luc. 2.366>	Quoque modo natos, hoc est amplexa maritum.
<luc. 2.367>	Obsita funerea celatur purpura lana;
<luc. 2.368>	Non soliti lusere sales: nec more Sabino
<luc. 2.369>	Excepit tristis convicia festa maritus.
<luc. 2.370>	Pignora nulla domus, nulli coiere propinqui.
<luc. 2.371>	Iunguntur taciti, contentique auspice Bruto.
<luc. 2.372>	Ille nec horrificam sancto dimovit ab ore
<luc. 2.373>	Caesariem, duroque admisit gaudia vultu. -
<luc. 2.374>	Ut primum tolli feralia viderat arma,
<luc. 2.375>	Intonsos rigidam in frontem descendere canos
<luc. 2.376>	Passus erat, moestamque genis increscere barbam.
<luc. 2.377>	Uni quippe vacat studiisque odiisque carenti,
<luc. 2.378>	Humanum lugere genus. -   Nec foedera prisci
<luc. 2.379>	Sunt tentata tori: iusto quoque robur amori
<luc. 2.380>	Restitit. Hi mores, haec duri immota Catonis
<luc. 2.381>	Secta fuit: servare modum, finemque tenere,
<luc. 2.382>	Naturamque sequi, patriaeque impendere vitam;
<luc. 2.383>	Nec sibi, sed toti genitum se credere mundo.
<luc. 2.384>	Huic epulae, vicisse famem: magnique penates,
<luc. 2.385>	Submovisse hiemem tecto: pretiosaque vestis,
<luc. 2.386>	Hirtam membra super Romani more Quiritis
<luc. 2.387>	Induxisse togam: Venerisque huic maximus usus,
<luc. 2.388>	Progenies; Urbi pater est, Urbique maritus:
<luc. 2.389>	Iustitiae cultor, rigidi servator honesti:
<luc. 2.390>	In commune bonus: nullosque Catonis in actus
<luc. 2.391>	Subrepsit partemque tulit sibi nata voluptas.
<luc. 2.392>	Interea trepido discedens agmine Magnus
<luc. 2.393>	Moenia Dardanii tenuit Campana coloni.
<luc. 2.394>	Haec placuit belli sedes, hinc summa moventi
<luc. 2.395>	Hostis in occursum sparsas extendere partes,
<luc. 2.396>	Umbrosis mediam qua collibus Apenninus
<luc. 2.397>	Erigit Italiam, nullo qua vertice tellus
<luc. 2.398>	Altius intumuit, propiusve accessit Olympo.
<luc. 2.399>	Mons inter geminas medius se porrigit undas
<luc. 2.400>	Inferni superique maris: collesque coercent
<luc. 2.401>	Hinc Tyrrhena vado frangentes aequora Pisae,
<luc. 2.402>	Illinc Dalmaticis obnoxia fluctibus Ancon.
<luc. 2.403>	Fontibus hic vastis immensos concipit amnes,
<luc. 2.404>	Fluminaque in gemini spargit divortia ponti.
<luc. 2.405>	In laevum cecidere latus veloxque Metaurus,
<luc. 2.406>	Crustumiumque rapax, et iunctus Sapis Isauro,
<luc. 2.407>	Senaque, et Adriacas qui verberat Aufidus undas:
<luc. 2.408>	Quoque magis nullum tellus  se solvit in amnem,
<luc. 2.409>	Eridanus fractas devolvit in aequora silvas
<luc. 2.410>	Hesperiamque exhaurit aquis. Hunc fabula primum
<luc. 2.411>	Populea fluvium  ripas umbrasse corona:
<luc. 2.412>	Cumque, diem pronum transverso limite ducens,
<luc. 2.413>	Succendit Phaethon flagrantibus aethera loris,
<luc. 2.414>	Gurgitibus raptis penitus tellure perusta,
<luc. 2.415>	Hunc habuisse pares Phoebeis ignibus undas.
<luc. 2.416>	Non minor hic Nilo, si non per plana iacentis
<luc. 2.417>	Aegypti Libycas Nilus stagnaret arenas.
<luc. 2.418>	Nec minor hic Istro, nisi quod, dum permeat orbem
<luc. 2.419>	Ister, casuros in quaelibet aequora fontes
<luc. 2.420>	Accipit, et Scythicas exit non solus in undas.
<luc. 2.421>	Dexteriora petens montis declivia Tibrim
<luc. 2.422>	Unda facit, Rutubamque cavum. Delabitur inde
<luc. 2.423>	Vulturnusque celer, nocturnaeque editor aurae
<luc. 2.424>	Sarnus, et umbrosae Liris per regna Maricae
<luc. 2.425>	Vestinis impulsus aquis, radensque Salerni
<luc. 2.426>	Culta Siler, nullasque vado qui Macra moratus
<luc. 2.427>	Alnos, vicinae percurrit in aequora Lunae.
<luc. 2.428>	Longior educto qua surgit in aera dorso,
<luc. 2.429>	Gallica rura videt, devexasque aspicit Alpes.
<luc. 2.430>	Tunc Umbris Marsisque ferax, domitusque Sabelle
<luc. 2.431>	Vomere, piniferis amplexus rupibus omnes
<luc. 2.432>	Indigenas Latii populos, non deserit ante
<luc. 2.433>	Hesperiam, quam cum Scyllaeis clauditur undis,
<luc. 2.434>	Extenditque suas in templa Lacinia rupes;
<luc. 2.435>	Longior Italia, donec confinia pontus
<luc. 2.436>	Solveret incumbens, terrasque repelleret aequor.
<luc. 2.437>	At postquam gemino tellus elisa profundo est,
<luc. 2.438>	Extremi colles Siculo cessere Peloro.
<luc. 2.439>	Caesar, in arma furens, nulla, nisi sanguine fuso,
<luc. 2.440>	Gaudet habere vias, quod non terat hoste vacantes
<luc. 2.441>	Hesperiae fines, vacuosque irrumpat in agros,
<luc. 2.442>	Atque ipsum non perdat iter, consertaque bellis
<luc. 2.443>	Bella gerat. Non tam portas intrare patentes,
<luc. 2.444>	Quam fregisse, iuvat: nec tam patiente colono
<luc. 2.445>	Arva premi, quam si ferro populetur et igni.
<luc. 2.446>	Concessa pudet ire via, civemque videri.
<luc. 2.447>	Tunc urbes Latii dubiae, varioque favore
<luc. 2.448>	Ancipites, quamquam primo terrore ruentis
<luc. 2.449>	Cessurae belli, denso tamen aggere firmant
<luc. 2.450>	Moenia, et abrupto circumdant undique vallo:
<luc. 2.451>	Saxorumque orbes, et quae super eminus hostem
<luc. 2.452>	Tela petant, altis murorum turribus aptant.
<luc. 2.453>	Pronior in Magnum populus, pugnatque minaci
<luc. 2.454>	Cum terrore fides: ut, cum mare possidet Auster
<luc. 2.455>	Flatibus horrisonis, hunc aequora tota sequuntur:
<luc. 2.456>	Si rursus tellus, pulsu laxata tridentis
<luc. 2.457>	Aeolii, tumidis immittat fluctibus Eurum,
<luc. 2.458>	Quamvis icta novo, ventum tenuere priorem
<luc. 2.459>	Aequora, nubiferoque polus cum cesserit Euro,
<luc. 2.460>	Vindicat unda Notum. Facilis sed vertere mentes
<luc. 2.461>	Terror erat, dubiamque fidem fortuna ferebat.
<luc. 2.462>	Gens Hetrusca fuga trepidi nudata Libonis,
<luc. 2.463>	Iusque sui pulso iam perdidit Umbria Thermo.
<luc. 2.464>	Nec gerit auspiciis civilia bella paternis
<luc. 2.465>	Caesaris audito conversus nomine Sulla.
<luc. 2.466>	Varus, ut admotae pulsarunt Auximon alae,
<luc. 2.467>	Per diversa ruens neglecto moenia tergo,
<luc. 2.468>	Qua silvae, qua saxa, fugit. Depellitur arce
<luc. 2.469>	Lentulus Asculea. Victor cedentibus instat,
<luc. 2.470>	Divertitque acies: solusque ex agmine tanto
<luc. 2.471>	Dux fugit, et nullas ducentia signa cohortes.
<luc. 2.472>	Tu quoque commissae nudatam deseris arcem,
<luc. 2.473>	Scipio, Nuceriae: quamquam firmissima pubes
<luc. 2.474>	His sedeat castris, iampridem Caesaris armis
<luc. 2.475>	Parthorum seducta metu: qua Gallica damna
<luc. 2.476>	Supplevit Magnus, dumque ipse ad bella vocaret,
<luc. 2.477>	Donavit socero Romani sanguinis usum.
<luc. 2.478>	At te Corfini validis circumdata muris
<luc. 2.479>	Tecta tenent, pugnax Domiti: tua classica servat
<luc. 2.480>	Oppositus quondam polluto tiro Miloni.
<luc. 2.481>	Ut procul immensam campo consurgere nubem,
<luc. 2.482>	Ardentesque acies percussis sole corusco
<luc. 2.483>	Conspexit telis, Socii, decurrite, dixit,
<luc. 2.484>	fluminis ad ripas, undaeque immergite pontem:
<luc. 2.485>	Et tu montanis totus nunc fontibus exi,
<luc. 2.486>	Atque omnes trahe, gurges, aquas ut spumeus alnos,
<luc. 2.487>	Discussa compage, feras. Hoc limite bellum
<luc. 2.488>	Haereat, hac hostis lentus terat otia ripa.
<luc. 2.489>	Praecipitem cohibete ducem: victoria nobis
<luc. 2.490>	Hic primum stans Caesar erit. Nec plura locatus,
<luc. 2.491>	Devolvit rapidum nequidquam moenibus agmen.
<luc. 2.492>	Nam prior e campis ut conspicit, amne soluto,
<luc. 2.493>	Rumpi Caesar iter, calida prolatus ab ira:
<luc. 2.494>	Non satis est, muris latebras quaesisse pavori?
<luc. 2.495>	Obstruitis campos, fluviisque arcere paratis,
<luc. 2.496>	Ignavi?  Non, si tumido me gurgite Ganges
<luc. 2.497>	Submoveat, stabit iam flumine Caesar in ullo,
<luc. 2.498>	Post Rubiconis aquas. Equitum properate catervae:
<luc. 2.499>	Ite simul pedites: ruiturum adscendite pontem.
<luc. 2.500>	Haec ubi dicta, levis totas accepit habenas
<luc. 2.501>	In campum sonipes: crebroque simillima nimbo
<luc. 2.502>	Trans ripam validi torserunt tela lacerti.
<luc. 2.503>	Ingreditur pulsa fluvium statione vacantem
<luc. 2.504>	Caesar, et ad tutas hostis compellitur arces.
<luc. 2.505>	Et iam moturas ingentia pondera turres
<luc. 2.506>	Erigit, et mediis subrepsit vinea muris:
<luc. 2.507>	Ecce, nefas belli, reseratis agmina portis
<luc. 2.508>	Captivum traxere ducem, civisque superbi
<luc. 2.509>	Constitit ante pedes. Vultu tamen alta minaci
<luc. 2.510>	Nobilitas recta ferrum cervice poposcit.
<luc. 2.511>	Scit Caesar poenamque peti, veniamque timeri.
<luc. 2.512>	Vive, licet nolis, et nostro munere, dixit,
<luc. 2.513>	Cerne diem.  Victis iam spes bona partibus esto,
<luc. 2.514>	Exemplumque mei: vel, si libet, arma retenta;
<luc. 2.515>	Et nihil hac venia, si viceris ipse, paciscor.
<luc. 2.516>	Fatur, et adstrictis laxari vincula palmis
<luc. 2.517>	Imperat. Heu quanto melius vel caede peracta
<luc. 2.518>	Parcere Romano potuit fortuna pudori;
<luc. 2.519>	Poenarum extremum cui fit, quod castra secutus
<luc. 2.520>	Sit patriae Magnumque ducem totumque senatum,
<luc. 2.521>	Ignosci. Premit ille graves interritus iras,
<luc. 2.522>	Et secum: Romamne petes, pacisque recessus,
<luc. 2.523>	Degener?   In medios belli non ire furores,
<luc. 2.524>	Iamdudum moriture, paras?    Rue certus, et omnes
<luc. 2.525>	Lucis rumpe moras, et Caesaris effuge munus.
<luc. 2.526>	Nescius interea capti ducis, arma parabat
<luc. 2.527>	Magnus, ut immixto firmaret robore partes.
<luc. 2.528>	Iamque secuturo iussurus classica Phoebo,
<luc. 2.529>	Tentandasque ratus moturi militis iras,
<luc. 2.530>	Adloquitur tacitas veneranda voce cohortes:
<luc. 2.531>	O scelerum ultores, melioraque signa secuti,
<luc. 2.532>	O vere Romana manus, quibus arma senatus
<luc. 2.533>	Non privata dedit, voti deposcite pugnam.
<luc. 2.534>	Ardent Hesperii saevis populatibus agri:
<luc. 2.535>	Gallica per gelidas rabies effunditur Alpes:
<luc. 2.536>	Iam tetigit sanguis pollutos Caesaris enses.
<luc. 2.537>	Di melius, belli tulimus quod damna priores.
<luc. 2.538>	Coeperit inde nefas. Iamiam, me praeside, Roma
<luc. 2.539>	Supplicium poenamque  petat. Neque enim ista vocari
<luc. 2.540>	Proelia iusta decet, patriae sed vindicis iram.
<luc. 2.541>	Nec magis hoc bellum  est, quam cum Catilina paravit
<luc. 2.542>	Arsuras in tecta faces, sociusque furoris
<luc. 2.543>	Lentulus, exsertique manus vesana Cethegi.
<luc. 2.544>	O rabies miseranda ducis!  Cum fata Camillis
<luc. 2.545>	Te, Caesar, magnisque velint miscere Metellis,
<luc. 2.546>	Ad Cinnas Mariosque veni. Sternere profecto,
<luc. 2.547>	Ut Catulo iacuit Lepidus, nostrasque secures
<luc. 2.548>	Passus,   Sicanio tegitur qui Carbo sepulcro,
<luc. 2.549>	Quique feros movit Sertorius exsul Iberos.
<luc. 2.550>	Quamquam, si qua fides, his te quoque iungere, Caesar,
<luc. 2.551>	Invideo, nostrasque manus    quod Roma furenti
<luc. 2.552>	Opposuit. Parthorum utinam post praelia sospes,
<luc. 2.553>	Et Scythicis Crassus victor remeasset ab oris,
<luc. 2.554>	Ut simili caussa caderes, qua Spartacus hostis.
<luc. 2.555>	Te quoque si superi titulis accedere nostris
<luc. 2.556>	Iusserunt, valet in torquendo dextera pilo:
<luc. 2.557>	Peridus haec iterum  circum praecordia sanguis
<luc. 2.558>	Incaluit: disces non esse ad bella fugaces,
<luc. 2.559>	Qui pacem potuere pati. Licet ille solutum
<luc. 2.560>	Defectumque vocet, ne vos mea terreat aetas.
<luc. 2.561>	Dux sit in his castris senior, dum miles in illis.
<luc. 2.562>	Quo potuit civem populus perducere liber,
<luc. 2.563>	Adscendi, supraque nihil, nisi regna, reliqui.
<luc. 2.564>	Non privata cupit, Romana quisquis in urbe
<luc. 2.565>	Pompeium transire parat. Hinc consul uterque,
<luc. 2.566>	Hinc acies statura ducum est. Caesarne senatus
<luc. 2.567>	Victor erit?  Non tam caeco trahis omnia cursu,
<luc. 2.568>	Teque nihil, Fortuna, pudet. Multisne rebellis
<luc. 2.569>	Gallia iam lustris aetasque impensa labori
<luc. 2.570>	Dant animos?   Rheni gelidis quod fugit ab undis,
<luc. 2.571>	Oceanumque vocans incerti stagna profundi,
<luc. 2.572>	Territa quaesitis ostendit terga Britannis?
<luc. 2.573>	An vanae tumuere minae, quod fama furoris
<luc. 2.574>	Expulit armatam patriis e sedibus Urbem?
<luc. 2.575>	Heu demens, non te fugiunt, me cuncta sequuntur:
<luc. 2.576>	Qui cum signa tuli toto fulgentia ponto,
<luc. 2.577>	Ante bis exactum quam Cynthia conderet orbem,
<luc. 2.578>	Omne fretum metuens pelagi pirata reliquit,
<luc. 2.579>	Angustaque domum terrarum in sede poposcit.
<luc. 2.580>	Idem ego per Sythici profugum divortia Ponti
<luc. 2.581>	Indomitum regem, Romanaque fata morantem,
<luc. 2.582>	Ad mortem, Sulla felicior, ire coegi.
<luc. 2.583>	Pars mundi mihi nulla vacat: sed tota tenetur
<luc. 2.584>	Terra meis, quocumque iacet sub sole, tropaeis.
<luc. 2.585>	Hinc me victorem geldas ad Phasidos undas
<luc. 2.586>	Arctos habet: calida medius mihi cognitus axis
<luc. 2.587>	Aegypto, atque umbras nusquam flectente Syene.
<luc. 2.588>	Occasus mea iura timent, Tethynque fugacem
<luc. 2.589>	Qui ferit Hesperius post omnia flumina Baetis.
<luc. 2.590>	Me domitus cognovit Arabs, me Marte feroces
<luc. 2.591>	Heniochi, notique erepto vellere Colchi.
<luc. 2.592>	Cappadoces mea signa timent: et dedita sacris
<luc. 2.593>	Incerti Iudaea dei, mollisque Sophene.
<luc. 2.594>	Armenios, Cilicasque feros, Taurosque subegi.
<luc. 2.595>	Quod socero bellum, praeter civile, reliqui?
<luc. 2.596>	Verba ducis nullo partes clamore sequuntur,
<luc. 2.597>	Nec matura petunt promissae classica pugnae.
<luc. 2.598>	Sensit et ipse metum Magnus; placuitque referri
<luc. 2.599>	Signa, nec in tantae discrimina mittere pugnae
<luc. 2.600>	Iam victum fama non visi Caesaris agmen.
<luc. 2.601>	Pulsus ut armentis primo certamine taurus
<luc. 2.602>	Silvarum secreta petit, vacuosque per agros
<luc. 2.603>	Exsul in adversis explorat cornua truncis;
<luc. 2.604>	Nec redit in pastus, nisi cum cervice recepta
<luc. 2.605>	Excussi placuere tori: mox reddita victor
<luc. 2.606>	Quoslibet in saltus comitantibus agmina tauris
<luc. 2.607>	Invito pastore trahit: sic viribus impar
<luc. 2.608>	Tradidit Hesperiam, profugusque per Apula rura
<luc. 2.609>	Brundusii tutas conscendit Magnus in arces.
<luc. 2.610>	Urbs est Dictaeis olim possessa colonis,
<luc. 2.611>	Quos profugos Creta vexere per aequora puppes
<luc. 2.612>	Cecropiae, victum mentitis Thesea velis.
<luc. 2.613>	Hac latus angustum iam se cogentis in arcum
<luc. 2.614>	Hesperiae tenuem producit in aequora linguam,
<luc. 2.615>	Hadriacas flexis claudit quae cornibus undas.
<luc. 2.616>	Nec tamen hoc arctis immissum faucibus aequor
<luc. 2.617>	Portus erat, si non violentos insula Coros
<luc. 2.618>	Exciperet saxis, lapsasque refunderet undas.
<luc. 2.619>	Hinc illinc montes scopulosae rupis aperto
<luc. 2.620>	Opposuit natura mari, flatusque removit,
<luc. 2.621>	Ut tremulo starent contentae fune carinae.
<luc. 2.622>	Hinc late patet omne fretum, seu vela ferantur
<luc. 2.623>	In portus, Corcyra, tuos, seu laeva petatur
<luc. 2.624>	Illyris Ionias vergens Epidamnos in undas
<luc. 2.625>	Huc fuga nautarum, cum totas Hadria vires
<luc. 2.626>	Movit, et in nubes abiere Ceraunia, quumque
<luc. 2.627>	Spumoso Calaber perfunditur aequore Sason.
<luc. 2.628>	Ergo ubi nulla fides rebus post terga relictis,
<luc. 2.629>	Nec licet ad duros Martem convertere Iberos,
<luc. 2.630>	Cum mediae iaceant immensis tractibus Alpes:
<luc. 2.631>	Tum subole ex tanta natum, cui firmior aetas,
<luc. 2.632>	Adfatur: Mundi iubeo tentare recessus.
<luc. 2.633>	Euphratem Nilumque move, quo nominis usque
<luc. 2.634>	Nostri fama venit, quas est vulgata per urbes
<luc. 2.635>	Post me Roma ducem. Sparsos per rura colonos
<luc. 2.636>	Redde mari Cilicas. Pharios hinc concute reges,
<luc. 2.637>	Tigranemque meum. Nec Pharnacis arma relinquas,
<luc. 2.638>	Admoneo, nec tu populos utraque vagantes
<luc. 2.639>	Armenia, Pontique feras per litora gentes,
<luc. 2.640>	Rhipaeasoue manus, et quas tenet aequore denso
<luc. 2.641>	Pigra palus Scythici patiens Maeotica plaustri.
<luc. 2.642>	Sed quid plura moror? totos mea, nate, per ortus
<luc. 2.643>	Bella feres, totoque urbes agitabis in orbe
<luc. 2.644>	Perdomitas: omnes redeant in castra triumphi.
<luc. 2.645>	Et vos, qui Latios signatis nomine fastos,
<luc. 2.646>	Primus in Epirum Boreas agat: inde per arva
<luc. 2.647>	Graiorum  Macetumque novas adquirite vires,
<luc. 2.648>	Dum paci dat tempus hiems. Sic fatur, et omnes
<luc. 2.649>	Iussa gerunt, solvuntque cavas a litore puppes.
<luc. 2.650>	At numquam patiens pacis longaeque quietis
<luc. 2.651>	Armorum, ne quid fatis mutare liceret,
<luc. 2.652>	Adsequitur, generique premit vestigia Caesar.
<luc. 2.653>	Sufficerent aliis primo tot moenia cursu
<luc. 2.654>	Rapta, tot oppressae depulsis hostibus arces:
<luc. 2.655>	Ipsa, caput mundi, bellorum maxima merces,
<luc. 2.656>	Roma, capi facilis. Sed Caesar, in omnia praeceps,
<luc. 2.657>	Nil actum credens, cum quid superesset agendum,
<luc. 2.658>	Instat atrox: et adhuc, quamvis possederit omnem
<luc. 2.659>	Italiam, extremo sedeat quod litore Magnus,
<luc. 2.660>	Communem tamen esse dolet: nec rursus aperto
<luc. 2.661>	Vult hostes errare freto, sed molibus undas
<luc. 2.662>	Obstruit, et latum deiectis rupibus aequor.
<luc. 2.663>	Cedit in immensum cassus labor: omnia pontus
<luc. 2.664>	Haurit saxa vorax, montesque immiscet arenis:
<luc. 2.665>	Ut maris Aegaei medias si celsus in undas
<luc. 2.666>	Depellatur Eryx, nullae tamen aequore rupes
<luc. 2.667>	Emineant; vel si convulso vertice Gaurus
<luc. 2.668>	Decidat in fundum penitus stagnantis Averni.
<luc. 2.669>	Ergo ubi nulla vado tenuit sua pondera moles,
<luc. 2.670>	Tunc placuit caesis innectere vincula silvis,
<luc. 2.671>	Roboraque immensis late religare catenis.
<luc. 2.672>	Tales fama canit tumidam super aequora Xerxem
<luc. 2.673>	Construxisse vias, multum cum pontibus ausus,
<luc. 2.674>	Europamque Asiae, Sestonque admovit Abydo,
<luc. 2.675>	Incessitque fretum rapidi super Hellesponti,
<luc. 2.676>	Non Eurum Zephyrumque timens; cum vela ratesque
<luc. 2.677>	In medium deferret Athon. Sic ora profundi
<luc. 2.678>	Arctantur casu nemorum: tunc aggere multo
<luc. 2.679>	Surgit opus, longaeque tremunt super aequor turres.
<luc. 2.680>	Pompeius tellure nova compressa profundi
<luc. 2.681>	Ora videns, curis animum mordacibus angi,
<luc. 2.682>	Ut reseret pelagus, spargatque per aequora bellum.
<luc. 2.683>	Saepe Noto plenae, tensisque rudentibus actae
<luc. 2.684>	Ipsa maris per claustra rates fastigia molis
<luc. 2.685>	Discussere salo, spatiumque dedere carinis:
<luc. 2.686>	Tortaque per tenebras validis ballista lacertis,
<luc. 2.687>	Multifidas iaculata faces. Ut tempora tandem
<luc. 2.688>	Furtivae placuere fugae: ne litora clamor
<luc. 2.689>	Nauticus exagitet, neu buccina dividat horas,
<luc. 2.690>	Neu tuba praemonitos perducat ad aequora nautas,
<luc. 2.691>	Praecepit sociis. Iam coeperat ultima Virgo
<luc. 2.692>	Phoebum laturas ortu praecedere Chelas,
<luc. 2.693>	Cum taciti solvere rates. Non anchora voces
<luc. 2.694>	Movit, dum spissis avellitur uncus arenis:
<luc. 2.695>	Dum iuga curvantur mali, dumque ardua pinus
<luc. 2.696>	Erigitur, pavidi classis siluere magistri:
<luc. 2.697>	Strictaque pendentes deducunt carbasa nautae,
<luc. 2.698>	Nec quatiunt validos, ne silibet aura, rudentes.
<luc. 2.699>	Dux etiam votis hoc te, Fortuna, precatur,
<luc. 2.700>	Quam retinere vetas, liceat sibi perdere saltem
<luc. 2.701>	Italiam. Vix fata sinunt: nam murmure vasto
<luc. 2.702>	Impulsum rostris sonuit mare, fluctuat unda,
<luc. 2.703>	Totque carinarum permixtis aequora sulcis.
<luc. 2.704>	Ergo hostes portis, quas omnes solverat urbis
<luc. 2.705>	Cum fato conversa fides, murisque recepti,
<luc. 2.706>	Praecipiti cursu flexi per cornua portus
<luc. 2.707>	Ora petunt, pelagusque dolent contingere classes.
<luc. 2.708>	Heu pudor! exigua est fugiens victoria Magnus.
<luc. 2.709>	Angustus puppes mittebat in aequora limes,
<luc. 2.710>	Arctior Euboica, qua Chalcida verberat, unda.
<luc. 2.711>	Hic haesere rates geminae, classique paratas
<luc. 2.712>	Excepere manus: tractoque in litora bello
<luc. 2.713>	Hic primum rubuit civili sanguine Nereus.
<luc. 2.714>	Cetera classis abit, summis spoliata carinis:
<luc. 2.715>	Ut, Pagasaea ratis peteret cum Phasidos undas,
<luc. 2.716>	Cyaneas tellus emisit in aequora cautes;
<luc. 2.717>	Rapta puppe minor subducta est montibus Argo,
<luc. 2.718>	Vanaque percussit pontum Symplegas inanem,
<luc. 2.719>	Et statura redit. Iam Phoebum urgere monebat
<luc. 2.720>	Non idem Eoi color aetheris, albaque nondum
<luc. 2.721>	Lux rubet, et flammas propioribus eripit astris:
<luc. 2.722>	Et iam Pleias hebet, flexi iam plaustra Bootae
<luc. 2.723>	In faciem puri redeunt languentia coeli,
<luc. 2.724>	Maioresque latent stellae, calidumque refugit
<luc. 2.725>	Lucifer ipse diem. Pelagus iam, Magne, tenebas,
<luc. 2.726>	Non ea fata ferens, quae, cum super aequora toto
<luc. 2.727>	Praedonem sequerere mari.   Lassata triumphis
<luc. 2.728>	Destituit Fortuna tuis. Cum coniuge pulsus,
<luc. 2.729>	Et natis, totosque trahens in bella penates,
<luc. 2.730>	Vadis adhuc ingens, populis comitantibus, exsul.
<luc. 2.731>	Quaeritur indignae sedes longinqua ruinae.
<luc. 2.732>	Non, quia te superi patrio privare sepulchro
<luc. 2.733>	Maluerint, Phariae busto damnantur arenae:
<luc. 2.734>	Parcitur Hesperiae; procul hoc ut in orbe remoto
<luc. 2.735>	Abscondat Fortuna nefas, Romanaque tellus
<luc. 2.736>	Immaculata sui servetur sanguine Magni.
<luc. 3.1>	Propulit ut classem velis cedentibus Auster
<luc. 3.2>	Incumbens, mediumque rates movere profundum,
<luc. 3.3>	Omnis in Ionios spectabat navita fluctus:
<luc. 3.4>	Solus ab Hesperia non flexit lumina terra
<luc. 3.5>	Magnus, dum   patrios portus, dum litora numquam
<luc. 3.6>	Ad visus reditura suos, tectumque cacumen
<luc. 3.7>	Nubibus, et dubios cernit vanescere montes.
<luc. 3.8>	Inde soporifero cesserunt languida somno
<luc. 3.9>	Membra ducis.    Diri tum     plena horroris imago
<luc. 3.10>	Visa caput moestum per hiantes  Iulia terras
<luc. 3.11>	Tollere, et accenso furialis stare sepulcro.
<luc. 3.12>	Sedibus Elysiis campoque expulsa piorum
<luc. 3.13>	Ad Stygias, inquit, tenebras manesque nocentes,
<luc. 3.14>	Post bellum civile trahor. Vidi ipsa tenentes
<luc. 3.15>	Eumenidas, quaterent quas vestris lampadas armis.
<luc. 3.16>	Praeparat innumeras puppes Acherontis adusti
<luc. 3.17>	Portitor: in multas laxantur Tartara poenas.
<luc. 3.18>	Vix operi cunctae dextra properante sorores
<luc. 3.19>	Sufficiunt: lassant rumpentes stamina Parcas.
<luc. 3.20>	Coniuge me laetos duxisti, Magne, triumphos:
<luc. 3.21>	Fortuna est mutata toris: semperque potentes
<luc. 3.22>	Detrahere in cladem fato damnata maritos,
<luc. 3.23>	En nupsit tepido pellex Cornelia busto.
<luc. 3.24>	Haereat illa tuis per bella, per aequora signis,
<luc. 3.25>	Dum non securos liceat mihi rumpere somnos,
<luc. 3.26>	Et nullum vestro vacuum sit tempus amori,
<luc. 3.27>	Sed teneat Caesarque dies, et Iulia noctes.
<luc. 3.28>	Me non Lethaeae, coniux, oblivia ripae
<luc. 3.29>	Immemorem fecere tui, regesque silentum
<luc. 3.30>	Permisere sequi.  Veniam, te bella gerente,
<luc. 3.31>	In medias acies.  Numquam tibi, Magne, per umbras
<luc. 3.32>	Perque meos manes generum non esse licebit.
<luc. 3.33>	Abscidis frustra ferro tua pignora. Bellum
<luc. 3.34>	Te faciet civile meum. Sic fata, refugit
<luc. 3.35>	Umbra per amplexus trepidi dilapsa mariti.
<luc. 3.36>	Ille, dei quamvis cladem manesque minentur,
<luc. 3.37>	Maior in arma ruit, certa cum mente malorum.
<luc. 3.38>	Et, quid, ait, vani terremur imagine visus?
<luc. 3.39>	Aut nihil est sensus animis a morte relictum,
<luc. 3.40>	Aut mors ipsa nihil.  Titan iam pronus in undas
<luc. 3.41>	Ibat, et igniferi tantum demerserat orbis,
<luc. 3.42>	Quantum deesse solet lunae, seu plena futura est,
<luc. 3.43>	Seu iam plena fuit: tunc obtulit hospita tellus
<luc. 3.44>	Puppibus accessus faciles: legere rudentes,
<luc. 3.45>	Et posito remis petierunt litora malo.
<luc. 3.46>	Caesar, ut emissas venti rapuere carinas,
<luc. 3.47>	Absconditque fretum classes, et litore solus
<luc. 3.48>	Dux stetit Hesperio, non illum gloria pulsi
<luc. 3.49>	Laetificat Magni: queritur quod tuta per aequor
<luc. 3.50>	Terga ferant hostes. Neque enim iam sufficit ulla
<luc. 3.51>	Praecipiti fortuna viro: nec vincere tanti,
<luc. 3.52>	Ut bellum differret, erat. Tunc pectore curas
<luc. 3.53>	Expulit armorum, pacique intentus agebat,
<luc. 3.54>	Quoque modo vanos populi conciret amores,
<luc. 3.55>	Gnarus et irarum caussas, et summa favoris
<luc. 3.56>	Annona momenta trahi. Namque adserit urbes
<luc. 3.57>	Sola fames, emiturque metus, cum segne potentes
<luc. 3.58>	Vulgus alunt. Nescit plebes ieiuna timere.
<luc. 3.59>	Curio Sicanias transcendere iussus in urbes,
<luc. 3.60>	Qua mare tellurem subitis aut obruit undis,
<luc. 3.61>	Aut scidit, et medias fecit sibi litora terras.
<luc. 3.62>	Via illic ingens pelagi, semperque laborant
<luc. 3.63>	Aequora, ne rupti repetant confinia montes.
<luc. 3.64>	Bellaque Sardoas etiam sparguntur in oras.
<luc. 3.65>	Utraque frugiferis est insula nobilis arvis,
<luc. 3.66>	Nec plus Hesperiam longinquis messibus ullae,
<luc. 3.67>	Nec Romana magis complerunt horrea terrae.
<luc. 3.68>	Ubere vix glebae superat, cessantibus Austris,
<luc. 3.69>	Cum medium nubes Borea cogente sub axem
<luc. 3.70>	Effusis magnum Libye tulit imbribus annum.
<luc. 3.71>	Haec ubi sunt provisa duci, tunc agmina victor
<luc. 3.72>	Non armata trahens, sed pacis habentia vultum,
<luc. 3.73>	Tecta petit patriae. Pro, si remeasset in Urbem,
<luc. 3.74>	Gallorum tantum populis Arctoque subacta,
<luc. 3.75>	Quam seriem rerum longa praemittere pompa,
<luc. 3.76>	Quas potuit belli facies! Ut vincula Rheno,
<luc. 3.77>	Oceanoque daret! Celsos ut Gallia currus
<luc. 3.78>	Nobilis, et flavis sequeretur mixta Britannis!
<luc. 3.79>	Perdidit o qualem vincendo plura triumphum!
<luc. 3.80>	Non ilium laetis vadentem coetibus urbes,
<luc. 3.81>	Sed tacitae videre metu. Non constitit usquam
<luc. 3.82>	Obvia turba duci. Gaudet tamen esse timori
<luc. 3.83>	Tam magno populis, et se non mallet amari.
<luc. 3.84>	Iamque et praecipites superaverat Anxuris arces,
<luc. 3.85>	Et qua Pontinas via dividit uda paludes,
<luc. 3.86>	Qua sublime nemus, Scythicae qua regna Dianae;
<luc. 3.87>	Quaque iter est Latiis ad summam fascibus Albam:
<luc. 3.88>	Excelsa de rupe procul iam prospicit Urbem,
<luc. 3.89>	Arctoi toto non visam tempore belli:
<luc. 3.90>	Miraturque suae, sic fatus, moenia Romae:
<luc. 3.91>	Tene, deum sedes, non ullo Marte coacti
<luc. 3.92>	Deseruere viri! Pro qua pugnabitur urbe?
<luc. 3.93>	Di melius, quod non Latias Eous in oras
<luc. 3.94>	Nunc furor incubuit, nec iuncto Sarmata velox
<luc. 3.95>	Pannonio, Dacisque Getes admixtus: habenti
<luc. 3.96>	Tam pavidum tibi, Roma, ducem Fortuna pepercit,
<luc. 3.97>	Quod bellum civile fuit. Sic fatur, et urbem
<luc. 3.98>	Adtonitam terrore subit. Namque ignibus atris
<luc. 3.99>	Creditur, ut captae, rapturus moenia Romae,
<luc. 3.100>	Sparsurusque deos. Fuit haec mensura timoris:
<luc. 3.101>	Velle putant, quaecumque potest. Non omina festa,
<luc. 3.102>	Non fictas laeto voces simulare tumultu:
<luc. 3.103>	Vix odisse vacat  Phoebea palatia complet
<luc. 3.104>	Turba Patrum, nullo cogendi iure senatus,
<luc. 3.105>	E latebris educta suis. Non consule sacrae
<luc. 3.106>	Fulserunt sedes: non proxima lege potestas
<luc. 3.107>	Praetor adest: vacuaeque loco cessere curules,
<luc. 3.108>	Omnia Caesar erat. Privatae curia vocis
<luc. 3.109>	Testis adest. Sedere Patres censere parati,
<luc. 3.110>	Si regnum, si templa sibi, iugulumque senatus,
<luc. 3.111>	Exsiliumque petat. Melius, quod plura iubere
<luc. 3.112>	Erubuit, quam Roma pati. Tamen exit in iram,
<luc. 3.113>	Viribus an possent obsistere iura, per unam
<luc. 3.114>	Libertas experta virum: pugnaxque Metellus
<luc. 3.115>	Ut videt ingenti Saturnia templa revelli
<luc. 3.116>	Mole, rapit gressus, et Caesaris agmina rumpens,
<luc. 3.117>	Ante fores nondum reseratae constitit aedis.
<luc. 3.118>	(Usque adeo solus ferrum mortemque timere
<luc. 3.119>	Auri nescit amor. Pereunt discrimine nullo
<luc. 3.120>	Amissae leges: sed, pars vilissima rerum,
<luc. 3.121>	Certamen movistis, opes) prohibensque rapina
<luc. 3.122>	Victorem, clara testatur voce Tribunus:
<luc. 3.123>	Non nisi per nostrum vobis percussa patebunt
<luc. 3.124>	Templa latus, nullasque feres nisi sanguine sacro
<luc. 3.125>	Sparsas, raptor, opes. Certe violata potestas
<luc. 3.126>	Invenit ista deos: Crassumque in bella secutae
<luc. 3.127>	Saeva tribunitiae voverunt proelia dirae.
<luc. 3.128>	Detege iam ferrum: neque enim tibi turba verenda est,
<luc. 3.129>	Spectatrix scelerum: deserta stamus in urbe.
<luc. 3.130>	Non feret e nostro sceleratus praemia miles:
<luc. 3.131>	Sunt quos prosternas populi, quae moenia dones.
<luc. 3.132>	Pacis ad exhaustae spolium non cogit egestas:
<luc. 3.133>	Bellum Caesar habes. His magnam victor in iram
<luc. 3.134>	Vocibus accensus: Vanam    spem mortis honestae
<luc. 3.135>	Concipis: haud, inquit, iugulo se polluet isto
<luc. 3.136>	Nostra, Metelle, manus.   Dignum te Caesaris ira
<luc. 3.137>	Nullus honos faciet.  Te vindice tuta relicta est
<luc. 3.138>	Libertas?  Non usque adeo permiscuit imis
<luc. 3.139>	Longus summa dies, ut non, si voce Metelli
<luc. 3.140>	Servantur leges, malint a Caesare tolli.
<luc. 3.141>	Dixerat, et, nondum foribus cedente tribuno,
<luc. 3.142>	Aerior ira subit: saevos circumspicit enses,
<luc. 3.143>	Oblitus simulare togam. Tum Cotta Metellum
<luc. 3.144>	Compulit audaci nimium desistere coepto.
<luc. 3.145>	Libertas, inquit, populi, quem regna coercent,
<luc. 3.146>	Libertate perit; cuius servaveris umbram,
<luc. 3.147>	Si, quidquid iubeare, velis.  Tot rebus iniquis
<luc. 3.148>	Paruimus victi: venia est haec sola pudoris,
<luc. 3.149>	Degenerisque metus, nil iam potuisse negari.
<luc. 3.150>	Ocius avertat diri mala semina belli.
<luc. 3.151>	Damna movent populos, si quos sua iura tuentur.
<luc. 3.152>	Non sibi, sed domino gravis est, quae servit, egestas.
<luc. 3.153>	Protinus abducto patuerunt templa Metello.
<luc. 3.154>	Tunc rupes Tarpeia sonat, magnoque reclusas
<luc. 3.155>	Testatur stridore fores; tunc conditus imo
<luc. 3.156>	Eruitur templo, multis intactus ab annis,
<luc. 3.157>	Romani census populi, quem Punica bella,
<luc. 3.158>	Quem dederat Perses, quem victi praeda Philippi:
<luc. 3.159>	Quod tibi, Roma, fuga Pyrrhus trepidante reliquit,
<luc. 3.160>	Quo te Fabricius regi non vendidit auro,
<luc. 3.161>	Quidquid parcorum mores servastis avorum,
<luc. 3.162>	Quod dites Asiae populi misere tributum,
<luc. 3.163>	Victorique dedit Minoia Creta Metello,
<luc. 3.164>	Quod Cato longinqua vexit super aequora Cypro.
<luc. 3.165>	Tunc orientis opes, captorumque ultima regum
<luc. 3.166>	Quae Pompeianis praelata est gaza triumphis
<luc. 3.167>	Egeritur: tristi spoliantur templa rapina;
<luc. 3.168>	Pauperiorque fuit tunc primum Caesare Roma.
<luc. 3.169>	Interea totum Magni fortuna per orbem
<luc. 3.170>	Secum casuras in proelia moverat urbes.
<luc. 3.171>	Proxima vicino vires dat Graecia bello.
<luc. 3.172>	Phocaicas Amphissa manus scopulosaque Cirrha,
<luc. 3.173>	Parnasusque iugo misit desertus utroque.
<luc. 3.174>	Boeoti coiere duces, quos impiger ambit
<luc. 3.175>	Fatidica Cephisos aqua, Cadmeaque Dirce,
<luc. 3.176>	Pisaeaeque manus, populisque per aequora mittens
<luc. 3.177>	Sicaniis Alpheus aquas. Tunc Maenala liquit
<luc. 3.178>	Arcas, et Herculeam miles Trachinins Oeten.
<luc. 3.179>	Thesproti, Dryopesque ruunt, quercusque silentes
<luc. 3.180>	Chaonio veteres liquerunt vertice Selloe.
<luc. 3.181>	Exhausit totas quamvis delectus Athenae,
<luc. 3.182>	Exiguae Phoebea tenent navalia puppes.
<luc. 3.183>	Tresque petunt veram credi Salamiua carinae.
<luc. 3.184>	Iam dilecta Iovi centenis venit in arma
<luc. 3.185>	Creta vetus populis, Cnososque agitare pharetras
<luc. 3.186>	Docta, nec Eois peior Gortyna sagittis.
<luc. 3.187>	Tunc qui Dardaniam tenet Oricon, et vagus altis
<luc. 3.188>	Dispersus silvis Athamas, et nomine prisco
<luc. 3.189>	Encheliae, versi testantes funera Cadmi,
<luc. 3.190>	Colchis et Adriacas spumans Apsyrtis in undas,
<luc. 3.191>	Et Penei qui rura colunt, quorumque labore
<luc. 3.192>	Thessalus Aemoniam vomer proscindit Iolcon.
<luc. 3.193>	Inde lacessitum primo mare, cum rudis Argo
<luc. 3.194>	Miscuit ignotas temerato litore gentes,
<luc. 3.195>	Primaque cum ventis pelagique furentibus undis
<luc. 3.196>	Composuit mortale genus, fatisque per illam
<luc. 3.197>	Accessit mors una ratem. Tunc linquitur Aemus
<luc. 3.198>	Thracius, et populum Pholoe mentita biformem.
<luc. 3.199>	Deseritur Strymon tepido committere Nilo
<luc. 3.200>	Bistonias consuetus aves, et barbara Cone
<luc. 3.201>	Sarmaticas ubi perdit aquas, sparsamque profundo
<luc. 3.202>	Multifidi Peucen unum caput adluit latri:
<luc. 3.203>	Mysiaque, et gelido tellus perfusa Cayco
<luc. 3.204>	Idalis, et nimium glebis exilis Arisbe.
<luc. 3.205>	Quique colunt Pitanen, et quae tua munera Pallas
<luc. 3.206>	Lugent damnatae Phoebo victore Celaenae:
<luc. 3.207>	Qua celer et ripis descendens Marsya rectis
<luc. 3.208>	Errantem Maeandron adit, mixtusque refertur:
<luc. 3.209>	Passaque ab auriferis tellus exire metallis
<luc. 3.210>	Pactolon: qua culta secat non vilior Hermus.
<luc. 3.211>	Iliacae quoque signa manus, perituraque castra
<luc. 3.212>	Ominibus petiere suis: nec fabula Troiae
<luc. 3.213>	Continuit, Phrygiique ferens se Caesar Iuli.
<luc. 3.214>	Accedunt Syriae populi; desertus Orontes,
<luc. 3.215>	Et felix, (sic fama) Ninos: ventosa Damascos,
<luc. 3.216>	Gazaque, et arbusto palmarum dives Idume.
<luc. 3.217>	Et Tyros instabilis, pretiosaque murice Sidon.
<luc. 3.218>	Has ad bella rates non flexo limite ponti,
<luc. 3.219>	Certior haud ullis duxit Cynosura carinis.
<luc. 3.220>	Phoenices primi, famae si creditur, ausi
<luc. 3.221>	Mansuram rudibus vocem signasse figuris.
<luc. 3.222>	Nondum flumineas Memphis contexere biblos
<luc. 3.223>	Noverat: et saxis tantum volucresque feraeque
<luc. 3.224>	Sculptaque servabant magicas animalia linguas.
<luc. 3.225>	Deseritur Taurique nemus, Perseaque Tarsos,
<luc. 3.226>	Coryciumque patens exesis rupibus antrum,
<luc. 3.227>	Mallos, et extremae resonant navalibus Aegae.
<luc. 3.228>	Itque Cilix iusta, iam non pirata, carina.
<luc. 3.229>	Movit et Eoos bellorum fama recessus,
<luc. 3.230>	Qua colitur Ganges, toto qui solus in orbe
<luc. 3.231>	Ostia nascenti contraria solvere Phoebo
<luc. 3.232>	Audet, et adversum fluctus impellit in Eurum:
<luc. 3.233>	Hic, ubi Pellaeus, post Tethyos aequora, ductor
<luc. 3.234>	Constitit, et magno vinci se fassus ab orbe est.
<luc. 3.235>	Quaque ferens rapidum diviso gurgite fontem
<luc. 3.236>	Vastis Indus aquis mixtum non sentit Hydaspen.
<luc. 3.237>	Quique bibunt tenera dulces ab arundine succos,
<luc. 3.238>	Et qui tingentes croceo medicamine crinem
<luc. 3.239>	Fluxa coloratis adstringunt carbasa gemmis.
<luc. 3.240>	Quique suas struxere pyras, vivique calentes
<luc. 3.241>	Conscendere rogos. Pro, quanta est gloria genti,
<luc. 3.242>	Iniecisse manum fatis, vitaque repletos,
<luc. 3.243>	Quod superest, donasse deis! Venere feroces
<luc. 3.244>	Cappadoces; duri populus nunc cultor Amani,
<luc. 3.245>	Armeniusque tenens volventem saxa Niphaten:
<luc. 3.246>	Aethera tangentes silvas liquere Coatrae.
<luc. 3.247>	Ignotum vobis, Arabes, venistis in orbem,
<luc. 3.248>	Umbras mirati nemorum non ire sinistras.
<luc. 3.249>	Tunc furor extremos movit Romanus Oretas,
<luc. 3.250>	Carmanosque duces, quorum deflexus in Austrum
<luc. 3.251>	Aether, non totam mergi tamen adspicit Arcton;
<luc. 3.252>	Lucet et exigua velox ibi nocte Bootes.
<luc. 3.253>	Aethiopumque solum, quod non premeretur ab ulla
<luc. 3.254>	Signiferi regione poli, nisi, poplite lapso,
<luc. 3.255>	Ultima curvati procederet ungula Tauri.
<luc. 3.256>	Quaque caput rapido tollit cum Tigride magnus
<luc. 3.257>	Euphrates, quos non diversis fontibus edit
<luc. 3.258>	Persis, et incertum, tellus si misceat amnes,
<luc. 3.259>	Quod potius sit nomen aquis. Sed sparsus in agros
<luc. 3.260>	Fertilis Euphrates Phariae vice fungitur undae:
<luc. 3.261>	At Tigrim subito tellus absorbet hiatu,
<luc. 3.262>	Occultosque tegit cursus, rursusque renatum
<luc. 3.263>	Fonte novo flumen pelagi non abnegat undis.
<luc. 3.264>	Inter Caesareas acies diversaque signa
<luc. 3.265>	Pugnaces dubium Parthi tenuere favorem,
<luc. 3.266>	Contenti fecisse duos. Tinxere sagittas
<luc. 3.267>	Errantes Scythiae populi, quos gurgite Bactros
<luc. 3.268>	Includit gelido, vastisque Hyrcania silvis.
<luc. 3.269>	Hinc Lacedaemonii, moto gens aspera freno,
<luc. 3.270>	Heniochi, saevisque affinis Sarmata Moschis.
<luc. 3.271>	Colchorum qua rura secat ditissima Phasis:
<luc. 3.272>	Qua Croeso fatalis Halys, qua vertice lapsus
<luc. 3.273>	Rhipaeo Tanais diversi nomina mundi
<luc. 3.274>	Imposuit ripis, Asiaeque et terminus idem
<luc. 3.275>	Europae, mediae dirimens confinia terrae,
<luc. 3.276>	Nunc huc, nunc illuc, qua flectitur, ampliat orbem.
<luc. 3.277>	Quaque fretum torrens Maeotidos egerit undas,
<luc. 3.278>	Pontus et Herculeis aufertur gloria metis,
<luc. 3.279>	Oceanumque negat solas admittere Gades.
<luc. 3.280>	Hinc Essedoniae gentes, auroque ligatas
<luc. 3.281>	Substringens, Arimaspe, comas: hinc fortis Arius,
<luc. 3.282>	Longaque Sarmatici solvens ieiunia belli
<luc. 3.283>	Massagetes quo fugit equo; volucresque Geloni.
<luc. 3.284>	Non, cum Memnoniis deducens agmina regnis
<luc. 3.285>	Cyrus, et effusis numerato milite telis
<luc. 3.286>	Descendit Perses, fraternique ultor amoris
<luc. 3.287>	Aequora cum tantis percussit classibus, unum
<luc. 3.288>	Tot reges habuere ducem. Colere nec umquam
<luc. 3.289>	Tam variae cultu gentes, tam dissona vulgi
<luc. 3.290>	Ora. Tot immensae comites missura ruinae
<luc. 3.291>	Excivit populos, et dignas funere Magni
<luc. 3.292>	Exsequias Fortuna dedit. Non corniger Hammon
<luc. 3.293>	Mittere Marmaridas cessavit in arma catervas:
<luc. 3.294>	Quidquid ab occiduis Libye patet arida Mauris,
<luc. 3.295>	Usque Paraetonias Eoa ad litora Syrtes.
<luc. 3.296>	Acciperet felix ne non semel omnia Caesar,
<luc. 3.297>	Vincendum pariter Pharsalia praestitit orbem.
<luc. 3.298>	Ille ubi deseruit trepidantis moenia Romae,
<luc. 3.299>	Agmine nubiferam rapto superevolat Alpem:
<luc. 3.300>	Cumque ali famae populi terrore paverent,
<luc. 3.301>	Phocais in dubiis ausa est servare iuventus
<luc. 3.302>	Non Graia levitate fidem, signataque iura,
<luc. 3.303>	Et caussas, non fata, sequi. Tamen ante furorem
<luc. 3.304>	Indomitum duramque viri deflectere mentem
<luc. 3.305>	Pacifico sermone parant, hostemque propincum
<luc. 3.306>	Orant Cecropiae praelata fronde Minervae:
<luc. 3.307>	Semper in externis populo communia vestro
<luc. 3.308>	Massiliam     bellis testatur fata tulisse,
<luc. 3.309>	Comprensa est Latiis quaecunque annalibus aetas.
<luc. 3.310>	Et nunc, ignoto si quos petis orbe triumphos,
<luc. 3.311>	Accipe devotas externa in proelia dextras.
<luc. 3.312>	At si funestas acies, si dira paratis
<luc. 3.313>	Proelia discordes, lacrimas civilibus armis
<luc. 3.314>	Secretumque damus.  Tractentur vulnera nulla
<luc. 3.315>	Sacra manu.   Si coelicolis furor arma dedisset,
<luc. 3.316>	Aut si terrigenae tentarent astra Gigantes,
<luc. 3.317>	Non tamen auderet pietas humana vel armis
<luc. 3.318>	Vel votis prodesse Iovi; sortisque deorum
<luc. 3.319>	Ignarum mortale genus, per fulmina tantum
<luc. 3.320>	Sciret adhuc coelo solum regnare Tonantem.
<luc. 3.321>	Adde quod innumerae concurrunt undique gentes,
<luc. 3.322>	Nec sic horret iners scelerum contagia mundus,
<luc. 3.323>	Ut gladiis egeant civilia bella coactis.
<luc. 3.324>	Sit mens ista quidem cunctis, ut vestra recusent
<luc. 3.325>	Fata, nec haec alius committat proelia miles.
<luc. 3.326>	Cui non conspecto languebit dextra parente ?
<luc. 3.327>	Telaque diversi prohibebunt spargere fratres.
<luc. 3.328>	Finis adest rerum, si non committitis illis
<luc. 3.329>	Arma, quibus fas est. Nobis haec summa precandi:
<luc. 3.330>	Terribiles aquilas infestaque signa relinquas
<luc. 3.331>	Urbe procul, nostrisque velis te credere muris,
<luc. 3.332>	Excludique sinas, admisso Caesare, bellum.
<luc. 3.333>	Sit locus exceptus sceleri, Magnoque tibique
<luc. 3.334>	Tutus, ut, invictae fatum  si consulat urbi,
<luc. 3.335>	Foedera si placeant, sit, quo veniatis inermes.
<luc. 3.336>	Vel, cum tanta vocent discrimina Martis Iberi,
<luc. 3.337>	Quid rapidum deflectis iter?  Non pondera rerum,
<luc. 3.338>	Non momenta sumus, numquam felicibus armis
<luc. 3.339>	Usa manus, patriae primis a sedibus exsul,
<luc. 3.340>	Et post translatas exustae Phocidos arces
<luc. 3.341>	Moenibus exiguis alieno in litore tuti,
<luc. 3.342>	Illustrat quos sola fides.  Si claudere muros
<luc. 3.343>	Obsidione paras, et vi perfringere portas:
<luc. 3.344>	Excepisse faces tectis et tela parati,
<luc. 3.345>	Undarum raptos aversis fontibus haustus
<luc. 3.346>	Quaerere, et effossam sitientes lambere terram:
<luc. 3.347>	Et, desit si larga Ceres, tunc horrida cerni,
<luc. 3.348>	Foedaque contingi maculato carpere morsu.
<luc. 3.349>	Nec pavet hic populus pro libertate subire,
<luc. 3.350>	Obsessum Poeno gessit quod Marte Saguntum.
<luc. 3.351>	Pectoribus rapti matrum, frustraque trahentes
<luc. 3.352>	Ubera sicca fame medios mittentur in ignes;
<luc. 3.353>	Uxor et a caro poscet sibi fata marito.
<luc. 3.354>	Vulnera miscebunt fratres, bellumque  coacti
<luc. 3.355>	Hoc potius civile gerent. Sic Graia iuventus
<luc. 3.356>	Finierat: quum, turbato iam prodita vultu,
<luc. 3.357>	Ira ducis tandem testata est voce dolorem.
<luc. 3.358>	Vana movet Graios nostri fiducia cursus.
<luc. 3.359>	Quamvis Hesperium mundi properemus ad axem,
<luc. 3.360>	Massiliam delere vacat.  Gaudete cohortes:
<luc. 3.361>	Obvia praebentur fatorum munere bella.
<luc. 3.362>	Ventus ut amittit vires, nisi robore densae
<luc. 3.363>	Occurrant silvae, spatio diffsus inani:
<luc. 3.364>	Utque perit magnus nullis obstantibus ignis,
<luc. 3.365>	Sic hostes mihi desse nocet: damnumque putamus
<luc. 3.366>	Armorum, nisi, qui vinci potuere, rebellent.
<luc. 3.367>	Sed si solus eam, dimissis degener armis,
<luc. 3.368>	Tunc mihi tecta patent. Iam non exscudere tantum,
<luc. 3.369>	Inclusisse volunt. At enim contagia belli
<luc. 3.370>	Dira fugant. Dabitis poenas pro pace petita:
<luc. 3.371>	Et nihil esse meo discetis tutius aevo,
<luc. 3.372>	Quam duce me bellum. Sic postquam fatus, ad urbem
<luc. 3.373>	Haud trepidam convertit iter: tunc moenia clausa
<luc. 3.374>	Conspicit: et densa iuvenum vallata corona.
<luc. 3.375>	Haud procul a muris tumulas surgentis in altum
<luc. 3.376>	Telluris parvum diffuso vertice campum
<luc. 3.377>	Explicat: haec patiens longo munimine cingi
<luc. 3.378>	Visa duci rapes, tutisque aptissima castris.
<luc. 3.379>	Proxima pars urbis celsam consurgit in arcem,
<luc. 3.380>	Par tumulo, mediisque sedent convallibus arva.
<luc. 3.381>	Tunc res immenso placuit statura labore,
<luc. 3.382>	Aggere diversos vasto committere colles.
<luc. 3.383>	Sed prius ut totam, qua terra cingitur, urbem
<luc. 3.384>	Clauderet, a summis perduxit ad aequora castris
<luc. 3.385>	Longum Caesar opus, fontesque et pabula campi
<luc. 3.386>	Amplexus fossa, densas tollentia pinnas
<luc. 3.387>	Cespitibus, crudaque exstruxit brachia terra.
<luc. 3.388>	Iam satis hoc Graiae memorandum contigit urbi,
<luc. 3.389>	Aeternumque decus, quod non impulsa, nec ipso
<luc. 3.390>	Strata metu, tenuit flagrantis in omnia belli
<luc. 3.391>	Praecipitem cursum: raptisque a Caesare cunctis,
<luc. 3.392>	Vincitur una mora. Quantum est, quod fata tenentur!
<luc. 3.393>	Quodque virum toti properans imponere mundo
<luc. 3.394>	Hos perdit Fortuna dies! Tunc omnia late
<luc. 3.395>	Procumbunt nemora, et spoliantur robore silvae,
<luc. 3.396>	Ut, cum terra levis mediam virgultaque molem
<luc. 3.397>	Suspendant, structa laterum compage ligatam
<luc. 3.398>	Arctet humum, pressus ne cedat turribus agger.
<luc. 3.399>	Lucus erat longo numquam violatus ab evo,
<luc. 3.400>	Obscurum cingens connexis aera ramis,
<luc. 3.401>	Et gelidas alte submotis solibus umbras.
<luc. 3.402>	Hunc non ruricolae Panes, nemorumque potentes
<luc. 3.403>	Silvani Nymphaeque tenent, sed barbara ritu
<luc. 3.404>	Sacra deum, structae diris altaribus arae;
<luc. 3.405>	Omnisque humanis lustrata cruoribus arbos.
<luc. 3.406>	Si qua fidem meruit superos mirata vetustas,
<luc. 3.407>	Illis et volucres metuunt insistere ramis,
<luc. 3.408>	Et lustris recubare ferae: nec ventus in illas
<luc. 3.409>	Incubuit silvas, excussaque nubibus atris
<luc. 3.410>	Fulgura: non ullis frondem praebentibus auris
<luc. 3.411>	Arboribus suus horror inest. Tum plurima nigris
<luc. 3.412>	Fontibus unda cadit, simulacraque moesta deorum
<luc. 3.413>	Arte carent, caesisque extant informia truncis.
<luc. 3.414>	Ipse situs putrique facit iam robore pallor
<luc. 3.415>	Attonitos: non vulgatis sacrata figuris
<luc. 3.416>	Numina sic metuunt: tantum terroribus addit,
<luc. 3.417>	Quos timeant non nosse deos. Iam fama ferebat
<luc. 3.418>	Saepe cavas motu terrae mugire cavernas,
<luc. 3.419>	Et procumbentes iterum consurgere taxos,
<luc. 3.420>	Et non ardentis fulgere incendia silvae,
<luc. 3.421>	Roboraque amplexos circumfluxisse dracones.
<luc. 3.422>	Non illum cultu populi propiore frequentant,
<luc. 3.423>	Sed cessere deis. Medio cum Phoebus in axe est,
<luc. 3.424>	Aut coelum nox atra tenet, pavet ipse sacerdos
<luc. 3.425>	Acessus, dominumque timet deprendere luci.
<luc. 3.426>	Hanc iubet immisso silvam procumbere ferro:
<luc. 3.427>	Nam vicina operi belloque intacta priore
<luc. 3.428>	Inter nudatos stabat densissima montes.
<luc. 3.429>	Sed fortes tremuere manus, motique verenda
<luc. 3.430>	Maiestate loci, si robora sacra ferirent,
<luc. 3.431>	In sua credebant redituras membra secures.
<luc. 3.432>	Implicitas magno Caesar torpore cohortes
<luc. 3.433>	Ut vidit, primus raptam librare bipennem
<luc. 3.434>	Ausus, et aeriam ferro proscindere quercum,
<luc. 3.435>	Effatur, merso violata in robora ferro:
<luc. 3.436>	Iam ne quis vestrum dubitet subvertere silvam,
<luc. 3.437>	Credite me fecisse nefas. Tunc paruit omnis
<luc. 3.438>	Imperiis non sublato secura pavore
<luc. 3.439>	Turba, sed expensa superorum et Caesaris ira.
<luc. 3.440>	Procumbunt orni, nodosa impellitur ilex,
<luc. 3.441>	Silvaque Dodones, et fluctibus aptior alnus,
<luc. 3.442>	Et non plebeios luctus testata cupressus,
<luc. 3.443>	Tum primum posuere comas, et fronde carentes
<luc. 3.444>	Admisere diem: propulsaque robore denso
<luc. 3.445>	Sustinuit se silva cadens. Gemuere videntes
<luc. 3.446>	Gallorum populi: muris sed clausa iuventus
<luc. 3.447>	Exsultat. Quis enim laesos impune putaret
<luc. 3.448>	Esse deos?  Servat multos fortuna nocentes:
<luc. 3.449>	Et tantum miseris irasci numina possunt.
<luc. 3.450>	Utque satis caesi nemoris, quaesita per agros
<luc. 3.451>	Plaustra ferunt: curvoque soli cessantis aratro
<luc. 3.452>	Agricolae raptis annum flevere iuvencis.
<luc. 3.453>	Dux tamen, impatiens haesuri ad moenia Martis,
<luc. 3.454>	Versus ad Hispanas acies extremaque mundi,
<luc. 3.455>	Iussit bella geri. Stellatis axibus agger
<luc. 3.456>	Erigitur, geminasque aequantes moenia turres
<luc. 3.457>	Accipit: hae nullo fixerunt robore terram,
<luc. 3.458>	Sed per iter longum caussa repsere latenti.
<luc. 3.459>	Cum tantum nutaret onus, telluris inanes
<luc. 3.460>	Concussisse sinus quaerentem erumpere ventum
<luc. 3.461>	Credidit, et muros mirata est stare iuventus.
<luc. 3.462>	Illinc tela cadunt excelsas urbis in arces.
<luc. 3.463>	Sed maior Graio Romana in corpora ferro
<luc. 3.464>	Vis inerat. Neque enim solis excussa lacertis
<luc. 3.465>	Lancea, sed tenso ballistae turbine rapta,
<luc. 3.466>	Haud unum contenta latus transire, quiescit:
<luc. 3.467>	Sed pandens perque arma viam, perque ossa, relicta
<luc. 3.468>	Morte, fugit: superest telo post vulnera cursus.
<luc. 3.469>	At saxum quoties ingenti verberis actu
<luc. 3.470>	Excutitur, qualis rupes, quam vertice montis
<luc. 3.471>	Abscidit impulsu ventorum adiuta vetustas,
<luc. 3.472>	Frangit cuncta ruens: nec tantum corpora pressa
<luc. 3.473>	Exanimat: totos cum sanguine dissipat artus.
<luc. 3.474>	Ut tamen hostiles densa testudine muros
<luc. 3.475>	Tecta subit virtus, armisque innexa priores
<luc. 3.476>	Arma ferunt, galeamque extentus protegit umbo,
<luc. 3.477>	Quae prius ex longo nocuerunt missa recessu,
<luc. 3.478>	Iam post terga cadunt: nec Graiis flectere iactum,
<luc. 3.479>	Aut facilis labor est longinqua ad tela parati
<luc. 3.480>	Tormenti mutare modum: sed pondere solo
<luc. 3.481>	Contenti, nudis evolvunt saxa lacertis.
<luc. 3.482>	Dum fuit armorum series, ut grandine tecta
<luc. 3.483>	Innocua percussa sonant, sic omnia tela
<luc. 3.484>	Respuit: at postquam virtus incensa virorum
<luc. 3.485>	Perpetuam rupit defesso milite cratem,
<luc. 3.486>	Singula continuis cesserunt ictibus arma.
<luc. 3.487>	Tunc adoperta levi procedit vinea terra,
<luc. 3.488>	Sub cuius pluteis et tecta fronte latentes
<luc. 3.489>	Moliri nunc ima parant, et vertere ferro
<luc. 3.490>	Moenia: nunc aries suspenso fortior ictu
<luc. 3.491>	Incussus densi compagem solvere muri
<luc. 3.492>	Tentat, et impositis unum subducere saxis.
<luc. 3.493>	Sed super et flammis, et magnae fragmine molis,
<luc. 3.494>	Et sudibus crebris, et adusti roboris ictu
<luc. 3.495>	Percussae cedunt crates, frustraque labore
<luc. 3.496>	Exhausto fessus repetit tentoria miles.
<luc. 3.497>	Summa fuit Grais, starent ut moenia, voti.
<luc. 3.498>	Ultro acies inferre parant: armisque coruscas
<luc. 3.499>	Nocturni texere faces: audaxque iuventus
<luc. 3.500>	Erupit: non hasta viris, non letifer arcus,
<luc. 3.501>	Telum flamma fuit, rapiensque incendia ventus
<luc. 3.502>	Per Romana tulit celeri munimina cursu.
<luc. 3.503>	Nec, quamvis viridi lactetur robore, lentas
<luc. 3.504>	Ignis agit vires: teda sed raptus ab omni
<luc. 3.505>	Consequitur nigri spatiosa volumina fumi:
<luc. 3.506>	Nec solum silvas, sed saxa iugentia solvit,
<luc. 3.507>	Et crudae putri fluxerunt pulvere cautes.
<luc. 3.508>	Procubuit, maiorque iacens adparuit agger.
<luc. 3.509>	Spes victis telluris abit, placuitque profundo
<luc. 3.510>	Fortunam tentare mari   Non robore picto
<luc. 3.511>	Ornatas decuit fulgens tutela carinas,
<luc. 3.512>	Sed rudis, et qualis procumbit montibus arbor,
<luc. 3.513>	Conseritur stabilis navalibus area bellis.
<luc. 3.514>	Et iam turrigeram Bruti comitata carinam
<luc. 3.515>	Venerat in fluctus Rhodani cum gurgite classis,
<luc. 3.516>	Stoechados arva tenens. Nec non et Graia iuventua,
<luc. 3.517>	Omne suum fatis voluit committere robur,
<luc. 3.518>	Grandaevosque senes mixtis armavit ephebis.
<luc. 3.519>	Accepit non sola viros, quae stabat in undis
<luc. 3.520>	Classis; et emeritas repetunt navalibus alnos.
<luc. 3.521>	Ut matutinos spargens super aequora Phoebus
<luc. 3.522>	Fregit aquis radios, et liber nubibus aether,
<luc. 3.523>	Et posito Borea, pacemque tenentibus Austris,
<luc. 3.524>	Servatum bello iacuit mare, movit ab omni
<luc. 3.525>	Quisque suam statione ratem, paribusque lacertis
<luc. 3.526>	Caesaris hinc puppes, hinc Graio remige classis
<luc. 3.527>	Tollitur: impulsae tonsis tremuere carinae,
<luc. 3.528>	Crebraque sublimes convellunt verbera puppes.
<luc. 3.529>	Cornua Romanae classis validaeque triremes,
<luc. 3.530>	Quasque quater surgens exstructi remigis ordo
<luc. 3.531>	Commovet, et plures quae mergunt aequore pinus,
<luc. 3.532>	Multiplices cinxere rates. Hoc robur aperto
<luc. 3.533>	Oppositum pelago. Lunata fronte recedunt
<luc. 3.534>	Ordine contentae gemino crevisse Liburnae.
<luc. 3.535>	Celsior at cunctis Bruti praetoria puppis
<luc. 3.536>	Verberibus senis agitur, molemque profundo.
<luc. 3.537>	Invehit, et summis longe petit aequora remis.
<luc. 3.538>	Ut tantum medii fuerat maris, utraque classis
<luc. 3.539>	Quod semel excussis posset transcurrere tonsis,
<luc. 3.540>	Innumerae vasto miscentur in aethere voces:
<luc. 3.541>	Remorumque sonus premitur clamore: nec ullae
<luc. 3.542>	Audiri potuere tubae. Tunc caerula verrunt,
<luc. 3.543>	Atque in transtra cadunt, et remis pectora pulsant.
<luc. 3.544>	Ut primum rostris crepuerunt obvia rostra,
<luc. 3.545>	In puppim rediere rates, emissaque tela
<luc. 3.546>	Aera texerunt vacuumque cadentia pontum.
<luc. 3.547>	Et iam diductis extendunt cornua proris,
<luc. 3.548>	Diversaeque rates laxata classe receptae.
<luc. 3.549>	Ut, quoties aestus Zephyris Eurisque repugnat,
<luc. 3.550>	Huc abeunt fluctus, illuc mare: sic, ubi puppes
<luc. 3.551>	Sulcato varios duxerunt gurgite tractus,
<luc. 3.552>	Quod tulit illa ratis remis, haec repulit aequor.
<luc. 3.553>	Sed Graiis habiles pugnamque lacessere pinus
<luc. 3.554>	Et tentare fugam, nec longo frangere gyro
<luc. 3.555>	Cursum, nec tarde flectenti cedere clavo.
<luc. 3.556>	At Romana ratis stabilem praebere carinam
<luc. 3.557>	Certior, et terrae similem bellantibus usum.
<luc. 3.558>	Tunc in signifera residenti puppe magistro
<luc. 3.559>	Brutus ait: Paterisne acies errare profundo,
<luc. 3.560>	Artibus et certas pelagi? Iam  consere bellum:
<luc. 3.561>	Phocaicis medias rostris oppone carinas.
<luc. 3.562>	Paruit, obliquas et praebuit hostibus alnos.
<luc. 3.563>	Tunc, quaecumque ratis tentavit robora Bruti,
<luc. 3.564>	Ictu victa suo percussae capta cohaesit.
<luc. 3.565>	Ast alias manicaeque ligant, teretesque catenae,
<luc. 3.566>	Seque tenent remis: tecto stetit aequore bellum.
<luc. 3.567>	Iam non excussis torquentur tela lacertis,
<luc. 3.568>	Nec longinqua cadunt iaculato vulnera ferro:
<luc. 3.569>	Miscenturque manus. Navali plurima bello
<luc. 3.570>	Ensis agit. Stat quisque suae de robore puppis
<luc. 3.571>	Pronus in adversos ictus: nullique perempti
<luc. 3.572>	In ratibus cecidere suis. Cruor altus in undis
<luc. 3.573>	Spumat, et obducti concreto sanguine fluctus.
<luc. 3.574>	Et quas immissi traxerunt vincula ferri,
<luc. 3.575>	Has prohibent iungi conserta cadavera puppes.
<luc. 3.576>	Semianimes alii vastum subiere profundum,
<luc. 3.577>	Hauseruntque suo permixtum    sanguine pontum.
<luc. 3.578>	Hi, luctantem  animam lenta cum morte trahentes,
<luc. 3.579>	Fractarum subita ratium periere ruina.
<luc. 3.580>	Irrita tela suas peragunt in gurgite caedes:
<luc. 3.581>	Et quodcumque cadit frustrato pondere ferrum,
<luc. 3.582>	Exceptum mediis invenit vulnus in undis.
<luc. 3.583>	Phocaicis Romana ratis vallata carinis,
<luc. 3.584>	Robore diducto dextrum laevumque tuetur
<luc. 3.585>	Aequo Marte latus: cuius dum pugnat ab alta
<luc. 3.586>	Puppe Tagus, Graiumque audax aplustre retentat,
<luc. 3.587>	Terga simul pariter missis et pectora telis
<luc. 3.588>	Transigitur: medio concurrit pectore ferrum,
<luc. 3.589>	Et stetit incertus, flueret quo vulnere, sanguis,
<luc. 3.590>	Donec utrasque simul largus cruor expulit hastas,
<luc. 3.591>	Divisitque animam, sparsitque in vulnera letum.
<luc. 3.592>	Dirigit huc puppim miseri quoque dextra Telonis,
<luc. 3.593>	Qua nullam melius, pelago turbante, carinae
<luc. 3.594>	Audivere manum: nec lux est notior ulli
<luc. 3.595>	Crastina, seu Phoebum videat, seu cornua lunae,
<luc. 3.596>	Semper venturis componere carbasa ventis.
<luc. 3.597>	Hic Latiae rostro compagem ruperat alni:
<luc. 3.598>	Pila sed in medium venere trementia pectus,
<luc. 3.599>	Avertitque ratem morientis dextra magistri.
<luc. 3.600>	Dum cupit in seciam Gyareus erepere puppim,
<luc. 3.601>	Excipit immissum suspensa per ilia ferrum,
<luc. 3.602>	Adfixusque rati, telo retinente, pependit.
<luc. 3.603>	Stant gemini fratres, fecundae gloria matris,
<luc. 3.604>	Quos eadem variis genuerunt viscera fatis.
<luc. 3.605>	Discrevit mors saeva viros: unumque relictum
<luc. 3.606>	Agnorunt miseri, sublato errore, parentes,
<luc. 3.607>	Aeternis caussam lacrimis. Tenet ille dolorem
<luc. 3.608>	Semper, et amissum fratrem lugentibus obfert.
<luc. 3.609>	Quorum alter, mixtis obliquo pectine remis,
<luc. 3.610>	Ausus Romanae Graia de puppe carinae
<luc. 3.611>	Iniectare manum: sed eam gravis insuper ictus
<luc. 3.612>	Amputat: ilia tamen nisu, quo prenderat, haesit,
<luc. 3.613>	Deriguitque tenens strictis immortua nervis.
<luc. 3.614>	Crevit in adversis virtus: plus nobilis irae
<luc. 3.615>	Truncus habet, fortique instaurat proelia laeva,
<luc. 3.616>	Rapturusque suam procumbit in aequora dextram.
<luc. 3.617>	Haec quoque cum toto manus est abscisa lacerto.
<luc. 3.618>	Iam clypeo telisque carens, non conditur ima
<luc. 3.619>	Puppe, sed expositus, fraternaque pectore nudo
<luc. 3.620>	Arma tegens, crebra confixus cuspide perstat:
<luc. 3.621>	Telaque multorum leto casura suorum
<luc. 3.622>	Emerita iam morte tenet. Tum vulnere multo
<luc. 3.623>	Effugientem animam lassos collegit in artus,
<luc. 3.624>	Membraque contendit toto, quicumque manebat,
<luc. 3.625>	Sanguine, et hostilem, defectis robore membris,
<luc. 3.626>	Insiluit, solo nociturus pondere, puppim.
<luc. 3.627>	Strage virum cumulata ratis, multoque cruore
<luc. 3.628>	Plena, per oblicum crebros latus accipit ictus.
<luc. 3.629>	At postquam ruptis pelagus compagibus hausit,
<luc. 3.630>	Ad summos repleta foros, descendit in undas,
<luc. 3.631>	Vicinum involvens contorto vertice pontum.
<luc. 3.632>	Aequora discedunt mersa diducta carina,
<luc. 3.633>	Inque locum puppis cecidit mare. -  Multaque ponto
<luc. 3.634>	Praebuit illa dies varii miracula fati.
<luc. 3.635>	Ferrea dum  puppi rapidos manus inserit uncos,
<luc. 3.636>	Adfixit Lycidam. Mersus foret ille profundo;
<luc. 3.637>	Sed prohibent socii, suspensaque crura retentant.
<luc. 3.638>	Scinditur avulsus: nec, sicut vulnere, sanguis
<luc. 3.639>	Emicuit lentus: ruptis cadit undique venis:
<luc. 3.640>	Discursusque animae diversa in membra meantis
<luc. 3.641>	Interceptus aquis. Nullius vita perempti
<luc. 3.642>	Est tanta dimissa via: pars ultima trunci
<luc. 3.643>	Tradidit in letum vacuos vitalibus artis;
<luc. 3.644>	At tumidus qua pulmo iacet, qua viscera fervent,
<luc. 3.645>	Haeserunt ibi fata diu: luctataque multum
<luc. 3.646>	Hac cum parte viri vix omnia membra tulerunt.
<luc. 3.647>	Dum nimium pugnax unius turba carinae
<luc. 3.648>	Incumbit prono lateri, vacuamque relinquit,
<luc. 3.649>	Qua caret hoste, ratem: congesto pondere puppis
<luc. 3.650>	Versa, cava texit pelagus nautasque carina;
<luc. 3.651>	Brachia nec licuit vasto iactare profundo,
<luc. 3.652>	Sed clauso periere mari. -  tunc unica diri
<luc. 3.653>	Conspecta est leti facies, cum forte natantem
<luc. 3.654>	Diversae rostris iuvenem fixere carinae.
<luc. 3.655>	Discessit medium tam vastos pectus ad ictus:
<luc. 3.656>	Nec prohibere valent obtritis ossibus artus,
<luc. 3.657>	Quo minus aera sonent. Eliso ventre, per ora
<luc. 3.658>	Eiectat saniem permixtus viscere sanguis.
<luc. 3.659>	Postquam inhibent remis puppes, ac rostra recedunt,
<luc. 3.660>	Deiectum in pelagus perfosso pectore corpus
<luc. 3.661>	Vulneribus transmisit aquas. -  Pars maxima turbae
<luc. 3.662>	Naufraga, iactatis morti obluctata lacertis,
<luc. 3.663>	Puppis ad auxilium sociae concurrit: at illi
<luc. 3.664>	Robora cum vetitis prensarent altius ulnis,
<luc. 3.665>	Nutaretque ratis populo peritura recepto,
<luc. 3.666>	Impia turba super medios ferit ense lacertos:
<luc. 3.667>	Brachia linquentes Graia pendentia puppi,
<luc. 3.668>	A manibus cecidere suis: non amplius undae
<luc. 3.669>	Sustinuere graves in summo gurgite truncos.
<luc. 3.670>	Iamque omni fusis nudato milite telis,
<luc. 3.671>	Invenit arma furor: remum contorsit in hostem
<luc. 3.672>	Alter: at hi tortum validis aplustre lacertis
<luc. 3.673>	Avulsasque rotant, excusso remige, sedes.
<luc. 3.674>	In pugnam fregere rates. Sidentia pessum
<luc. 3.675>	Corpora caesa tenent, spoliantque cadavera ferro.
<luc. 3.676>	Multi, inopes teli, iaculum letale revulsum
<luc. 3.677>	Visceribus traxere suis, et vulnera laeva
<luc. 3.678>	Oppressere manu, validos dum praebeat ictus
<luc. 3.679>	Sanguis et hostilem cum torserit exeat hastam.
<luc. 3.680>	Nulla tamen plures hoc edidit aequore clades,
<luc. 3.681>	Quam pelago diversa lues. Nam pinguibus ignis
<luc. 3.682>	Adfixus tedis, et tecto sulfure vivax
<luc. 3.683>	Spargitur: at faciles praebere alimenta carinae
<luc. 3.684>	Nunc pice, nunc liquida rapuere incendia cera.
<luc. 3.685>	Nec flammas superant undae: sparsisque per aequor
<luc. 3.686>	Iam ratibus, fragmenta ferus sibi vindicat ignis.
<luc. 3.687>	Hic recipit fluctus, extinguat ut aequore flammas:
<luc. 3.688>	Hi, ne mergantur, tabulis ardentibus haerent.
<luc. 3.689>	Mille modos inter leti, mors una timori est,
<luc. 3.690>	Qua coepere mori. Nec cessat naufraga virtus.
<luc. 3.691>	Tela legunt deiecta mari, ratibusque ministrant:
<luc. 3.692>	Incertasque manus ictu languente per undas
<luc. 3.693>	Exercent. Nunc, rara datur si copia ferri,
<luc. 3.694>	Utuntur pelago. Saevus complectitur hostem
<luc. 3.695>	Hostis, et implicitis gaudent subsidere membris,
<luc. 3.696>	Mergentesque mori. -  Pugna fuit unus in illa
<luc. 3.697>	Eximius Phoceus animiam servare sub undis,
<luc. 3.698>	Scrutarique fretum si quid mersisset arenis,
<luc. 3.699>	Et nimis adfixos unci convellere morsus,
<luc. 3.700>	Adductum quoties non senserat ancora funem.
<luc. 3.701>	Hic ubi compressum penitus deduxerat hostem,
<luc. 3.702>	Victor et incolumis summas remeabat ad undas;
<luc. 3.703>	Sed, se per vacuos credit dum surgere fluctus,
<luc. 3.704>	Puppibus occurrit, tandemque sub aequore mansit.
<luc. 3.705>	Hi super hostiles iecerunt brachia remos,
<luc. 3.706>	Et ratium tenuere fugam. Non perdere letum
<luc. 3.707>	Maxima cura fuit; multus sua vulnera puppi
<luc. 3.708>	Adfixit moriens, et rostris abstulit ictus.
<luc. 3.709>	Stantem sublimi Tyrrhenum  culmine prorae
<luc. 3.710>	Lygdamus excussa, Balearis tortor habenae,
<luc. 3.711>	Glande petens, solido fregit cava tempora plumbo.
<luc. 3.712>	Sedibus expulsi, postquam cruor omnia rupit
<luc. 3.713>	Vincula, procumbunt oculi: stat lumine rapto
<luc. 3.714>	Adtonitus, mortisque illas putat esse tenebras.
<luc. 3.715>	At postquam membris sensit constare vigorem,
<luc. 3.716>	Vos, ait, o socii, sicut tormenta soletis,
<luc. 3.717>	Me quoque mittendis rectum  componite telis.
<luc. 3.718>	Egere quod superest animae, Tyrrhene, per omnes
<luc. 3.719>	Bellorum casus. Ingentem militis usum
<luc. 3.720>	Hoc habet ex magna defunctum parte cadaver:
<luc. 3.721>	Viventis feriere loco. Sic fatus in hostem
<luc. 3.722>	Caeca tela manu, sed non tamen irrita, mittit.
<luc. 3.723>	Excipit haec iuvenis generosi sanguinis Argus,
<luc. 3.724>	Qua iam non medius descendit in ilia venter,
<luc. 3.725>	Adiuvitque suo procumbens pondere ferrum.
<luc. 3.726>	Stabat diversa victae iam parte carinae
<luc. 3.727>	Infelix Argi genitor: non ille iuventae
<luc. 3.728>	Tempore Phocaicis ulli cessurus in armis:
<luc. 3.729>	Victum aevo robur cecidit, fessusque senecta
<luc. 3.730>	Exemplum, non miles erat. Qui, funere viso,
<luc. 3.731>	Saepe cadens longae senior per transtra carinae
<luc. 3.732>	Pervenit ad puppim, spirantesque invenit artus.
<luc. 3.733>	Non lacrimae cecidere genis, non pectora tundit,
<luc. 3.734>	Distentis toto riguit sed corpore palmis.
<luc. 3.735>	Nox subit, atque oculos vastae obduxere tenebrae,
<luc. 3.736>	Et miserum cernens agnoscere desinit Argum.
<luc. 3.737>	Ille caput labens et iam languentia colla,
<luc. 3.738>	Viso patre, levat: vox fauces nulla solutas
<luc. 3.739>	Prosequitur: tacito tantum petit oscula vultu,
<luc. 3.740>	Invitatque patris claudenda ad lumina dextram.
<luc. 3.741>	Ut torpore senex caruit, viresque cruentus
<luc. 3.742>	Coepit habere dolor, Non perdam tempora, dixit,
<luc. 3.743>	A saevis permissa deis, iugulumque senilem
<luc. 3.744>	Confodiam.   Veniam misero concede parenti,
<luc. 3.745>	Arge, quod amplexus, extrema quod oscula fugi.
<luc. 3.746>	Nondum destituit calidus tua vulnera sanguis,
<luc. 3.747>	Semianimisque iaces, et adhuc potes esse superstes.
<luc. 3.748>	Sic fatus, quamvis capulum per viscera missi
<luc. 3.749>	Polluerat gladii, tamen alta sub aequora tendit
<luc. 3.750>	Praecipiti saltu. Letum praecedere nati
<luc. 3.751>	Festinantem animam morti non credidit uni.
<luc. 3.752>	Inclinant iam fata ducum, nec iam amplius anceps
<luc. 3.753>	Belli casus erat: Graiae pars maxima classis
<luc. 3.754>	Mergitur: ast aliae mutato remige puppes
<luc. 3.755>	Victores vexere suos: navalia paucae
<luc. 3.756>	Praecipiti tenuere fuga. Quis in urbe parentum
<luc. 3.757>	Fletus erat! quanti matrum per litora planctus!
<luc. 3.758>	Coniunx saepe sui, confusis vultibus unda,
<luc. 3.759>	Credidit ora viri, Romanum amplexa cadaver:
<luc. 3.760>	Accensisque rogis miseri de corpore trunco
<luc. 3.761>	Certavere patres. -  At Brutus, in aequore victor,
<luc. 3.762>	Primus Caesareis pelagi decus addidit armis.
<luc. 4.1>	At procul extremis terrarum    Caesar in oris
<luc. 4.2>	Martem  saevus agit, non multa caede nocentem,
<luc. 4.3>	Maxima sed fati ducibus momenta daturum.
<luc. 4.4>	Iure pari rector castris Afranius illis
<luc. 4.5>	Ac Petreius erat: concordia duxit in aequas
<luc. 4.6>	Imperium  commune vices, tutelaque valli
<luc. 4.7>	Pervigil alterno paret custodia signo.
<luc. 4.8>	His praeter Latias acies erat impiger Astur,
<luc. 4.9>	Vettonesque leves, profugique a gente vetusta
<luc. 4.10>	Gallorum Celtae, miscentes nomen Iberis.
<luc. 4.11>	Colle tumet modico, lenique excrevit in altum
<luc. 4.12>	Pingue solum tumulo: super hunc fundata vetusta
<luc. 4.13>	Surgit Ilerda manu: placidis praelabitur undis
<luc. 4.14>	Hesperios inter Sicoris non ultimus amnes;
<luc. 4.15>	Saxeus ingenti quem pons amplectitur arcu,
<luc. 4.16>	Hibernas passurus aquas. At proxima rupes
<luc. 4.17>	Signa tenet Magni: nec Caesar colle minore
<luc. 4.18>	Castra levat: medius dirimit tentoria gurges.
<luc. 4.19>	Explicat hinc tellus campos effusa patentes,
<luc. 4.20>	Vix oculo prendente modum, camposque coerces,
<luc. 4.21>	Cinga rapax, vetitus fluctus et litora cursu
<luc. 4.22>	Oceani pepulisse tuo: nam gurgite mixto,
<luc. 4.23>	Qui praestat terris, aufert tibi nomen Iberus.
<luc. 4.24>	Prima dies belli cessavit Marte cruento,
<luc. 4.25>	Spectandasque ducum vires numerosaque signa
<luc. 4.26>	Exposuit. Piguit sceleris; pudor arma furentum
<luc. 4.27>	Continuit; patriaeque et ruptis legibus unum
<luc. 4.28>	Donavere diem. Prono tunc Caesar Olympo
<luc. 4.29>	In noctem subita circumdedit agmina fossa,
<luc. 4.30>	Dum primae perstant acies, hostemque fefellit,
<luc. 4.31>	Et prope consertis obduxit castra maniplis.
<luc. 4.32>	Luce nova collem subito conscendere cursu,
<luc. 4.33>	Qui medius tutam castris dirimebat Ilerdam,
<luc. 4.34>	Imperat. Huc hostem pariter terrorque pudorque
<luc. 4.35>	Impulit; et rapto tumulum prior agmine cepit.
<luc. 4.36>	His virtus ferrumque locum promittit: at illis
<luc. 4.37>	Ipse locus. Miles rupes oneratus in altas
<luc. 4.38>	Nititur: adversoque acies in monte supina
<luc. 4.39>	Haeret, et in tergum casura, umbone sequentis
<luc. 4.40>	Erigitur. Nulli telum vibrare vacabat,
<luc. 4.41>	Dum labat et fixo firmat vestigia pilo,
<luc. 4.42>	Dum scopulos stirpesque tenent, atque, hoste relicto,
<luc. 4.43>	Caedunt ense viam. Vidit lapsura ruina
<luc. 4.44>	Agmina dux, equitemque iubet succedere bello,
<luc. 4.45>	Munitumque latus laevo praeducere gyro.
<luc. 4.46>	Sic pedes ex facili, nulloque urgente, receptus,
<luc. 4.47>	Irritus et victor, subducto Marte, pependit.
<luc. 4.48>	Hactenus armorum discrimina: cetera bello
<luc. 4.49>	Fata dedit variis incertus motibus aer.
<luc. 4.50>	Pigro bruma gelu, siccis Aquilonibus haerens,
<luc. 4.51>	Aethere constricto pluvias in nube tenebat.
<luc. 4.52>	Urebant montana nives, camposque iacentes
<luc. 4.53>	Non duraturae conspecto sole pruinae:
<luc. 4.54>	Atque omnis propior mergenti sidera coelo
<luc. 4.55>	Aruerat tellus hiberno dura sereno.
<luc. 4.56>	Sed postquam vernus calidum Titana recepit
<luc. 4.57>	Sidera respiciens delapsae portitor Helles,
<luc. 4.58>	Atque iterum, aequatis ad iustae pondera Librae
<luc. 4.59>	Temporibus, vicere dies: tunc, sole relicto,
<luc. 4.60>	Cynthia quo primum cornu dubitanda refulsit,
<luc. 4.61>	Exclusit Boream, flammasque accepit ab Euro.
<luc. 4.62>	Ille suo nubes quascumque invenit in axe,
<luc. 4.63>	Torsit in occiduum Nabataeis flatibus orbem:
<luc. 4.64>	Et quas sentit Arabs, et quas Gangetica tellus
<luc. 4.65>	Exhalat nebulas, quidquid concrescere primus
<luc. 4.66>	Sol patitur, quidquid coeli fuscator Eoi
<luc. 4.67>	Intulerat Corus, quidquid defenderat Indos,
<luc. 4.68>	Incendere diem nubes, oriente remotae;
<luc. 4.69>	Nec medio potuere graves incumbere mundo,
<luc. 4.70>	Sed nimbos rapuere fuga. Vacat imbribus Arctos
<luc. 4.71>	Et Notus; in solam Calpen fluit humidus aer.
<luc. 4.72>	Hic, ubi iam Zephyri fines et summus Olympi
<luc. 4.73>	Cardo tenet Tethyn, vetitae transcurrere, densos
<luc. 4.74>	Involvere globos; congestumque aeris atri
<luc. 4.75>	Vix recipit spatium, quod separat aethere terram.
<luc. 4.76>	Iamque polo pressae largos densentur in imbres,
<luc. 4.77>	Spissataeque fluunt: nec servant fulmina flammas,
<luc. 4.78>	Quamvis crebra micent: moriuntur fulgura nimbis
<luc. 4.79>	Hinc imperfecto complectitur aera gyro
<luc. 4.80>	Arcus, vix ulla variatus luce colorem,
<luc. 4.81>	Oceanumque bibit, raptosque ad nubila fluctus
<luc. 4.82>	Pertulit, et coelo diffusum reddidit aequor.
<luc. 4.83>	Iamque Pyrenaeae, quas numquam solvere Titan
<luc. 4.84>	Evaluit, fluxere nives, fractoque madescunt
<luc. 4.85>	Saxa gelu. Tunc, quae solitis e fontibus exit,
<luc. 4.86>	Non habet unda vias: tam largas alveus omnis
<luc. 4.87>	A ripis accepit aquas. Iam naufraga campo
<luc. 4.88>	Caesaris arma natant, impulsaque gurgite multo
<luc. 4.89>	Castra labant: alto restagnant flumina vallo.
<luc. 4.90>	Non pecorum raptus faciles, non pabula mersi
<luc. 4.91>	Ulla ferunt sulci: tectarum errore viarum
<luc. 4.92>	Fallitur occultis sparsus populator in agris.
<luc. 4.93>	Iamque, comes semper magnorum prima malorum.
<luc. 4.94>	Saeva fames aderat: nulloque obsesses ab hoste
<luc. 4.95>	Miles eget; toto censu non prodigus emit
<luc. 4.96>	Exiguam Cererem. Pro lucri pallida tabes!
<luc. 4.97>	Non deest prolato ieiunus venditor auro.
<luc. 4.98>	Iam tumuli collesque latent: iam flumina cuncta
<luc. 4.99>	Condidit una palus, vastaque voragine mersit:
<luc. 4.100>	Absorpsit penitus rupes, ac tecta ferarum
<luc. 4.101>	Detulit, atque ipsas hausit, subitisque frementes
<luc. 4.102>	Vorticibus contorsit aquas et repulit aestus
<luc. 4.103>	Fortior Oceani. Nec Phoebum surgere sentit
<luc. 4.104>	Nox subiecta polo; rerum discrimina miscet
<luc. 4.105>	Deformis coeli facies iunctaeque tenebrae.
<luc. 4.106>	Sic mundi pars ima iacet, quam zona nivalis
<luc. 4.107>	Perpetuaeque premunt hiemes; non sidera coelo
<luc. 4.108>	Ulla videt, sterili non quidquam frigore gignit,
<luc. 4.109>	Sed glacie medios signorum temperat ignes.
<luc. 4.110>	Sic, o summe parens mundi, sic sorte secunda
<luc. 4.111>	Aequorei rector facias, Neptune, tridentis:
<luc. 4.112>	Et tu perpetuis impendas aera nimbis;
<luc. 4.113>	Tu remeare vetes quoscumque emiseris aestus.
<luc. 4.114>	Non habeant amnes declivem ad litora cursum,
<luc. 4.115>	Sed pelagi referantur aquis: concussaque tellus
<luc. 4.116>	Laxet iter fluviis. Hos campos Rhenus inundet,.
<luc. 4.117>	Hos Rhodanus: vastos obliquent flumina fontes.
<luc. 4.118>	Rhipaeas huc solve nives, huc stagna lacusque
<luc. 4.119>	Et pigras, ubicumque iacent, effunde paludes:
<luc. 4.120>	Et miseras bellis civilibus eripe terras.
<luc. 4.121>	Sed parvo Fortuna viri contenta pavore,
<luc. 4.122>	Plena redit, solitoque magis favere secundi
<luc. 4.123>	Et veniam meruere dei. Iam rarior aer,
<luc. 4.124>	Et par Phoebus aquis, densas in vellera nubes
<luc. 4.125>	Sparserat, et noctes ventura luce rubebant:
<luc. 4.126>	Servatoque loco rerum, discessit ab astris
<luc. 4.127>	Humor, et ima petit, quidquid pendebat aquarum.
<luc. 4.128>	Tollere silva comas, stagnis emergere colles
<luc. 4.129>	Incipiunt, visoque die durescere valles.
<luc. 4.130>	Utque habuit ripas Sicoris, camposque reliquit,
<luc. 4.131>	Primum cana salix madefacto vimine parvam
<luc. 4.132>	Texitur in puppim, caesoque inducta iuvenco
<luc. 4.133>	Vectoris patiens tumidum superenatat amnem.
<luc. 4.134>	Sic Venetus stagnante Pado, fusoque Britannus
<luc. 4.135>	Navigat Oceano: sic, cum tenet omnis Nilus,
<luc. 4.136>	Conseritur bibula Memphitis cymba papyro.
<luc. 4.137>	His ratibus transiecta manus festinat utrinque
<luc. 4.138>	Succisum curvare nemus; fluviique ferocis
<luc. 4.139>	Incrementa timens, non primis robora ripis
<luc. 4.140>	Imposuit: medios pontem distendit in agros.
<luc. 4.141>	Ac ne quid Sicoris repetitis audeat undis,
<luc. 4.142>	Spargitur in sulcos, et scisso gurgite rivis
<luc. 4.143>	Dat poenas maioris aquae. Postquam omnia fatis
<luc. 4.144>	Caesaris ire videt, celsam Petreius Ilerdam
<luc. 4.145>	Deserit, et noti diffisus viribus orbis,
<luc. 4.146>	Indomitos quaerit populos et semper in arma
<luc. 4.147>	Mortis amore feros, et tendit in ultima mundi.
<luc. 4.148>	Nudatos Caesar colles desertaque castra
<luc. 4.149>	Conspiciens, capere arma iubet, nec quaerere pontem
<luc. 4.150>	Nec vada, sed duris fluvium superare lacertis.
<luc. 4.151>	Paretur, rapuitque ruens in proelia miles,
<luc. 4.152>	Quod fugiens timuisset, iter. Mox uda receptis
<luc. 4.153>	Membra fovent armis, gelidosque a gurgite cursu
<luc. 4.154>	Restituunt artus, donec decresceret umbra,
<luc. 4.155>	In medium surgente die. Iamque agmina summa
<luc. 4.156>	Carpit eques, dubiique fugae pugnaeque tenentur.
<luc. 4.157>	Adtollunt campo geminae iuga saxea rupes,
<luc. 4.158>	Valle cava media. Tellus hinc ardua celsos
<luc. 4.159>	Continuat colles: tutae quos inter opaco
<luc. 4.160>	Anfractu latuere viae. Quibus hoste potito
<luc. 4.161>	Faucibus, emitti terrarum in devia Martem
<luc. 4.162>	Inque feras gentes, Caesar videt. Ite sine ullo
<luc. 4.163>	Ordine, ait, raptumque fuga convertite bellum,
<luc. 4.164>	Et faciem pugnae vultusque inferte minaces:
<luc. 4.165>	Nec liceat pavidis ignava occumbere morte:
<luc. 4.166>	Excipiant recto fugientes pectore ferrum.
<luc. 4.167>	Dixit, et ad montes tendentem praevenit hostem.
<luc. 4.168>	Illic exiguo paullum distantia vallo
<luc. 4.169>	Castra locant. Postquam spatio languentia nullo
<luc. 4.170>	Mutua conspicuos habuerunt lumina vultus,
<luc. 4.171>	Et fratres natosque suos videre patresque,
<luc. 4.172>	Deprensum est civile nefas! Tenuere parumper
<luc. 4.173>	Ora metu: tantum nutu motoque salutant
<luc. 4.174>	Ense suos. Mox ut stimulis maioribus ardens
<luc. 4.175>	Rupit amor leges, audet transcendere vallum
<luc. 4.176>	Miles, in amplexus effusas tendere palmas.
<luc. 4.177>	Hospitis ille ciet nomen; vocat ille propinquum:
<luc. 4.178>	Admonet hunc studiis consors puerilibus aetas:
<luc. 4.179>	Nec Romanus erat, qui non agnoverat hostem.
<luc. 4.180>	Arma rigant lacrimis, singultibus oscula rumpunt:
<luc. 4.181>	Et, quamvis nullo maculatus sanguine, miles,
<luc. 4.182>	Quae potuit, fecisse timet. Quid pectora pulses?
<luc. 4.183>	Quid, vesane, gemis? fletus quid fundis inanes,
<luc. 4.184>	Nec te sponte tua sceleri parere fateris?
<luc. 4.185>	Usque adeone times, quem tu facis ipse timendum?
<luc. 4.186>	Classica dent bellum; saevos tu neglige cantus:
<luc. 4.187>	Signa ferant; cessa: iamiam civilis Erinnys
<luc. 4.188>	Concidet, et Caesar generum privatus amabit.
<luc. 4.189>	Nunc ades, aeterno complectens omnia nexu,
<luc. 4.190>	O rerum mixtique salus, Concordia, mundi,
<luc. 4.191>	Et sacer orbis amor: magnum nunc saecula nostra
<luc. 4.192>	Venturi discrimen habent. Periere latebrae
<luc. 4.193>	Tot scelerum: populo venia est erepta nocenti:
<luc. 4.194>	Agnovere suos. Pro numine fata sinistro,
<luc. 4.195>	Exigua requie tantas augentia clades!
<luc. 4.196>	Pax erat, et miles, castris permixtus utrisque,
<luc. 4.197>	Errabat: duro concordes cespite mensas
<luc. 4.198>	Institnunt, et permixto libamina Baccho
<luc. 4.199>	Gramineis fluxere focis: iunctoque cubili
<luc. 4.200>	Extrahit insomnes bellorum fabula noctes:
<luc. 4.201>	Quo primum steterint campo, qua lancea dextra
<luc. 4.202>	Exierit. Dum, quae gesserunt fortia, iactant,
<luc. 4.203>	Et dum multa negant, quod solum fata petebant,
<luc. 4.204>	Est miseris renovata fides, atque omne futurum
<luc. 4.205>	Crevit amore nefas. Nam postquam foedera pacis
<luc. 4.206>	Cognita Petreio, seque et sua tradita venum
<luc. 4.207>	Castra videt, famulas scelerata ad proelia dextras
<luc. 4.208>	Excitat, atque hostes turba stipatus inermes
<luc. 4.209>	Praecipitat castris, iunctosque amplexibus ense
<luc. 4.210>	Separat, et multo disturbat sanguine pacem.
<luc. 4.211>	Addidit ira ferox moturas proelia voces:
<luc. 4.212>	Immemor o patriae, signorum oblite tuorum,
<luc. 4.213>	Non potes hoc caussae, miles, praestare senatus,
<luc. 4.214>	Adsertor victo redeas ut Caesare; certe
<luc. 4.215>	Ut vincare, potes.  Dum ferrum, incertaque fata,
<luc. 4.216>	Quique fluat multo non deerit vulnere sanguis,
<luc. 4.217>	Ibitis ad dominum,  damnataque signa feretis?
<luc. 4.218>	Utque habeat famulos nullo discrimine, Caesar
<luc. 4.219>	Exorandus erit? ducibus quoque vita petenda est?
<luc. 4.220>	Numquam nostra salus pretium   mercesque nefandae
<luc. 4.221>	Proditionis erit: non hoc civilia bella,
<luc. 4.222>	Ut vivamus, agunt.  Trahimur sub nomine pacis.
<luc. 4.223>	Non chalybem gentes penitus fugiente metallo
<luc. 4.224>	Eruerent, nulli vallarent oppida muri,
<luc. 4.225>	Non sonipes in bella ferox, non iret in aequor
<luc. 4.226>	Turrigeras classis pelago sparsura carinas,
<luc. 4.227>	Si bene libertas umquam pro pace daretur.
<luc. 4.228>	Hostes nempe meos sceleri iurata nefando
<luc. 4.229>	Sacramenta tenent: at vobis vilior hoc est
<luc. 4.230>	Vestra fides, quod pro caussa pugnantibus aequa
<luc. 4.231>	Et veniam sperare licet.  Pro dira pudoris
<luc. 4.232>	Foedera! Nunc toto fatorum ignarus in orbe,
<luc. 4.233>	Magne, paras acies, mundique extrema tenentes
<luc. 4.234>	Sollicitas reges, cum forsan foedere nostro
<luc. 4.235>	Iam tibi sit promissa salus. Sic fatur, et omnes
<luc. 4.236>	Concussit mentes, scelerumque reduxit amorem.
<luc. 4.237>	Sic, ubi desuetae silvis in carcere clauso
<luc. 4.238>	Mansuevere ferae, et vultus posuere minaces,
<luc. 4.239>	Atque hominem didicere pati: si torrida parvus
<luc. 4.240>	Venit in ora cruor, redeunt rabiesque furorque,
<luc. 4.241>	Admonitaeque tument gustato sanguine fauces;
<luc. 4.242>	Fervet, et a trepido vix abstinet ira magistro.
<luc. 4.243>	Itur in omne nefas: et quae Fortuna deorum.
<luc. 4.244>	Invidia caeca bellorum in nocte tulisset,
<luc. 4.245>	Fecit monstra fides: inter mensasque torosque,
<luc. 4.246>	Quae modo complexu foverunt, pectora caedunt.
<luc. 4.247>	Et quamvis primo ferrum strinxere gementes,
<luc. 4.248>	Ut dextrae iusti gladius dissuasor adhaesit,
<luc. 4.249>	Dum feriant, odere suos, animosque labantes
<luc. 4.250>	Confirmant ictu. Fervent iam castra tumultu,
<luc. 4.251>	[Et scelerum turba: rapiuntur colla parentum.]
<luc. 4.252>	Ac velut occultum pereat scelus, omnia monstra
<luc. 4.253>	In faciem posuere ducum: iuvat esse nocentes.
<luc. 4.254>	Tu, Caesar, quamvis spoliatus milite multo,
<luc. 4.255>	Agnoscis superos. Neque enim tibi maior in arvis
<luc. 4.256>	Emathiis fortuna fuit, nec Phocidos undis
<luc. 4.257>	Massiliae, Phario nec tantum est aequore gestum.
<luc. 4.258>	Hoc siquidem solo civilis crimine belli
<luc. 4.259>	Dux caussae melioris eris. Polluta nefanda
<luc. 4.260>	Agmina caede duces iunctis committere castris
<luc. 4.261>	Non audent, altaeque ad moenia rursus Ilerdae
<luc. 4.262>	Intendere fugam. Campos eques obvius omnes
<luc. 4.263>	Abstulit, et siccis inclusit collibus hostem.
<luc. 4.264>	Tunc inopes undae praerupta cingere fossa
<luc. 4.265>	Caesar avet, nec castra pati contingere ripas,
<luc. 4.266>	Aut circum largos curvari brachia fontes.
<luc. 4.267>	Ut leti videre viam, conversus in iram
<luc. 4.268>	Praecipitem timor est. Miles, non utile clausis
<luc. 4.269>	Auxilium, mactavit equos: tandemque coactus
<luc. 4.270>	Spe posita damnare fugam, casurus in hostes
<luc. 4.271>	Fertur. Ut effuso Caesar decurrere passu
<luc. 4.272>	Vidit, et ad certam devotos tendere mortem:
<luc. 4.273>	Tela tene iam, miles, ait, ferrumque ruenti
<luc. 4.274>	Subtrahe: non ullo constet mihi sanguine bellum:
<luc. 4.275>	Vincitur haud gratis, iugulo qui provocat hostem.
<luc. 4.276>	En sibi vilis adest invisa luce iuventus,
<luc. 4.277>	Iam damno peritura meo. Non sentiet ictus,
<luc. 4.278>	Incumbet gladiis, gaudebit sanguine fuso.
<luc. 4.279>	Deserat hic fervor mentes, cadat impetus amens.
<luc. 4.280>	Perdant velle mori. Sic deflagrare minaces
<luc. 4.281>	Incassum et vetito passus languescere bello,
<luc. 4.282>	Substituit merso dum nox sua lumina Phoebo.
<luc. 4.283>	Inde ubi nulla data est miscendi copia Martis,
<luc. 4.284>	Paullatim cadit ira ferox, mentesque tepescunt;
<luc. 4.285>	Saucia maiores animos ut pectora gestant,
<luc. 4.286>	Dum dolor est ictusque recens, et mobile nervis
<luc. 4.287>	Conamen calidus praebet cruor, ossaque nondum
<luc. 4.288>	Adduxere cutem: si conscius ensis adacti
<luc. 4.289>	Stat victor, tenuitque manus, tunc frigidus artus
<luc. 4.290>	Adligat atque animum subducto robore torpor,
<luc. 4.291>	Postquam sicca rigens adstrinxit vulnera sanguis.
<luc. 4.292>	Iamque inopes undae, primum tellure refossa,
<luc. 4.293>	Occultos latices abstrusaque flumina quaerunt:
<luc. 4.294>	Nec solum rastris durisque ligonibus arva,
<luc. 4.295>	Sed gladiis fodere suis: puteusque cavati
<luc. 4.296>	Montis ad irrigui premitur fastigia campi.
<luc. 4.297>	Non se tam penitus, tam longe luce relicta
<luc. 4.298>	Merserit Asturii scrutator pallidus auri.
<luc. 4.299>	Non tamen aut tectis sonuerunt cursibus amnes,
<luc. 4.300>	Aut micuere novi, percusso pumice, fontes:
<luc. 4.301>	Atra nec exiguo stillant sudantia rore,
<luc. 4.302>	Aut impulsa levi turbatur glarea vena.
<luc. 4.303>	Tunc exhausta super multo sudore iuventus
<luc. 4.304>	Extrahitur, duris silicum lassata metallis.
<luc. 4.305>	Quoque minus possent siccos tolerare vapores,
<luc. 4.306>	Quaesitae fecistis aquae. Nec languida fessi
<luc. 4.307>	Corpora sustentant epulis, mensasque perosi
<luc. 4.308>	Auxilium fecere famem. Si mollius arvum
<luc. 4.309>	Prodidit humorem, pingues manus utraque glebas
<luc. 4.310>	Exprimit ora super. Nigro si turbida limo
<luc. 4.311>	Colluvies immota iacet, cadit omnis in haustus
<luc. 4.312>	Certatim obscoenos miles: moriensque recepit,
<luc. 4.313>	Quas nollet victurus, aquas: rituque ferarum
<luc. 4.314>	Distentas siccant pecudes, et lacte negato,
<luc. 4.315>	Sordidus exhausto sorbetur ab ubere sanguis.
<luc. 4.316>	tunc herbas frondesque terunt, et rore madentes
<luc. 4.317>	Destringunt ramos: ac si quos palmite crudo
<luc. 4.318>	Arboris aut tenera succos pressere medulla.
<luc. 4.319>	O fortunati, fugiens quos barbarus hostis
<luc. 4.320>	Fontibus immixto stravit per rura veneno.
<luc. 4.321>	Hos licet in fluvios saniem tabemque ferarum,
<luc. 4.322>	Pallida Dictaeis, Caesar, nascentia saxis
<luc. 4.323>	Infundas aconita palam, Romana iuventus
<luc. 4.324>	Non decepta bibet. Torrentur viscera flamma,
<luc. 4.325>	Oraque sicca rigent squamosis aspera linguis.
<luc. 4.326>	Iam marcent venae, nulloque humore rigatus
<luc. 4.327>	Aeris alternos angustat pulmo meatus,
<luc. 4.328>	Rescissoque nocent suspiria dura palato.
<luc. 4.329>	Pandunt ora tamen, nocturnumque aera captant.
<luc. 4.330>	Exspectant imbres, quorum modo cuncta natabant
<luc. 4.331>	Impulsu, et siccis vultus in nubibus haerent.
<luc. 4.332>	Quoque magis miseros undae ieiunia solvant,
<luc. 4.333>	Non super arentem Meroen Cancrique sub axe,
<luc. 4.334>	Qua nudi Garamantes arant, sedere: sed inter
<luc. 4.335>	Stagnantem Sicorim  et rapidum deprensus Iberum
<luc. 4.336>	Spectat vicinos sitiens exercitus amnes.
<luc. 4.337>	Iam domiti cessere duces, pacisque petendae
<luc. 4.338>	Auctor damnatis supplex Afranius armis,
<luc. 4.339>	Semianimes in castra trahens hostilia turmas,
<luc. 4.340>	Victoris stetit ante pedes. Servata precanti
<luc. 4.341>	Maiestas, non fracta malis, interque priorem
<luc. 4.342>	Fortunam casusque novos gerit omnia victi,
<luc. 4.343>	Sed ducis, et veniam securo pectore poscit:
<luc. 4.344>	Si me degeneri stravissent fata sub hoste
<luc. 4.345>	Non deerat fortis rapiendo dextera leto:
<luc. 4.346>	At nunc sola mihi est orandae caussa salutis,
<luc. 4.347>	Dignum donanda, Caesar, te credere vita.
<luc. 4.348>	Non partis studiis agimur, nec sumsimus arma
<luc. 4.349>	Consiliis inimica tuis. Nos denique bellum
<luc. 4.350>	Invenit civile duces; caussaeque priori,
<luc. 4.351>	Dum potuit, servata fides. Nil fata moramur:
<luc. 4.352>	Tradimus Hesperias gentes, aperimus Eoas,
<luc. 4.353>	Securumque orbis patimur post terga relicti.
<luc. 4.354>	Nec cruor effusus campis tibi bella peregit,
<luc. 4.355>	Nec ferrum  lassaeque manus. Hoc hostibus unum,
<luc. 4.356>	Quod vincas, ignosce tuis. Nec magna petuntur.
<luc. 4.357>	Otia des fessis, vitam patiaris inermes
<luc. 4.358>	Degere, quam tribuis: campis prostrata iacere
<luc. 4.359>	Agmina nostra putes: neque enim felicibus armis
<luc. 4.360>	Misceri damnata decet, partemque triumphi
<luc. 4.361>	Captos ferre tui: turba haec sua fata peregit.
<luc. 4.362>	Hoc petimus, victos ne tecum vincere cogas.
<luc. 4.363>	Dixerat: at facilis Caesar vultuque serenus
<luc. 4.364>	Flectitur, atque usum belli poenamque remittit.
<luc. 4.365>	Ut primum iustae placuerunt foedera pacis,
<luc. 4.366>	Incustoditos decurrit miles ad amnes;
<luc. 4.367>	Incumbit ripis, permissaque flumina turbat.
<luc. 4.368>	Continuus multis subitarum tractus aquarum,
<luc. 4.369>	Aera non passus vacuis discurrere venis,
<luc. 4.370>	Arctavit clausitque animam: nec fervida pestis
<luc. 4.371>	Cedit adhuc: sed morbus egens iam gurgite plenis
<luc. 4.372>	Visceribus sibi poscit aquas. Mox robora nervis
<luc. 4.373>	Et vires rediere viris. O prodiga rerum
<luc. 4.374>	Luxuries, numquam parvo contenta parato,
<luc. 4.375>	Et quaesitorum terra pelagoque ciborum
<luc. 4.376>	Ambitiosa fames, et lautae gloria mensae,
<luc. 4.377>	Discite, quam parvo liceat producere vitam,
<luc. 4.378>	Et quantum natura petat. Non erigit aegros
<luc. 4.379>	Nobilis ignoto diffusus consule Bacchus:
<luc. 4.380>	Non auro murrhaque bibunt; sed gurgite puro
<luc. 4.381>	Vita redit. Satis est populis fluviusque Ceresque.
<luc. 4.382>	Heu miseri, qui bella gerunt! Tunc, arma relinquens
<luc. 4.383>	Victori, miles spoliato pectore tutus
<luc. 4.384>	Innocuusque suas, curarum liber, in urbes
<luc. 4.385>	Spargitur. O quantum donata pace potitos
<luc. 4.386>	Excussis umquam ferrum librasse lacertis
<luc. 4.387>	Poenituit, tolerasse sitim, frustraque rogasse
<luc. 4.388>	Prospera bella deos.  Nempe usis Marte secundo
<luc. 4.389>	Tot dubiae restant acies, tot in orbe labores:
<luc. 4.390>	Ut numquam fortuna labet successibus anceps,
<luc. 4.391>	Vincendum toties, terras fundendus in omnes
<luc. 4.392>	Est cruor, et Caesar per tot sua fata sequendus.
<luc. 4.393>	Felix, qui potuit, mundi nutante ruina,
<luc. 4.394>	Quo iaceat iam scire loco. Non proelia fessos
<luc. 4.395>	Ulla vocant, certos non rumpunt classica somnos.
<luc. 4.396>	Iam coniux natique rudes et sordida tecta
<luc. 4.397>	Et non deductos recipit sua terra colonos.
<luc. 4.398>	Hoc quoque securis oneris fortuna remisit,
<luc. 4.399>	Sollicitus menti quod abest favor. Ille salutis
<luc. 4.400>	Est auctor, dux ille fuit. Sic proelia soli
<luc. 4.401>	Felices nullo spectant civilia voto.
<luc. 4.402>	Non eadem belli totum fortuna per orbem
<luc. 4.403>	Constitit: in partes aliquid sed Caesaris ausa eat,
<luc. 4.404>	Qua maria Hadriaci longas ferit unda Salonas,
<luc. 4.405>	Et tepidum in molles Zephyros excurrit Iader.
<luc. 4.406>	Illic, bellaci confisus gente Curictum,
<luc. 4.407>	Quos alit Hadriaco tellus circumflua ponto,
<luc. 4.408>	Clauditur extrema residens Antonius ora,
<luc. 4.409>	Cautus ab incursu belli, si sola recedat,
<luc. 4.410>	Expugnat quae tuta, fames. Non pabula tellus
<luc. 4.411>	Pascendis submittit equis, non proserit ullam
<luc. 4.412>	Flava Ceres segetem: spoliabat gramine campum
<luc. 4.413>	Miles, et adtonso miseris iam dentibus arvo
<luc. 4.414>	Castrorum siccas de cespite vulserat herbas,
<luc. 4.415>	Ut primum adversae socios in litore terrae
<luc. 4.416>	Et Basilum videre ducem: nova furta per aequor
<luc. 4.417>	Exquisita fugae. Neque enim de more carinas
<luc. 4.418>	Extendunt, puppesque levant, sed firma gerendis
<luc. 4.419>	Molibus insolito contexunt robora ductu.
<luc. 4.420>	Namque ratem vacuae sustentant undique cuppae,
<luc. 4.421>	Quarum porrectis series constricta catenis
<luc. 4.422>	Ordinibus geminis obliquas excipit alnos.
<luc. 4.423>	Nec gerit expositum telis in fronte patenti
<luc. 4.424>	Remigium: sed, quod trabibus circumdedit aequor,
<luc. 4.425>	Hoc ferit, et taciti praebet miracula cursus,
<luc. 4.426>	Quod nec vela ferat, nec apertas verberet undas.
<luc. 4.427>	Tunc freta servantur, dum se declivibus undis
<luc. 4.428>	Aestus agat, refluoque mari nudentur arenae.
<luc. 4.429>	Iamque relabenti crescebant litora ponto;
<luc. 4.430>	Missa ratis prono defertur lapsa profundo,
<luc. 4.431>	Et geminae comites. Cunctas super ardua turris
<luc. 4.432>	Eminet, et tremulis tabulata minantia pinnis.
<luc. 4.433>	Noluit Illyricae custos Octavius undae
<luc. 4.434>	Confestim tentare ratem, celeresque carinas
<luc. 4.435>	Continuit, cursu crescat dum praeda secundo:
<luc. 4.436>	Et temere ingressos repetendum invitat ad aequor
<luc. 4.437>	Pace maris. Sic dum pavidos formidine cervos
<luc. 4.438>	Claudat odoratae metuentes aera pennae,
<luc. 4.439>	Aut dum dispositis adtollat retia varis
<luc. 4.440>	Venator, tenet ora levis clamosa Molossi,
<luc. 4.441>	Spartanos Cretasque ligat: nec creditur ulli
<luc. 4.442>	Silva cani, nisi qui presso vestigia rostro
<luc. 4.443>	Colligit, et praeda nescit latrare reperta,
<luc. 4.444>	Contentus tremulo monstrasse cubilia loro.
<luc. 4.445>	Nec mora: complentur moles, avideque petitis
<luc. 4.446>	Insula deseritur ratibus, quo tempore primas
<luc. 4.447>	Impedit ad noctem  iam lux extrema tenebras.
<luc. 4.448>	At Pompeianus fraudes innectere ponto
<luc. 4.449>	Antiqua parat arte Cilix, passusque vacare
<luc. 4.450>	Summa freti, medio suspendit vincula ponto,
<luc. 4.451>	Et laxas fluitare sinit religatque catenas
<luc. 4.452>	Rupis ab Illyricae scopulis. Nec prima, nec illa,
<luc. 4.453>	Quae sequitur, tardata ratis: sed tertia moles
<luc. 4.454>	Haesit, et ad cautes adducto fune secuta est.
<luc. 4.455>	Impendent cava saxa mari, ruituraque semper
<luc. 4.456>	Stat (mirum) moles, et silvis aequor inumbrat.
<luc. 4.457>	Huc fractas Aquilone rates submersaque pontus
<luc. 4.458>	Corpora saepe tulit, caecisque abscondit in antris:
<luc. 4.459>	Restituit raptus tectum mare: quumque cavernae
<luc. 4.460>	Evomuere fretum, contorti verticis undae
<luc. 4.461>	Tauromenitanam vincunt fervore Charybdin.
<luc. 4.462>	Hic Opiterginis moles onerata colonis
<luc. 4.463>	Constitit: hanc omni puppes statione solutae
<luc. 4.464>	Circumeunt: alii rupes ac litora complent.
<luc. 4.465>	Vulteius tacitas sensit sub gurgite fraudes;
<luc. 4.466>	(Dux erat ille ratis,) frustra qui vincula ferro
<luc. 4.467>	Rumpere conatus, poscit spe proelia nulla,
<luc. 4.468>	Incertus qua terga daret, qua pectora bello.
<luc. 4.469>	Hoc tamen in casu, quantum deprensa valebat,
<luc. 4.470>	Effecit virtus: inter tot millia captae
<luc. 4.471>	Circumfusa rati et plenam vix inde cohortem
<luc. 4.472>	Pugna fuit; non longa quidem: nam condidit atra
<luc. 4.473>	Nox lucem dubiam, pacemque habuere tenebrae.
<luc. 4.474>	Tunc sic adtonitam venturaque fata paventem
<luc. 4.475>	Rexit magnanima Vulteius voce cohortem:
<luc. 4.476>	Libera non ultra, parva quam nocte, iuventus,
<luc. 4.477>	Consulite extremis angusto tempore rebus.
<luc. 4.478>	Vita brevis nulli super est, qui tempus in illa
<luc. 4.479>	Quaerendae sibi mortis habet: nec gloria leti
<luc. 4.480>	Inferior, iuvenes, admoto occurrere fato.
<luc. 4.481>	Omnibus incerto venturae tempore vitae,
<luc. 4.482>	Par animi laus est, et quos speraveris annos
<luc. 4.483>	Perdere, et extremae momentum abrumpere lucis,
<luc. 4.484>	Accersas dum fata manu.    Non cogitur ullus
<luc. 4.485>	Velle mori. Fuga nulla patet: stant undique nostris
<luc. 4.486>	Intenti cives iugulis. Decernite letum,
<luc. 4.487>	Et metus omnis abest: cupias quodcumque necesse est.
<luc. 4.488>	Non tamen in caeca bellorum nube cadendum est,
<luc. 4.489>	Aut cum permixtis acies sua tela tenebris
<luc. 4.490>	Involvunt, conserta iacent cum corpora campo,
<luc. 4.491>	In medium mors omnis abit, perit obruta virtus.
<luc. 4.492>	Nos in conspicua sociis hostique carina
<luc. 4.493>	Constituere dei. Praebebunt aequora testes,
<luc. 4.494>	Praebebunt terrae, summis dabit insula saxis:
<luc. 4.495>	Spectabunt geminae diverso e litore partes.
<luc. 4.496>	Nescio quod nostris magnum et memorabile fatis
<luc. 4.497>	Exemplum, Fortuna, paras.    Quaecumque per aevum
<luc. 4.498>	Exhibuit monumenta fides, servataque ferro
<luc. 4.499>	Militiae pietas, transibit nostra iuventus.
<luc. 4.500>	Namque suis pro te gladiis incumbere, Caesar,
<luc. 4.501>	Esse parum  scimus: sed non maiora supersunt
<luc. 4.502>	Obsessis, tanti quae pignora demus amoris.
<luc. 4.503>	Abscidit nostrae multum sors invida laudi,
<luc. 4.504>	Quod non cum senibus capti natisque tenemur.
<luc. 4.505>	Indomitos sciat esse viros, timeatque furentes
<luc. 4.506>	Et morti faciles animos, et gaudeat hostis
<luc. 4.507>	Non plures haesisse rates.  Tentare parabunt
<luc. 4.508>	Foederibus, turpique volent corrumpere vita.
<luc. 4.509>	O utinam, quo plus habeat mors unica famae,
<luc. 4.510>	Promittant veniam, iubeant sperare salutem:
<luc. 4.511>	Ne nos, cum calido fodiemus viscera ferro,
<luc. 4.512>	Desperasse putent.  Magna virtute merendum est,
<luc. 4.513>	Caesar ut, amissis inter tot millia paucis,
<luc. 4.514>	Hoc damnum clademque vocet. Dent fata recessum
<luc. 4.515>	Emittantque licet, vitare instantia nolim.
<luc. 4.516>	Proieci vitam, comites, totusque futurae
<luc. 4.517>	Mortis agor stimulis: furor est. Agnoscere solis
<luc. 4.518>	Permissum est, quos iam tangit vicinia fati,
<luc. 4.519>	Victurosque dei celant, ut vivere durent,
<luc. 4.520>	Felix esse mori. Sic cunctas sustulit ardor
<luc. 4.521>	Nobilium mentes iuvenum: cum sidera coeli
<luc. 4.522>	Ante ducis voces oculis humentibus omnes
<luc. 4.523>	Adspicerent, flexoque Ursae temone paverent,
<luc. 4.524>	Iidem, cum fortes animos praecepta subissent,
<luc. 4.525>	Optavere diem. Nec segnis mergere ponto
<luc. 4.526>	Tunc erat astra polus: nam sol Ledaea tenebat
<luc. 4.527>	Sidera, vicino cum lux altissima Cancro est:
<luc. 4.528>	Nox tum Thessalicas urgebat parva sagittas.
<luc. 4.529>	Detegit orta dies stantes in rupibus Istros,
<luc. 4.530>	Pugnacesque mari Graia cum classe Liburnos.
<luc. 4.531>	Tentavere prius suspenso vincere bello
<luc. 4.532>	Foederibus, fieret captis si dulcior ipsa
<luc. 4.533>	Mortis vita mora. Stabat devota inventus,
<luc. 4.534>	Damnata iam luce ferox, securaque pugnae
<luc. 4.535>	Promisso sibi fine manu: nullique tumultus
<luc. 4.536>	Excussere viris mentes ad summa paratas:
<luc. 4.537>	Innumerasque simul pauci terraque marique
<luc. 4.538>	Sustinuere manus: tanta est fiducia mortis.
<luc. 4.539>	Utque satis bello visum est fluxisse cruoris,
<luc. 4.540>	Versus ab hoste furor. Primus dux ipse carinae
<luc. 4.541>	Vulteius, iugulo poscens iam fata retecto,
<luc. 4.542>	Ecquis, ait, iuvenum est, cuius sit dextra cruore
<luc. 4.543>	Digna meo, certaque fide per vulnera nostra
<luc. 4.544>	Testetur se velle mori?  Nec plura locuto
<luc. 4.545>	Viscera non unus iamdudum transigit ensis.
<luc. 4.546>	Collaudat cunctos: sed eum, cui vulnera prima
<luc. 4.547>	Debebat, grato moriens interficit ictu.
<luc. 4.548>	Concurrent alii, totamque in partibus unis
<luc. 4.549>	Bellorum fecere nefas. Sic semine Cadmi
<luc. 4.550>	Emicuit Dircaea cohors, ceciditque suorum
<luc. 4.551>	Vulneribus, dirum Thebanis fratribus omen:
<luc. 4.552>	Phasidos et campis insomni dente creati
<luc. 4.553>	Terrigenae, missa magicis e cantibus ira,
<luc. 4.554>	Cognato tantos complerunt sanguine sulcos:
<luc. 4.555>	Ipsaque, inexpertis quod primum fecerat herbis,
<luc. 4.556>	Expavit Medea nefas. Sic mutua pacti
<luc. 4.557>	Fata cadunt iuvenes: nimiumque in morte virorum
<luc. 4.558>	Mors virtutis habet: pariter sternuntque caduntque
<luc. 4.559>	Vulnere letali: nec quemquam dextra fefellit,
<luc. 4.560>	Cum feriat moriente manu. Nec vulnus adactis
<luc. 4.561>	Debetur gladiis: percussum est pectore ferrum,
<luc. 4.562>	Et iugulis pressere manum. Cum sorte cruenta
<luc. 4.563>	Fratribus incurrant fratres, natusque parenti,
<luc. 4.564>	Haud trepidante tamen toto cum pondere dextra
<luc. 4.565>	Exegere enses. Pietas ferientibus una,
<luc. 4.566>	Non repetisse, fuit. Iam latis viscera lapsa
<luc. 4.567>	Semianimes traxere foris, multumque cruoris
<luc. 4.568>	Infudere mari. Despectam cernere lucem,
<luc. 4.569>	Victoresque suos vultu spectare superbo,
<luc. 4.570>	Et mortem sentire iuvat. Iam strage cruenta
<luc. 4.571>	Conspicitur cumulata ratis: bustisque remittunt
<luc. 4.572>	Corpora victores, ducibus mirantibus, ulli
<luc. 4.573>	Esse ducem tanti. Nullam maiore locuta est
<luc. 4.574>	Ore ratem totum discurrens fama per orbem.
<luc. 4.575>	Non tamen ignavae post haec exempla virorum
<luc. 4.576>	Percipient gentes, quam sit non ardua virtus
<luc. 4.577>	Servitium fugisse manu. Sed regna timentur
<luc. 4.578>	Ob ferrum, et saevis libertas uritur armis:
<luc. 4.579>	Ignoratque datos, ne quisquam serviat, enses.
<luc. 4.580>	Mors, utinam pavidos vitae subducere nolles,
<luc. 4.581>	Sed virtus te sola daret!   Non segnior illo
<luc. 4.582>	Marte fuit, qui tunc Libycis exarsit in arvis.
<luc. 4.583>	Namque rates audax Lilybaeo litore solvit
<luc. 4.584>	Curio: nec forti velis Aquilone recepto
<luc. 4.585>	Inter semirutas magnae Carthaginis arces
<luc. 4.586>	Et Clupeam tenuit stationis litora notae:
<luc. 4.587>	Primaque castra locat cano procul aequore, qua se
<luc. 4.588>	Bagrada lentus agit, siccae sulcator arenae.
<luc. 4.589>	Inde petit tumulos exesasque undique rupes,
<luc. 4.590>	Antaei quae regna vocat non vana vetustas.
<luc. 4.591>	Nominis antiqui cupientem noscere caussas
<luc. 4.592>	Cognita per multos docuit rudis incola patres,
<luc. 4.593>	Nondum post genitos Tellus effeta gigantes,
<luc. 4.594>	Terribilem Libyeis partum concepit in antris.
<luc. 4.595>	Nec tam iusta fuit terrarum gloria Typhon,
<luc. 4.596>	Aut Tityos Briareusque ferox: coeloque pepercit,
<luc. 4.597>	Quod non Phlegraeis Antaeum sustulit arvis.
<luc. 4.598>	Hoc quoque tam vastas cumulavit munere vires
<luc. 4.599>	Terra sui foetus, quod, cum tetigere parentem,
<luc. 4.600>	Iam defecta vigent renovato robore membra.
<luc. 4.601>	Haec illi spelunca domus: latuisse sub alta
<luc. 4.602>	Rupe ferunt, epulas raptos habuisse leones.
<luc. 4.603>	Ad somnos non terga ferae praebere cubile
<luc. 4.604>	Adsuerunt, non silva torum: viresque resumit
<luc. 4.605>	In nuda tellure iacens. Periere coloni
<luc. 4.606>	Arvorum Libyes: pereunt, quos adpulit aequor,
<luc. 4.607>	Auxilioque diu virtus non usa cadendi,
<luc. 4.608>	Terrae spernit opes:  invictus robore cunctis,
<luc. 4.609>	Quamvis staret, erat.  Tandem vulgata cruenti
<luc. 4.610>	Fama mali, terras monstris aequorque levantem
<luc. 4.611>	Magnanimum Alciden Libycas excivit in oras.
<luc. 4.612>	Ille Cleonaei proiecit terga leonis,
<luc. 4.613>	Antaeus Libyci. Perfudit membra liquore
<luc. 4.614>	Hospes, Olympiacae servato more palaestrae:
<luc. 4.615>	Ille, parum fidens pedibus contingere matrem,
<luc. 4.616>	Auxilium membris calidas infundit arenas.
<luc. 4.617>	Conseruere  manus et multo brachia nexu.
<luc. 4.618>	Colla diu gravibus frustra tentata lacertis:
<luc. 4.619>	Immotumque caput fixa cum fronte tenetur:
<luc. 4.620>	Miranturque habuisse parem. Nec viribus uti
<luc. 4.621>	Alcides primo voluit certamine totis,
<luc. 4.622>	Exhausitque virum: quod creber anhelitus illi
<luc. 4.623>	Prodidit, et gelidus fesso de corpore sudor.
<luc. 4.624>	Tunc cervix lassata quati: tunc pectore pectus
<luc. 4.625>	Urgeri: tunc obliqua percussa labare
<luc. 4.626>	Crura manu. Iam terga viri cedentia victor
<luc. 4.627>	Adligat, et medium, compressis ilibus, arctat:
<luc. 4.628>	Inguinaque insertis pedibus distendit, et omnem
<luc. 4.629>	Explicuit per membra virum. Rapit arida tellus
<luc. 4.630>	Sudorem: calido complentur sanguine venae.
<luc. 4.631>	Intumuere tori, totosque induruit artus,
<luc. 4.632>	Herculeosque novo laxavit corpore nodos.
<luc. 4.633>	Constitit Alcides stupefactus robore tanto:
<luc. 4.634>	Nec sic Inachiis, quamvis rudis esset, in undis
<luc. 4.635>	Desectam timuit, reparatis anguibus, hydram.
<luc. 4.636>	Conflixere pares, telluris viribus ille,
<luc. 4.637>	Ille suis. Numquam saevae sperare novercae
<luc. 4.638>	Plus licuit.  Videt exhaustos sudoribus artus
<luc. 4.639>	Cervicemque viri siccam, qua ferret Olympum.
<luc. 4.640>	Utque iterum fessis iniecit brachia membris,
<luc. 4.641>	Non exspectatis Antaeus viribus hostis
<luc. 4.642>	Sponte cadit, maiorque, accepto robore, surgit.
<luc. 4.643>	Quisquis inest terris, in fessos spiritus artus
<luc. 4.644>	Egeritur; tellusque viro luctante laborat.
<luc. 4.645>	Ut tandem auxilium tactae prodesse parentis
<luc. 4.646>	Alcides sensit: standum est tibi, dixit, et ultra
<luc. 4.647>	Non credere solo, sternique vetabere terra.
<luc. 4.648>	Haerebis pressis intra mea pectora membris:
<luc. 4.649>	Huc, Antaee, cades. Sic fatus, sustulit alte
<luc. 4.650>	Nitentem in terras iuvenem. Morientis in artus
<luc. 4.651>	Non potuit nati tellus submittere vires.
<luc. 4.652>	Alcides medium tenuit: iam pectora pigro
<luc. 4.653>	Stricta gelu: terrisque diu non credidit hostem.
<luc. 4.654>	Hinc, aevi veteris custos, famosa vetustas
<luc. 4.655>	Miratrixque sui signavit nomine terras.
<luc. 4.656>	Sed maiora dedit cognomina collibus istis,
<luc. 4.657>	Poenum qui Latiis revocavit ab arcibus hostem,
<luc. 4.658>	Scipio. Iam sedes Libyca tellure potito
<luc. 4.659>	Haec fuit. En, veteris cernis vestigia valli.
<luc. 4.660>	Romana hos primum tenuit victoria campos.
<luc. 4.661>	Curio laetatus, tamquam fortuna locorum
<luc. 4.662>	Bella gerat, servetque ducum sibi fata priorum,
<luc. 4.663>	Felici non fausta loco tentoria ponens,
<luc. 4.664>	Indulsit castris, et collibus abstulit omen,
<luc. 4.665>	Sollicitatque feros non aequis viribus hostes.
<luc. 4.666>	Omnis Romanis quae cesserat Africa signis,
<luc. 4.667>	Tunc Vari sub iure fuit: qui, robore quamquam
<luc. 4.668>	Confisus Latio, regis tamen undique vires
<luc. 4.669>	Excivit Libycae gentis, extremaque mundi
<luc. 4.670>	Signa, suum comitata Iubam. Non fusior ulli
<luc. 4.671>	Terra fuit domino: qua sunt longissima regna,
<luc. 4.672>	Cardine ab occiduo vicinus Gadibus Atlas
<luc. 4.673>	Terminat: a medio confinis Syrtibus Hammon:
<luc. 4.674>	At qua lata iacet vasti plaga fervida regni,
<luc. 4.675>	Distinet Oceanum, zonaeque exusta calentis
<luc. 4.676>	Sufficiunt spatio. Populi tot castra sequuntur:
<luc. 4.677>	Autololes, Numidaeque vagi, semperque paratus
<luc. 4.678>	Inculto Gaetulus equo: tunc concolor Indo
<luc. 4.679>	Maurus, inops Nasamon, mixti Garamante perusto
<luc. 4.680>	Marmaridae volucres, aequaturusque sagittas
<luc. 4.681>	Medorum,    tremulum cum torsit missile, Mazax:
<luc. 4.682>	Et gens quae nudo residens Massylia dorso
<luc. 4.683>	Ora levi flectit frenorum nescia virga:
<luc. 4.684>	Et solitus vacuis errare mapalibus Afer
<luc. 4.685>	Venator, ferrique simul fiducia non est,
<luc. 4.686>	Vestibus iratos laxis operire leones.
<luc. 4.687>	Nec solum studiis civilibus arma parabat,
<luc. 4.688>	Privatae sed bella dabat Iuba concitus irae.
<luc. 4.689>	Hunc quoque, quo superos humanaque polluit anno,
<luc. 4.690>	Lege tribunicia solio depellere avorum
<luc. 4.691>	Curio tentarat, Libyamque auferre tyranno,
<luc. 4.692>	Dum regnum te, Roma, facit. Memor ille doloris
<luc. 4.693>	Hoc bellum sceptri fructum putat esse retenti.
<luc. 4.694>	Hac igitur regis trepidat iam Curio fama,
<luc. 4.695>	Et quod Caesareis numquam devota iuventus
<luc. 4.696>	Illa nimis castris, nec Rheni miles in undis
<luc. 4.697>	Exploratus erat, Corfini captus in arce,
<luc. 4.698>	Infidusque novis ducibus, dubiusque priori,
<luc. 4.699>	Fas utrumque putat. Sed postquam languida segni
<luc. 4.700>	Cernit cuncta metu, nocturnaque munia valli
<luc. 4.701>	Desolata fuga, trepida sic mente profatur:
<luc. 4.702>	Audendo magnus tegitur timor: arma capessam
<luc. 4.703>	Ipse prior: campum miles descendat in aequum,
<luc. 4.704>	Dum meus est: variam semper dant otia mentem.
<luc. 4.705>	Eripe consilium pugna. Cum dira voluntas
<luc. 4.706>	Ense subit presso, et galeae texere pudorem,
<luc. 4.707>	Quis conferre duces meminit? quis pendere caussas?
<luc. 4.708>	Qua stetit, inde favet: veluti fatalis arenae
<luc. 4.709>	Muneribus non ira vetus concurrere cogit
<luc. 4.710>	Productos: odere pares. Sic fatus, apertis
<luc. 4.711>	Instruxit campis acies: quem blanda futuris
<luc. 4.712>	Deceptura malis belli fortuna recepit.
<luc. 4.713>	Nam pepulit Varum campo, nudataque foeda
<luc. 4.714>	Terga fuga, donec vetuerunt castra, cecidit.
<luc. 4.715>	Tristia sed postquam superati proelia Vari
<luc. 4.716>	Sunt audita Iubae: laetus, quod gloria belli
<luc. 4.717>	Sit rebus servata suis, rapit agmina furtim,
<luc. 4.718>	Obscuratque suam per iussa silentia famam,
<luc. 4.719>	Hoc solum metuens, incautus ab hoste timeri.
<luc. 4.720>	Mittitur, exigua qui proelia prima lacessat
<luc. 4.721>	Eliciatque manu, Numidis a rege secundus,
<luc. 4.722>	Ut sibi commissi simulator Sabura belli.
<luc. 4.723>	Ipse cava regni vires in valle retentat:
<luc. 4.724>	Aspidas ut Pharias cauda sollertior hostis
<luc. 4.725>	Ludit, et iratas incerta provocat umbra:
<luc. 4.726>	Obliquusque caput vanas serpentis in auras
<luc. 4.727>	Effusae tuto comprendit guttura morsu
<luc. 4.728>	Letiferam citra saniem: tunc irrita pestis
<luc. 4.729>	Exprimitur, faucesque fluunt pereunte veneno.
<luc. 4.730>	Fraudibus eventum dederat fortuna: feroxque,
<luc. 4.731>	Non exploratis occulti viribus hostis,
<luc. 4.732>	Curio nocturnum castris erumpere cogit
<luc. 4.733>	Ignotisque equitem late discurrere campis.
<luc. 4.734>	Ipse sub aurorae primos excedere motus
<luc. 4.735>	Signa iubet castris, multum frustraque rogatus
<luc. 4.736>	Ut Libycas metuat fraudes, infectaque semper
<luc. 4.737>	Punica bella dolis. Leti fortuna propinqui
<luc. 4.738>	Tradiderat fatis iuvenem: bellumque trahebat
<luc. 4.739>	Auctorem civile suum. Super ardua ducit
<luc. 4.740>	Saxa, super cautes, abrupto limite, signa:
<luc. 4.741>	Cum procul e summis conspecti collibus hostes
<luc. 4.742>	Fraude sua cessere parum, dum colle relicto
<luc. 4.743>	Effusam patulis aciem committeret arvis.
<luc. 4.744>	Ille, fugam credens, simulatae nescius artis,
<luc. 4.745>	Ut victor, medios aciem proiecit in agros.
<luc. 4.746>	tunc primum patuere doli, Numidaeque fugaces
<luc. 4.747>	Undique completis clauserunt montibus agmen.
<luc. 4.748>	Obstupuit dux ipse simul, perituraque turba.
<luc. 4.749>	Non timidi petiere fugam, non proelia fortes:
<luc. 4.750>	Quippe ubi non sonipes motus clangore tubarum
<luc. 4.751>	Saxa quatit pulsu, rigidos vexantia frenos
<luc. 4.752>	Ora terens, spargitque iubas, et subrigit aures,
<luc. 4.753>	Incertoque pedum pugnat non stare tumultu.
<luc. 4.754>	Fessa iacet cervix. Fumant sudoribus artus,
<luc. 4.755>	Oraque proiecta squalent arentia lingua:
<luc. 4.756>	Pectora rauca gemunt, quae creber anhelitus urguet:
<luc. 4.757>	Et defecta gravis longe trahit ilia pulsus:
<luc. 4.758>	Siccaque sanguineis durescit spuma lupatis.
<luc. 4.759>	Iamque gradum neque verberibus stimulisque coacti,
<luc. 4.760>	Nec quamvis crebris iussi calcaribus addunt.
<luc. 4.761>	Vulneribus coguntur equi. Nec profuit ulli
<luc. 4.762>	Cornipedis rupisse moras: neque enim impetus illis
<luc. 4.763>	Incursusque fuit: tantum profertur ad hostes,
<luc. 4.764>	Et spatium iaculis oblato vulnere donat.
<luc. 4.765>	At vagus Afer equos ut primum emisit in agmen,
<luc. 4.766>	Tunc campi tremuere sono: terraque soluta,
<luc. 4.767>	Quantus Bistonio torquetur turbine, pulvis
<luc. 4.768>	Aera nube sua texit, traxitque tenebras.
<luc. 4.769>	Ut vero in pedites fatum miserabile belli
<luc. 4.770>	Incubuit, nullo dubii discrimine Martis
<luc. 4.771>	Ancipites steterunt casus, sed tempora pugnae
<luc. 4.772>	Mors tenuit. Neque enim licuit procurrere contra,
<luc. 4.773>	Et miscere manus. Sic undique septa iuventus
<luc. 4.774>	Cominus obliquis et rectis eminus hastis
<luc. 4.775>	Obruitur: non vulneribus  nec sanguine, solum
<luc. 4.776>	Telorum nimbo peritura, ac pondere ferri.
<luc. 4.777>	Ergo acies tantae parum spissantur in orbem:
<luc. 4.778>	Ac, si quis metuens medium  correpsit in agmen,
<luc. 4.779>	Vix impune suos inter convertitur enses:
<luc. 4.780>	Densaturque globus, quantum pede prima relato
<luc. 4.781>	Constrinxit gyros acies. Non arma movendi
<luc. 4.782>	Iam locus est pressis: stipataque membra teruntur:
<luc. 4.783>	Frangitur armatum colliso pectore pectus.
<luc. 4.784>	Non tam laeta tulit victor spectacula Maurus,
<luc. 4.785>	Quam fortuna dabat: fluvios non ille cruoris,
<luc. 4.786>	Membrorumque videt lapsum, et ferientia terram
<luc. 4.787>	Corpora: compressum turba stetit omne cadaver.
<luc. 4.788>	Excitet invisas dirae Carthaginis umbras
<luc. 4.789>	Inferiis fortuna novis: ferat ista cruentus
<luc. 4.790>	Hannibal et Poeni tam dira piacula manes.
<luc. 4.791>	Romanam, superi, Libyca tellure ruinam
<luc. 4.792>	Pompeio prodesse nefas, votisque senatus.
<luc. 4.793>	Africa nos potius vincat sibi. Curio fusas
<luc. 4.794>	Ut vidit campis acies, et cernere tantas
<luc. 4.795>	Permisit clades compressus sanguine pulvis,
<luc. 4.796>	Non tulit adflictis animam producere rebus,
<luc. 4.797>	Aut sperare fugam: ceciditque in strage suorum,
<luc. 4.798>	Impiger ad letum, et fortis virtute coacta.
<luc. 4.799>	Quid nunc rostra tibi prosunt turbata, forumque,
<luc. 4.800>	Unde tribunicia plebeius signifer arte
<luc. 4.801>	Arma dabas populis? quid prodita iura senatus.
<luc. 4.802>	Et gener atque socer bello concurrere iussi?
<luc. 4.803>	Ante iaces, quam dira duces Pharsalia confert,
<luc. 4.804>	Spectandumque tibi bellum civile negatum est.
<luc. 4.805>	Has urbi miserae vestro de sanguine poenas
<luc. 4.806>	Nempe datis? luitis iugulo sic arma, potentes?
<luc. 4.807>	Felix Roma quidem, civesque habitura beatos,
<luc. 4.808>	Si libertatis superis tam cura placeret,
<luc. 4.809>	Quam vindicta placet. Libycas, en, nobile corpus,
<luc. 4.810>	Pascit aves nullo contectus Curio busto.
<luc. 4.811>	At tibi nos (quando non proderit ista silere,
<luc. 4.812>	A quibus omne aevi senium sua fama repellit,)
<luc. 4.813>	Digna damus, iuvenis, meritae praeconia vitae.
<luc. 4.814>	Haud alium tanta civem tulit indole Roma,
<luc. 4.815>	Aut cui plus leges deberent recta sequenti.
<luc. 4.816>	Perdita tunc urbi nocuerunt saecula, postquam
<luc. 4.817>	Ambitus, et luxus, et opum metuenda facultas
<luc. 4.818>	Transverso mentem dubiam torrente tulerunt:
<luc. 4.819>	Momentumque fuit mutatus Curio rerum,
<luc. 4.820>	Gallorum captus spoliis, et Caesaris auro.
<luc. 4.821>	Ius licet in iugulos nostros sibi fecerit ense
<luc. 4.822>	Sulla potens, Mariusque ferox, et Cinna cruentus,
<luc. 4.823>	Caesareaeque domus series: cui tanta potestas
<luc. 4.824>	Concessa est? Emere omnes, hic vendidit urbem.
<luc. 5.1>	Sic alterna duces bellorum vulnera passos
<luc. 5.2>	In Macetum terras, miscens adversa secundis,
<luc. 5.3>	Servavit fortuna pares. Iam sparserat Aemo
<luc. 5.4>	Bruma nives, gelidoque cadens Atlantis Olympo:
<luc. 5.5>	Instabatque dies, qui dat nova nomina fastis,
<luc. 5.6>	Quique colit primus ducentem tempora Ianum.
<luc. 5.7>	Dum tamen emeriti remanet pars ultima iuris,
<luc. 5.8>	Consul uterque vagos belli per munia Patres
<luc. 5.9>	Elicit Epirum. Peregrina ac sordida sedes
<luc. 5.10>	Romanos cepit proceres: secretaque rerum
<luc. 5.11>	Hospes in externis audivit curia tectis.
<luc. 5.12>	Nam quis castra vocet tot strictas iure secures,
<luc. 5.13>	Tot fasces? Docuit populos venerabilis ordo,
<luc. 5.14>	Non Magni partes, sed Magnum in partibus esse.
<luc. 5.15>	Ut primum moestum tenuere silentia coetum,
<luc. 5.16>	Lentulus excelsa sublimis sede profatur:
<luc. 5.17>	Indole si dignum Latia, si sanguine prisco
<luc. 5.18>	Robur inest animis, non qua tellure coacti,
<luc. 5.19>	Quamque procul tectis captae sedeamus ab urbis,
<luc. 5.20>	Cernite: sed vestrae faciem cognoscite turbae:
<luc. 5.21>	Cunctaque iussuri, primum hoc decernite, Patres,
<luc. 5.22>	Quod regnis populisque liquet, nos esse senatum.
<luc. 5.23>	Nam, vel Hyperboreae plaustrum glaciale sub ursae,
<luc. 5.24>	Vel plaga qua torrens claususque vaporibus axis
<luc. 5.25>	Nec patitur noctes nec iniquos crescere soles,
<luc. 5.26>	Si fortuna ferat, rerum nos summa sequetur,
<luc. 5.27>	Imperiumque comes.   Tarpeia sede perusta
<luc. 5.28>	Gallorum facibus, Veiosque habitante Camillo,
<luc. 5.29>	Illic Roma fuit. Non umquam perdidit ordo
<luc. 5.30>	Mutato sua iura solo.  Moerentia tecta
<luc. 5.31>	Caesar habet, vacuasque domos, legesque silentes,
<luc. 5.32>	Clausaque iustitio tristi fora.  Curia solos
<luc. 5.33>	Illa videt Patres, plena quos urbe fugavit.
<luc. 5.34>	Ordine de tanto quisquis non exsulat, hic est.
<luc. 5.35>	Ignaros scelerum, longaque in pace quietos
<luc. 5.36>	Bellorum primus sparsi furor: omnia rursus
<luc. 5.37>	Membra loco redeunt.  En, totis viribus orbis
<luc. 5.38>	Hesperiam pensant superi: iacet hostis in undis
<luc. 5.39>	Obrutus Illyricis: Libyae squalentibus arvis
<luc. 5.40>	Curio Caesarei cecidit pars magna senatus.
<luc. 5.41>	Tollite signa, duces: fatorum impellite cursum:
<luc. 5.42>	Spem vestram praestate deis fortunaque tantos
<luc. 5.43>	Det nobis animos, quantos fugientibus hostem
<luc. 5.44>	Caussa dabat.  Nostrum exhausto ius clauditur anno:
<luc. 5.45>	Vos, quorum finem  non est sensura potestas,
<luc. 5.46>	Consulite in medium, Patres, Magnumque iubete
<luc. 5.47>	Esse ducem. Laeto nomen clamore senatus
<luc. 5.48>	Excipit: et Magno fatum patriaeque suumque
<luc. 5.49>	Imposuit. Tunc in reges populosque merentes
<luc. 5.50>	Sparsus honos, pelagique potens Phoebeia donis
<luc. 5.51>	Exornata Rhodos, gelidique inculta iuventus
<luc. 5.52>	Taygeti: fama veteres laudantur Athenae:
<luc. 5.53>	Massiliaeque suae donatur libera Phocis.
<luc. 5.54>	Tunc Sadalen, fortemque Cotyn, fidumque per arma
<luc. 5.55>	Deiotarum, et gelidae dominum Rhasipolin orae
<luc. 5.56>	Collaudant: Libyamque iubent auctore senatu
<luc. 5.57>	Sceptrifero parere Iubae. Pro tristia fata!
<luc. 5.58>	En tibi, non fidae gentis dignissime regno,
<luc. 5.59>	Fortunae, Ptolemaee, pudor, crimenque deorum,
<luc. 5.60>	Cingere Pellaeo pressos diademate crines
<luc. 5.61>	Permissum. Saevum in populos puer accipis ensem:
<luc. 5.62>	Atque utinam in populos! Donata est regia Lagi;
<luc. 5.63>	Accessit Magni iugulus: regnumque sorori
<luc. 5.64>	Ereptum est, soceroque nefas.  Iam turba soluto
<luc. 5.65>	Arma petit coetu. Quae cum populique ducesque
<luc. 5.66>	Casibus incertis et caeca sorte pararent,
<luc. 5.67>	Solus in ancipites metuit descendere Martis
<luc. 5.68>	Appius eventus: finemque expromere rerum
<luc. 5.69>	Sollicitat superos, multosque obducta per annos
<luc. 5.70>	Delphica fatidici reserat penetralia Phoebi.
<luc. 5.71>	Hesperio tantum, quantum submotus Eoo
<luc. 5.72>	Cardine, Parnasus gemino petit aethera colle,
<luc. 5.73>	Mons Phoebo Bromioque sacer cui numine mixto
<luc. 5.74>	Delphica Thebanae referunt trieterica Bacchae.
<luc. 5.75>	Hoc solum fluctu terras mergente cacumen
<luc. 5.76>	Emicuit, pontoque fuit discrimen et astris.
<luc. 5.77>	Tu quoque vix summam seductus ab aequore rupem
<luc. 5.78>	Extuleras, unoque iugo, Parnase, latebas.
<luc. 5.79>	Ultor ibi expulsae, premeret cum viscera partus,
<luc. 5.80>	Matris, adhuc rudibus Paean Pythona sagittis
<luc. 5.81>	Explicuit, cum regna Themis tripodasque teneret.
<luc. 5.82>	Ut vidit Paean vastos telluris hiatus
<luc. 5.83>	Divinam spirare fidem, ventosque loquaces
<luc. 5.84>	Exhalare solum, sacris se condidit antris,
<luc. 5.85>	Incubuitque adyto, vates ibi factus Apollo.
<luc. 5.86>	Quis latet hic superum? quod numen ab aethere pressum
<luc. 5.87>	Dignatur caecas inclusum habitare cavernas?
<luc. 5.88>	Quis terram coeli patitur deus, omnia cursus
<luc. 5.89>	Aeterni secreta tenens, mundique futuri
<luc. 5.90>	Conscius, ac populis sese proferre paratus,
<luc. 5.91>	Contactusque ferens hominum, magnusque potensque,
<luc. 5.92>	Sive canit fatum, seu, quod iubet ille canendo,
<luc. 5.93>	Fit fatum?  Forsan terris inserta regendis,
<luc. 5.94>	Aere libratum vacuo quae sustinet orbem,
<luc. 5.95>	Totius pars magna Iovis, Cirrhaea per antra
<luc. 5.96>	Exit, et aetherio trahitur connexa Tonanti.
<luc. 5.97>	Hoc ubi virgineo conceptum est pectore numen,
<luc. 5.98>	Humanam feriens animam sonat, oraque vatis
<luc. 5.99>	Solvit, ceu Siculus flammis urgentibus Aetnam
<luc. 5.100>	Undat apex: Campana fremens ceu saxa vaporat
<luc. 5.101>	Conditus Inarimes aeterna mole Typhoeus.
<luc. 5.102>	Hoc tamen expositum cunctis nullique negatum
<luc. 5.103>	Numen ab humani solum se labe furoris
<luc. 5.104>	Vindicat. Haud illic tacito mala vota susurro
<luc. 5.105>	Concipiunt. Nam, fixa canens mutandaque nulli,
<luc. 5.106>	Mortales optare vetat: iustisque benignus
<luc. 5.107>	Saepe dedit sedem totas mutantibus urbes,
<luc. 5.108>	Ut Tyriis: dedit ille minas impellere belli,
<luc. 5.109>	Ut Salaminiacum meminit mare: sustulit iras
<luc. 5.110>	Telluris sterilis, monstrato fine: resolvit
<luc. 5.111>	Aera tabificum. Non ullo saecula dono
<luc. 5.112>	Nostra carent maiore deum, quam Delphica sedes
<luc. 5.113>	Quod siluit, postquam rege timuere futura,
<luc. 5.114>	Et superos vetuere loqui. Nec, voce negata,
<luc. 5.115>	Cirrhaeae moerent vates; templique fruuntur
<luc. 5.116>	Iustitio. Nam si qua deus sub pectora venit,
<luc. 5.117>	Numinis aut poena est mors immatura recepti,
<luc. 5.118>	Aut pretium: quippe stimulo fluctuque furoris
<luc. 5.119>	Compages humana labat, pulsusque deorum
<luc. 5.120>	Concutiunt fragiles animas. Sic tempore longo
<luc. 5.121>	Immotos tripodas vastaeque silentia rupis
<luc. 5.122>	Appius Hesperii scrutator ad ultima fati
<luc. 5.123>	Sollicitat. Iussus sedes laxare verendas
<luc. 5.124>	Antistes, pavidamque deis immittere vatem,
<luc. 5.125>	Castalios circum latices nemorumque recessus
<luc. 5.126>	Phemonoen errore vagam curisque vacantem
<luc. 5.127>	Corripuit, cogitque fores irrumpere templi.
<luc. 5.128>	Limine terrifico metuens consistere Phoebas,
<luc. 5.129>	Absterrere ducem noscendi ardore futura
<luc. 5.130>	Cassa fraude parat. Quid spes, ait, improba veri
<luc. 5.131>	Te, Romane, trahit?   Muto Parnasus hiatu
<luc. 5.132>	Conticuit, pressitque deum: seu spiritus istas
<luc. 5.133>	Destitit fauces, mundique in devia versum
<luc. 5.134>	Duxit iter: seu, barbarica cum lampade Python
<luc. 5.135>	Arsit, in immensas oneres abiere cavernas,
<luc. 5.136>	Et Phoebi tenuere viam: seu sponte deorum
<luc. 5.137>	Cirrha silet, fatique sat est arcana futuri
<luc. 5.138>	Carmine longaevae vobis commissa Sibyllae:
<luc. 5.139>	Seu Paean, solitus templis arcere nocentes,
<luc. 5.140>	Ora quibus solvat, nostro non   invenit aevo.
<luc. 5.141>	Virginei patuere doli, fecitque negatis
<luc. 5.142>	Numinibus metus ipse fidem. Tum torta priores
<luc. 5.143>	Stringit vitta comas, crinesque in terga solutos
<luc. 5.144>	Candida Phocaica complectitur infula lauro.
<luc. 5.145>	Haerentem dubiamque premens in templa sacerdos
<luc. 5.146>	Impulit. Illa, pavens adyti penetrale remoti
<luc. 5.147>	Fatidicum, prima templorum in parte resistit,
<luc. 5.148>	Atque, deum simulans, sub pectore ficta quieto
<luc. 5.149>	Verba refert, nullo confusae murmure vocis
<luc. 5.150>	Instinctam sacro mentem testata furore,
<luc. 5.151>	Haud aeque laesura ducem, cui falsa canebat,
<luc. 5.152>	Quam tripodas, Phoebique fidem. Non rupta trementi
<luc. 5.153>	Verba sono, nec vox antri complere capacis
<luc. 5.154>	Sufficiens spatium, nulloque horrore comarum
<luc. 5.155>	Excussae laurus, immotaque culmina templi,
<luc. 5.156>	Securumque nemus, veritam se credere Phoebo
<luc. 5.157>	Prodiderant. Sentit tripodas cessare, furensque
<luc. 5.158>	Appius: Et nobis meritas dabis, impia, poenas,
<luc. 5.159>	Et superis, quos fingis, ait, nisi mergeris antris,
<luc. 5.160>	Deque orbis trepidi tanto consulta tumultu
<luc. 5.161>	Desinis ipsa loqui. Tandem  conterrita virgo
<luc. 5.162>	Confugit ad tripodas, vastisque abducta cavernis
<luc. 5.163>	Haesit, et insueto concepit pectore numen,
<luc. 5.164>	Quod non exhaustae per tot iam saecula rupis
<luc. 5.165>	Spiritus ingessit vati: tandemque potitus
<luc. 5.166>	Pectore Cirrhaeo, non umquam plenior artus
<luc. 5.167>	Phoebados irrupit Paean: mentemque priorem
<luc. 5.168>	Expulit, atque hominem toto sibi cedere iussit
<luc. 5.169>	Pectore. Bacchatur demens aliena per antrum
<luc. 5.170>	Colla ferens, vittasque dei Phoebeaque serta
<luc. 5.171>	Erectis discussa comis, per inania templi
<luc. 5.172>	Ancipiti cervice rotat, spargitque vaganti
<luc. 5.173>	Obstantes tripodas, magnoque exaestuat igne,
<luc. 5.174>	Iratum te, Phoebe, ferens. Nec verbere solo
<luc. 5.175>	Uteris et stimulis, flammasque in viscera mergis:
<luc. 5.176>	Accipit et fraenos: nec tantum prodere vati,
<luc. 5.177>	Quantum scire, licet. Venit aetas omnis in unam
<luc. 5.178>	Congeriem: miserumque premunt tot saecula pectus.
<luc. 5.179>	Tanta patet rerum series, atque omne futurum
<luc. 5.180>	Nititur in lucem: vocemque petentia fata
<luc. 5.181>	Luctantur: non prima dies, non ultima mundi,
<luc. 5.182>	Non modus Oceani, numerus non deerat arenae.
<luc. 5.183>	Talis in Euboico vates Cumana recessu,
<luc. 5.184>	Indignata suum multis servire furorem
<luc. 5.185>	Gentibus, ex tanta fatorum strage superba
<luc. 5.186>	Excerpsit Romana manu. Sic plena laborat
<luc. 5.187>	Phemonoe Phoebo, dum te, consultor operti
<luc. 5.188>	Castalia tellure dei, vix invenit, Appi,
<luc. 5.189>	Inter fata diu quaerens tam magna latentem.
<luc. 5.190>	Spumea tunc primum rabies vesana per ora
<luc. 5.191>	Effluit, et gemitus, et anhelo clara meatu
<luc. 5.192>	Murmura: tunc moestus vastis ululatus in antris,
<luc. 5.193>	Extremaeque sonant, domita iam virgine, voces:
<luc. 5.194>	Effugis ingentes, tanti discriminis expers,
<luc. 5.195>	Bellorum, o Romane, minas: solusque quietem
<luc. 5.196>	Euboici vasta lateris convalle tenebis.
<luc. 5.197>	Caetera suppressit, faucesque obstruxit Apollo.
<luc. 5.198>	Custodes tripodes fatorum, arcanaque mundi,
<luc. 5.199>	Tuque potens veri Paean, nullumque futuri
<luc. 5.200>	A superis celate diem, suprema ruentis
<luc. 5.201>	Imperii, caesosque duces, et funera regum,
<luc. 5.202>	Et tot in Hesperio collapsas sanguine gentes
<luc. 5.203>	Cur aperire times?  An nondum numina tantum
<luc. 5.204>	Decrevere nefas? et adhuc dubitantibus astris
<luc. 5.205>	Pompeii damnare caput, tot fata tenentur?
<luc. 5.206>	Vindicis an gladii facinus, poenasque furoris,
<luc. 5.207>	Regnaque ad ultores iterum redeuntia Brutos,
<luc. 5.208>	Ut peragat fortuna, taces?   Tunc pectore vatis
<luc. 5.209>	Impactae cessere fores, expulsaque templis
<luc. 5.210>	Prosiluit. Perstat rabies; nec cuncta locutae,
<luc. 5.211>	Quem  non emisit, superest deus. Illa feroces
<luc. 5.212>	Torquet adhuc oculos, totoque vagantia coelo
<luc. 5.213>	Lumina, nunc vultu pavido, nunc torva minaci:
<luc. 5.214>	Stat numquam facies: rubor igneus inficit ora,
<luc. 5.215>	Liventesque genas: nec, qui solet esse timenti,
<luc. 5.216>	Terribilis sed pallor inest: nec fessa quiescunt
<luc. 5.217>	Corda; sed, ut tumidus Boreae post flamina pontus
<luc. 5.218>	Rauca gemit, sic muta levant suspiria vatem.
<luc. 5.219>	Dumque a luce sacra, qua vidit fata, refertur
<luc. 5.220>	Ad vulgare iubar, mediae venere tenebrae.
<luc. 5.221>	Immisit Stygiam Paean in viscera Lethen,
<luc. 5.222>	Quae raperet secreta deum. Tunc pectore verum
<luc. 5.223>	Fugit, et ad Phoebi tripodas rediere futura:
<luc. 5.224>	Vixque refecta cadit.   Nec te vicinia leti
<luc. 5.225>	Territat, ambiguis frustratum sortibus, Appi:
<luc. 5.226>	Iure sed incerto mundi, subsidere regnum
<luc. 5.227>	Chalcidos Euboicae, vana spe rapte, parabas.
<luc. 5.228>	Heu demens, nullum belli sentire fragorem,
<luc. 5.229>	Tot mundi caruisse malis, praestare deorum
<luc. 5.230>	Excepta quis morte potest? Secreta tenebis
<luc. 5.231>	Litoris Euboici, memorando condite busto,
<luc. 5.232>	Qua maris angustat fauces saxosa Carystos,
<luc. 5.233>	Et tumidis infesta colit qua numina Rhamnus,
<luc. 5.234>	Arctatus rapida fervet qua gurgite pontus,
<luc. 5.235>	Euripusque trahit, cursum mutantibus undis,
<luc. 5.236>	Chalcidicas puppes ad iniquam classibus Aulim.
<luc. 5.237>	Interea domitis Caesar remeabat Iberis,
<luc. 5.238>	Victrices aquilas alium laturus in orbem:
<luc. 5.239>	Cum prope fatorum tantos per prospera cursus
<luc. 5.240>	Avertere dei. Nullo nam Marte subactus,
<luc. 5.241>	Intra castrorum timuit tentoria ductor
<luc. 5.242>	Perdere successus scelerum: cum paene fideles
<luc. 5.243>	Per tot bella manus, satiatae sanguine, tandem
<luc. 5.244>	Destituere ducem: seu moesto classica paullum
<luc. 5.245>	Intermissa sono, claususque et frigidus ensis
<luc. 5.246>	Expulerat belli furias: seu praemia miles
<luc. 5.247>	Dum maiora petit, damnat caussamque ducemque,
<luc. 5.248>	Et scelere imbutos etiamnunc venditat enses.
<luc. 5.249>	Haud magis expertus discrimine Caesar in ullo est,
<luc. 5.250>	Quam non e stabili, tremulo sed culmine cuncta
<luc. 5.251>	Despiceret, staretque super titubantia fultus:
<luc. 5.252>	Tot raptis truncus manibus, gladioque relictus
<luc. 5.253>	Paene suo, qui tot gentes in bella trahebat,
<luc. 5.254>	Scit non esse ducis strictos, sed militis, enses.
<luc. 5.255>	Non pavidum iam murmur erat, nec pectore tecto
<luc. 5.256>	Ira latens: nam quae dubias constringere mentes
<luc. 5.257>	Caussa solet, dum quisque pavet, quibus ipse timori est,
<luc. 5.258>	Seque putat solum regnorum iniusta gravari,
<luc. 5.259>	Haud retinet. Quippe ipsa metus exsolverat audax
<luc. 5.260>	Turba suos. Quidquid multis peccatur, inultum est.
<luc. 5.261>	Effudere minas: Liceat discedere, Caesar,
<luc. 5.262>	A rabie scelerum. Quaeris terraque marique
<luc. 5.263>	His ferrum iugulis, animasque effundere viles
<luc. 5.264>	Quolibet hoste paras. Partem tibi Gallia nostri
<luc. 5.265>	Eripuit: partem duris Hispania bellis:
<luc. 5.266>	Pars iacet Hesperia: totoque exercitus orbe
<luc. 5.267>	Te vincente perit. Terris fudisse cruorem
<luc. 5.268>	Quid iuvat Arctois, Rhodano Rhenoque subactis?
<luc. 5.269>	Tot mihi pro bellis bellum civile dedisti.
<luc. 5.270>	Cepimus expulso patriae cum tecta senatu,
<luc. 5.271>	Quos hominum, vel quos licuit spoliare deorum?
<luc. 5.272>	Imus in omne nefas, manibus ferroque nocentes,
<luc. 5.273>	Paupertate pii. Finis quis quaeritur armis?
<luc. 5.274>	Quid satis est, si Roma parum?  Iam respice canos,
<luc. 5.275>	Invalidasque manus, et inanes cerne lacertos.
<luc. 5.276>	Usus abit vitae, bellis consumsimus aevum:
<luc. 5.277>	Ad mortem dimitte senes. En, improba vota!
<luc. 5.278>	Non duro liceat morientia cespite membra
<luc. 5.279>	Ponere, non anima glebam fugiente ferire,
<luc. 5.280>	Atque oculos morti clausuram quaerere dextram
<luc. 5.281>	Coniugis illabi lacrimis, unique paratum
<luc. 5.282>	Scire rogum. Liceat morbis finire senectam.
<luc. 5.283>	Sit praeter gladios aliquod sub Caesare fatum.
<luc. 5.284>	Quid, velut ignaros ad quae portenta paremur,
<luc. 5.285>	Spe trahis?  Usque adeo soli civilibus armis
<luc. 5.286>	Nescimus cuius sceleris sit maxima merces?
<luc. 5.287>	Nil actum est bellis, si nondum comperit, istas
<luc. 5.288>	Omnia posse manus. Nec fas nec vincula iuris
<luc. 5.289>	Hoc audere vetant. Rheni mihi Caesar in undis
<luc. 5.290>	Dux erat, hic socius. Facinus quos inquinat, aequat.
<luc. 5.291>	Adde, quod ingrato meritorum iudice virtus
<luc. 5.292>	Nostra perit. Quidquid gerimus, fortuna vocatur.
<luc. 5.293>	Nos fatum sciat esse suum. Licet omne  deorum
<luc. 5.294>	Obsequium speres: irato milite, Caesar,
<luc. 5.295>	Pax erit. Haec fatus, totis discurrere castris
<luc. 5.296>	Coeperat, infestoque ducem deposcere vultu.
<luc. 5.297>	Sic eat, o superi! quando pietasque fidesque
<luc. 5.298>	Destituunt, moresque malos sperare relictum est,
<luc. 5.299>	Finem civili faciat discordia bello.
<luc. 5.300>	Quem non ille ducem potuit terrere tumultus?
<luc. 5.301>	Fata sed in praeceps solitus demittere Caesar,
<luc. 5.302>	Fortunamque suam per summa pericula gaudens
<luc. 5.303>	Exercere, venit: nec, dum desaeviat ira,
<luc. 5.304>	Expectat; medios properat tentare furores.
<luc. 5.305>	Non illis urbes spoliandaque templa negasset,
<luc. 5.306>	Tarpeiamque Iovis sedem, matresque senatus,
<luc. 5.307>	Passurasque infanda nurus. Vult omnia certe
<luc. 5.308>	A se saeva peti, vult praemia Martis amari:
<luc. 5.309>	Militia indomiti tantum mens sana timetur.
<luc. 5.310>	Non pudet heu, Caesar, soli tibi bella placere
<luc. 5.311>	Iam manibus damnata tuis? hos ante pigebit
<luc. 5.312>	Sanguinis? his ferri grave ins erit ipse per omne
<luc. 5.313>	Fasque nefasque rues   Lassare, et disce sine armis
<luc. 5.314>	Posse pati: liceat scelerum tibi ponere finem.
<luc. 5.315>	Saeve, quid insequeris  quid iam nolentibus instas?
<luc. 5.316>	Bellum te civile fugit. Stetit aggere fulti
<luc. 5.317>	Cespitis, intrepidus vultu, meruitque timeri
<luc. 5.318>	Non metuens: atque haec ira dictante profatur:
<luc. 5.319>	Qui modo in absentem vultu dextraque furebas,
<luc. 5.320>	Miles, habes nudum promtumque ad vulnera pectus.
<luc. 5.321>	Hic fuge, si belli finis placet, ense relicto.
<luc. 5.322>	Detegit imbelles animos nil fortiter ausa
<luc. 5.323>	Seditio, tantumque fugam meditata iuventus,
<luc. 5.324>	Ac ducis invicti rebus lassata secundis.
<luc. 5.325>	Vadite, meque meis ad bella relinquite fatis:
<luc. 5.326>	Invenient haec arma manus, vobisque repulsis
<luc. 5.327>	Tot reddet Fortuna viros, quot tela vacabunt.
<luc. 5.328>	Anne fugam Magni tanta cum classe sequuntur
<luc. 5.329>	Hesperiae gentes, nobis victoria turbam
<luc. 5.330>	Non dabit, impulsi tantum quae praemia belli
<luc. 5.331>	Auferat et, vestri rapta mercede laboris,
<luc. 5.332>	Lauriferos nullo comitetur vulnere currus?
<luc. 5.333>	Vos despecta, senes, exhaustaque sanguine turba
<luc. 5.334>	Cernetis nostros iam plebs Romana triumphos.
<luc. 5.335>	Caesaris an cursus vestrae sentire putatis
<luc. 5.336>	Damnum posse fugae? veluti, si cuncta minentur
<luc. 5.337>	Flumina, quos miscent pelago, subducere fontes,
<luc. 5.338>	Non magis ablatis umquam descenderet aequor,
<luc. 5.339>	Quam nunc crescit, aquis. An vos momenta putatis
<luc. 5.340>	Ulla dedisse mihi?  Numquam sic cura deorum
<luc. 5.341>	Se premit, ut vestrae morti vestraeque saluti
<luc. 5.342>	Fata vacent. Procerum motus haec cuncta sequuntur.
<luc. 5.343>	Humanum paucis vivit genus. Orbis Iberi
<luc. 5.344>	Horror et Arctoi nostro sub nomine miles,
<luc. 5.345>	Pompeio certe fugeres duce. Fortis in armis
<luc. 5.346>	Caesareis Labienus erat: nunc, transfuga vilis,
<luc. 5.347>	Cum duce praelato terras atque aequora lustrat.
<luc. 5.348>	Nec melior mihi vestra fides, si bella nec hoste
<luc. 5.349>	Nec duce me geritis. Quisquis mea signa relinquit,
<luc. 5.350>	Nec Pompeianis tradit sua partibus arma,
<luc. 5.351>	Hic numquam vult esse meus. Sunt ista profecto
<luc. 5.352>	Curae castra deis, qui me committere tantis
<luc. 5.353>	Non nisi mutato voluerunt milite bellis.
<luc. 5.354>	Heu, quantum Fortuna humeris iam pondera fessis
<luc. 5.355>	Amolitur onus! sperantes omnia dextras
<luc. 5.356>	Exarmare datur, quibus hic non sufficit orbis.
<luc. 5.357>	Iam certe mihi bella geram: discedite castris,
<luc. 5.358>	Tradite nostra viris ignavi signa Quirites.
<luc. 5.359>	At paucos, quibus haec rabies auctoribus arsit,
<luc. 5.360>	Non Caesar, sed poena tenet. Procumbite terra,
<luc. 5.361>	Infidumque caput feriendaque tendite colla.
<luc. 5.362>	Et tu, quo solo stabunt iam robore castra,
<luc. 5.363>	Tiro rudis, specta poenas, et disce ferire,
<luc. 5.364>	Disce mori. Tremuit saeva sub voce minantis
<luc. 5.365>	Vulgus iners: unumque caput tam magna iuventus
<luc. 5.366>	Privatum factura timet: velut ensibus ipsis
<luc. 5.367>	Imperet, invito moturus milite ferrum.
<luc. 5.368>	Ipse pavet, ne tela sibi dextraeque negentur
<luc. 5.369>	Ad scelus hoc Caesar: vicit patientia saevi
<luc. 5.370>	Spem ducis, et iugulos, non tantum praestitit enses.
<luc. 5.371>	Nil magis, adsuetas sceleri quam perdere mentes,
<luc. 5.372>	Atque perire timet; tam diro foederis ictu
<luc. 5.373>	Parta quies, poenaque redit placata iuventus.
<luc. 5.374>	Brundusium decimis iubet hanc adtingere castris,
<luc. 5.375>	Et cunctas revocare rates, quas avius Hydrus,
<luc. 5.376>	Antiquusque Taras, secretaque litora Leucae,
<luc. 5.377>	Quas recipit Salapina palus, et subdita Sipus
<luc. 5.378>	Montibus: Ausoniam qua torquens frugifer oram,
<luc. 5.379>	Dalmatico Boreae, Calabroque obnoxius Austro
<luc. 5.380>	Appulus Hadriacas exit Garganus in undas.
<luc. 5.381>	Ipse petit trepidam tutus sine milite Romam,
<luc. 5.382>	Iam doctam servire togae: populoque precanti
<luc. 5.383>	Scilicet indulgens, summum dictator honorem
<luc. 5.384>	Contigit, et laetos fecit se console fastos.
<luc. 5.385>	Namque omnes voces, per quas iam tempore tanto
<luc. 5.386>	Mentimur dominis, haec primum reperit aetas,
<luc. 5.387>	Qua sibi ne ferri ius ullum Caesar abesset,
<luc. 5.388>	Ausonias voluit gladiis miscere secures.
<luc. 5.389>	Addidit et fasces aquilis, et nomen inane
<luc. 5.390>	Imperii rapiens, signavit tempora digna
<luc. 5.391>	Moesta nota. Nam quo melius Pharsalicus annus
<luc. 5.392>	Consule notus erit? Fingit solemnis Campus,
<luc. 5.393>	Et non admissae dirimit suffragia plebis,
<luc. 5.394>	Decantatque tribus, et vana versat in urna.
<luc. 5.395>	Nec coelum servare licet: tonat augure surdo,
<luc. 5.396>	Et laetae iurantur aves, bubone sinistro.
<luc. 5.397>	Inde perit primum quondam veneranda potestas
<luc. 5.398>	Iuris inops: careat tantum ne nomine tempus,
<luc. 5.399>	Menstruus in fastos distinguit saecula consul.
<luc. 5.400>	Nec non Iliacae numen quod praesidet Albae,
<luc. 5.401>	Haud meritum Latio sollemnia sacra subacto,
<luc. 5.402>	Vidit flammifera confectas nocte Latinas.
<luc. 5.403>	Inde rapit cursus, et, quae piger Appulus arva
<luc. 5.404>	Deseruit rastris, et inerti tradidit herbae,
<luc. 5.405>	Ocior et coeli flammis et tigride foeta
<luc. 5.406>	Transcurrit; curvique tenens Minoia tecta
<luc. 5.407>	Brundusii, clausas ventis brumalibus undas
<luc. 5.408>	Invenit, et pavidas hiberno sidere classes.
<luc. 5.409>	Turpe duci visum, rapiendi tempora belli
<luc. 5.410>	In segnes exisse moras, portuque teneri,
<luc. 5.411>	Dum pateat tutum vel non felicibus aequor.
<luc. 5.412>	Expertes animos pelagi sic robore complet:
<luc. 5.413>	Fortius hiberni flatus, coelumque fretumque
<luc. 5.414>	Cum cepere, tenent, quam quos incumbere certos
<luc. 5.415>	Perfida nubiferi vetat inconstantia veris.
<luc. 5.416>	Nec maris anfractus lustrandaque litora nobis,
<luc. 5.417>	Sed recti fluctus soloque Aquilone secandi.
<luc. 5.418>	Hic utinam summi curvet carchesia mali,
<luc. 5.419>	Incumbatque furens, et Graia ad moenia perflet,
<luc. 5.420>	Ne Pompeiani Phaeacum e litore toto
<luc. 5.421>	Languida iactatis comprendant carbasa remis:
<luc. 5.422>	Rumpite, quae retinent felices vincula proras.
<luc. 5.423>	Iamdudum nubes et saevas perdimus undas.
<luc. 5.424>	Sidera prima poli, Phoebo labente sub undas,
<luc. 5.425>	Exierant, et luna suas iam fecerat umbras,
<luc. 5.426>	Cum pariter solvere rates, totosque rudentes
<luc. 5.427>	Laxavere sinus: et flexo navita cornu
<luc. 5.428>	Obliquat laevo pede carbasa, summaque pandens
<luc. 5.429>	Suppara velorum perituras colligit auras.
<luc. 5.430>	Ut primum levior propellere lintea ventus
<luc. 5.431>	Incipit, exiguumque tument, mox reddita malo
<luc. 5.432>	In mediam cecidere ratem: terraque relicta,
<luc. 5.433>	Non valet ipsa sequi puppes, quae vexerat aura.
<luc. 5.434>	Aequora lenta iacent, alto torpore ligata.
<luc. 5.435>	Pigrius immotis haesere paludibus undae.
<luc. 5.436>	Sic stat iners Scythicas adstringens Bosporus undas,
<luc. 5.437>	Cum, glacie retinente, fretum non impulit Ister,
<luc. 5.438>	Immensumque gelu tegitur mare: comprimit unda,
<luc. 5.439>	Deprendit quascunque rates: nec pervia velis
<luc. 5.440>	Aequora frangit eques, fluctuque latente sonantem
<luc. 5.441>	Orbita migrantis scindit Maeotida Bessi.
<luc. 5.442>	Saeva quies pelagi, moestoque ignava profundo
<luc. 5.443>	Stagna iacentis aquae: veluti deserta rigente
<luc. 5.444>	Aequora natura cessant, pontusque vetustas
<luc. 5.445>	Oblitus servare vices, non commeat aestu,
<luc. 5.446>	Non horrore tremit, non solis imagine vibrat
<luc. 5.447>	Casibus innumeris fixae patuere carinae,
<luc. 5.448>	Illinc infestae classes et inertia tonsis
<luc. 5.449>	Aequora moturae; gravis hinc languore profundi
<luc. 5.450>	Obsessis ventura fames. Nova vota timori
<luc. 5.451>	Sunt inventa novo, fluctus nimiasque precari
<luc. 5.452>	Ventorum vires, dum se torpentibus unda
<luc. 5.453>	Excutiat stagnis, et sit mare. Nubila nusquam
<luc. 5.454>	Undarumque minae: coelo languente fretoque,
<luc. 5.455>	Naufragii spes omnis abit. Sed nocte fugata,
<luc. 5.456>	Laesum nube dies iubar extulit, imaque sensim
<luc. 5.457>	Concussit pelagi, movitque Ceraunia nautis.
<luc. 5.458>	Inde rapi coepere rates, atque aequora classem
<luc. 5.459>	Curva sequi, quae iam vento fluctuque secundo
<luc. 5.460>	Lapsa Palaestinas uncis confixit arenas.
<luc. 5.461>	Prima duces vidit iunctis consistere castris
<luc. 5.462>	Tellus, quam volucer Genusus, quam mollior Apsus
<luc. 5.463>	Circueunt ripis. Apso gestare carinas
<luc. 5.464>	Caussa palus, leni quam fallens egerit unda.
<luc. 5.465>	At Genusum nunc sole   nives, nunc imbre solutae
<luc. 5.466>	Praecipitant: neuter longo se gurgite lassat,
<luc. 5.467>	Sed minimum terrae, vicino litore, novit.
<luc. 5.468>	Hoc fortuna loco tantae duo nomina famae
<luc. 5.469>	Composuit: miserique fuit spes irrita mundi
<luc. 5.470>	Posse duces parva campi statione diremtos
<luc. 5.471>	Admotum damnare nefas. Nam cernere vultus
<luc. 5.472>	Et voces audire datur: multosque per annos
<luc. 5.473>	Dilectus tibi, Magne, socer, post pignera tanta
<luc. 5.474>	Sanguinis, infausti sobolem mortemque nepotis,
<luc. 5.475>	Te nisi Niliaca propias non vidit arena.
<luc. 5.476>	Caesaris adtonitam  miscenda ad proelia mentem
<luc. 5.477>	Ferre moras scelerum partes iussere relictae.
<luc. 5.478>	Ductor erat cunctis audax Antonius armis,
<luc. 5.479>	Iam tunc civili meditatus Leucada bello.
<luc. 5.480>	Illum saepe minis Caesar precibusque morantem
<luc. 5.481>	Evocat: O mundi tantorum caussa malorum,
<luc. 5.482>	Quid superos et fata tenes?  Sunt cetera cursu
<luc. 5.483>	Acta meo: summam rapti per prospera belli
<luc. 5.484>	Te poscit Fortuna manum. Num rupta vadosis
<luc. 5.485>	Syrtibus incerto Libye nos dividit aestu?
<luc. 5.486>	Numquid inexperto tua credimus arma profundo,
<luc. 5.487>	Inque novos traheris casus?  Ignave, venire
<luc. 5.488>	Te Caesar, non ire, iubet. Prior ipse per hostes
<luc. 5.489>	Percussi medias alieni iuris arenas.
<luc. 5.490>	Tui mea castra times?  Pereuntia tempora fati
<luc. 5.491>	Conqueror: in ventos impendo vota, fretumque.
<luc. 5.492>	Ne retine dubium cupientes ire per aequor:
<luc. 5.493>	Si bene nota mihi est, ad Caesaris arma iuventus
<luc. 5.494>	Naufragio venisse volet. Iam voce doloris
<luc. 5.495>	Utendum est: non ex aequo divisimus orbem.
<luc. 5.496>	Epirum Caesarque tenet totusque senatus:
<luc. 5.497>	Ausoniam tu solus habes. His terque quaterque
<luc. 5.498>	Vocibus excitum postquam cessare videbat,
<luc. 5.499>	Dum se deesse deis, ac non sibi numina, credit,
<luc. 5.500>	Sponte per incautas audet tentare tenebras,
<luc. 5.501>	Quod iussi timuere, fretum, temeraria prono
<luc. 5.502>	Expertus cessisse deo: fluctusque verendos
<luc. 5.503>	Classibus, exigua sperat superare carina.
<luc. 5.504>	Solverat armorum fessas nox languida curas:
<luc. 5.505>	Parta quies miseris, in quorum pectora somno
<luc. 5.506>	Dat vires fortuna minor. Iam castra silebant;
<luc. 5.507>	Tertia iam vigiles commoverat hora secundos:
<luc. 5.508>	Caesar sollicito per vasta silentia gressu
<luc. 5.509>	Vix famulis audenda parat: cunctisque relictis,
<luc. 5.510>	Sola placet Fortuna comes. Tentoria postquam
<luc. 5.511>	Egressus, vigilum somno cedentis membra
<luc. 5.512>	Transsiluit, questus tacite quod fallere posset.
<luc. 5.513>	Litora curva legit, primisque invenit in undis
<luc. 5.514>	Rupibus exesis haerentem fune carinam.
<luc. 5.515>	Rectorem dominumque ratis secura tenebat
<luc. 5.516>	Haud procul inde domus, non ullo robore fulta,
<luc. 5.517>	Sed sterili iunco cannaque intexta palustri,
<luc. 5.518>	Et latus inversa nudum munita phaselo.
<luc. 5.519>	Haec Caesar bis terque manu quassantia tectum
<luc. 5.520>	Limina commovit. Molli consurgit Amyclas,
<luc. 5.521>	Quem dabat alga, toro. Quisnam mea nafragus, inquit,
<luc. 5.522>	Tecta petit? aut quem nostrae Fortuna coegit
<luc. 5.523>	Auxilium sperare casae?  Sic fatus, ab alto
<luc. 5.524>	Aggere iam tepidae sublato fune favillae,
<luc. 5.525>	Scintillam tenuem commotos pavit in ignes;
<luc. 5.526>	Securus belli: praedam civilibus armis
<luc. 5.527>	Scit non esse casas. O vitae tuta facultas
<luc. 5.528>	Pauperis, angustique lares! o munera nondum
<luc. 5.529>	Intellecta deum! quibus hoc contingere templis
<luc. 5.530>	Aut potuit muris, nullo trepidare tumultu,
<luc. 5.531>	Caesarea pulsante manu? Tum poste recluso,
<luc. 5.532>	Dux ait: Exspecta votis maiora modestis,
<luc. 5.533>	Spesque tuas laxa, iuvenis. Si iussa secutus
<luc. 5.534>	Me vehis Hesperiam, non ultra cuncta carinae
<luc. 5.535>	Debebis, manibusque inopem duxisse senectam.
<luc. 5.536>	Ne cessa praebere deo tua fata, volenti
<luc. 5.537>	Angustos opibus subitis implere Penates.
<luc. 5.538>	Sic fatur: quamquam plebeio tectus amictu,
<luc. 5.539>	Indocilis privata loqui. Tum pauper Amyclas:
<luc. 5.540>	Multa quidem prohibent nocturno credere ponto.
<luc. 5.541>	Nam sol non rutilas deduxit in aequora nubes
<luc. 5.542>	Concordesque tulit radios: Noton altera Phoebi,
<luc. 5.543>	Altera pars Borean diducta luce vocabat.
<luc. 5.544>	Orbe quoque exhaustus medio languensque recessit,
<luc. 5.545>	Spectantes oculos infirmo lumine passus.
<luc. 5.546>	Lunaque non gracili surrexit lucida cornu,
<luc. 5.547>	Aut orbis medii puros exesa recessus:
<luc. 5.548>	Nec duxit recto tenuata cacumina cornu,
<luc. 5.549>	Ventorumque nota rubuit: tum lurida pallens
<luc. 5.550>	Ora tulit, vultu sub nubem tristis ituro.
<luc. 5.551>	Sed mihi nec motus nemorum, nec litoris ictus,
<luc. 5.552>	Nec placet incertus, qui provocat aequora, Delphin:
<luc. 5.553>	Aut siccum quod mergus amat: quodque ausa volare
<luc. 5.554>	Ardea sublimis pennae confisa natanti:
<luc. 5.555>	Quodque caput spargens undis, velut occupet imbrem,
<luc. 5.556>	Instabili gressu metitur litora cornix.
<luc. 5.557>	Sed si magnarum poscunt discrimina rerum,
<luc. 5.558>	Haud dubitem praebere manus.    Vel litora tangam
<luc. 5.559>	Iussa, vel hoc potius pelagus flatusque negabunt.
<luc. 5.560>	Haec fatus, solvensque ratem, dat carbasa ventis:
<luc. 5.561>	Ad quorum motus non solum lapsa per altum
<luc. 5.562>	Aera dispersos traxere cadentia sulcos
<luc. 5.563>	Sidera: sed summis etiam quae fixa tenentur
<luc. 5.564>	Astra polis, sunt visa quati. Niger inficit horror
<luc. 5.565>	Terga maris: longo per multa volumina tractu
<luc. 5.566>	Aestuat unda minax, flatusque incerta futuri:
<luc. 5.567>	Turbida testantur conceptos aequora ventos.
<luc. 5.568>	Tunc rector trepidae fatur ratis: Adspice, saevum
<luc. 5.569>	Quanta paret pelagus. Zephyros intendat, an Euros,
<luc. 5.570>	Incertum est. Puppim dubius ferit undique pontus.
<luc. 5.571>	Nubibus et coelo Notus est: si murmura ponti
<luc. 5.572>	Consulimus, Cori verrunt mare. Gurgite tanto,
<luc. 5.573>	Nec ratis Hesperias tanget, nec naufragus oras.
<luc. 5.574>	Desperare viam et vetitos convertere cursus,
<luc. 5.575>	Sola salus. Liceat vexata litora puppe
<luc. 5.576>	Prendere, ne longe nimium sit proxima tellus.
<luc. 5.577>	Fisus cuncta sibi cessura pericula Caesar,
<luc. 5.578>	Sperne minas, inquit, pelagi, ventoque furenti
<luc. 5.579>	Trade sinum. Italiam si coelo auctore recusas,
<luc. 5.580>	Me pete. Sola tibi caussa haec est iusta timoris,
<luc. 5.581>	Vectorem non nosse tuum; quem numina numquam
<luc. 5.582>	Destituunt, de quo male tunc Fortuna meretur,
<luc. 5.583>	Cum post vota venit. Medias perrumpe procellas,
<luc. 5.584>	Tutela secure mea. Coeli iste fretique,
<luc. 5.585>	Non puppis nostrae labor est: hanc Caesare pressam
<luc. 5.586>	A fluctu defendet onus. Ne longa furori
<luc. 5.587>	Ventorum saevo dubitur mora: proderit undis
<luc. 5.588>	Ista ratis. Ne flecte manus: fuge proxima velis
<luc. 5.589>	Litora: tum Calabro portu te crede potitum,
<luc. 5.590>	Cum iam non poterit puppi nostraeque saluti
<luc. 5.591>	Altera terra dari  Quid tanta strage paretur,
<luc. 5.592>	Ignoras?  Quaerit pelagi coelique tumultu
<luc. 5.593>	Quid praestet Fortuna mihi. 
<luc. 5.594>	Non plura locuto,
<luc. 5.595>	Avulsit laceros, percussa puppe, rudentes
<luc. 5.595>	Turbo rapax, fragilemque super volitantia malum
<luc. 5.596>	Vela tulit: sonuit victis compagibus alnus.
<luc. 5.597>	Inde ruunt toto congesta pericula mundo.
<luc. 5.598>	Primus ab Oceano caput exeris Atlanteo,
<luc. 5.599>	Core, movens aestus: iam te tollente furebat
<luc. 5.600>	Pontus, et in scopulos totas erexerat undas.
<luc. 5.601>	Occurrit gelidus Boreas, pelagusque retundit:
<luc. 5.602>	Et dubium pendet, vento cui pareat, aequor.
<luc. 5.603>	Sed Scythici vicit rabies Aquilonis, et undas
<luc. 5.604>	Torsit, et abstrusas penitus vada fecit arenas.
<luc. 5.605>	Nec perfert pontum Boreas ad saxa, suumque
<luc. 5.606>	In fluctus Cori frangit mare: motaque possunt
<luc. 5.607>	Aequora subductis etiam concurrere ventis.
<luc. 5.608>	Non Euri cessasse minas, non imbribus atrum
<luc. 5.609>	Aeolii iacuisse Notum sub carcere saxi
<luc. 5.610>	Crediderim: cunctos solita de parte ruentes
<luc. 5.611>	Defendisse suas violento turbine terras;
<luc. 5.612>	Sic pelagus mansisse loco. Non parva procellis
<luc. 5.613>	Aequora rapta ferunt: Aegeas transit in undas
<luc. 5.614>	Tyrrhenum: sonat Ionio vagus Hadria ponto.
<luc. 5.615>	Ah quoties frustra pulsatos aequore montes
<luc. 5.616>	Obruit illa dies! quam celsa cacumina pessum
<luc. 5.617>	Tellus victa dedit! Non illo litore surgunt
<luc. 5.618>	Tam validi fluctus, alioque ex orbe voluti
<luc. 5.619>	A magno venere mari, mundumque coercens
<luc. 5.620>	Monstriferos agit unda sinus. Sic rector Olympi
<luc. 5.621>	Cuspide fraterna lassatum in saecula fulmen
<luc. 5.622>	Adiuvit, regnoque accessit terra secundo,
<luc. 5.623>	Cum mare convolvit gentes, cum litora Tethys
<luc. 5.624>	Noluit ulla pati, coelo contenta teneri.
<luc. 5.625>	Nunc quoque tanta maris moles crevisset in astra,
<luc. 5.626>	Ni superum rector pressisset nubibus undas.
<luc. 5.627>	Non coeli nox illa fuit: latet obsitus aer
<luc. 5.628>	Infernae pallore domus, nimbisque gravatus
<luc. 5.629>	Deprimitur, fluctusque in nubibus accipit imbrem.
<luc. 5.630>	Lux etiam metuenda perit, nec fulgura currunt
<luc. 5.631>	Clara, sed obscurum nimbosus dissilit aer.
<luc. 5.632>	Tunc superum convexa fremunt, atque arduus axis
<luc. 5.633>	Insonuit, motaque poli compage laborant
<luc. 5.634>	Extimuit natura chaos: rupisse videntur
<luc. 5.635>	Concordes elementa moras, rursusque redire
<luc. 5.636>	Nox manes mixtura deis. Spes una salutis,
<luc. 5.637>	Quod tanta mundi nondum periere ruina.
<luc. 5.638>	Quantum Leucadio placidus de vertice pontus
<luc. 5.639>	Despicitum; tantum nautae videre trementes
<luc. 5.640>	Fluctibus e summis praeceps mare: quumque tumentes
<luc. 5.641>	Rursus hiant undae, vix eminet aequore malus.
<luc. 5.642>	Nubila tanguntur velis, et terra carina.
<luc. 5.643>	Nam pelagus, qua parte sedet, non celat arenas:
<luc. 5.644>	Exhaustum in tumulos, omnisque in fluctibus unda est.
<luc. 5.645>	Artis opem vicere metus: nescitque magister,
<luc. 5.646>	Quam frangat, cui cedat aquae. Discordia ponti
<luc. 5.647>	Succurrit miseris, fluctusque evertere puppim
<luc. 5.648>	Non valet in fluctus: victum latus unda repellens
<luc. 5.649>	Erigit, atque omni surgit ratis ardua vento.
<luc. 5.650>	Non humilem Sasona vadis, non litora curvae
<luc. 5.651>	Thessaliae saxosa pavent, oraeque malignos
<luc. 5.652>	Ambraciae portus: scopulosa Ceraunia nautae
<luc. 5.653>	Summa timent. Credit iam digna pericula Caesar
<luc. 5.654>	Fatis esse suis.  Tantusne evertere, dixit,
<luc. 5.655>	Me superis labor est: parva quem puppe sedentem
<luc. 5.656>	Tam magno petiere mari?   Si gloria leti
<luc. 5.657>	Est pelago donata mei, bellisque negamur;
<luc. 5.658>	Intrepidus, quamcunque datis mihi numina, mortem
<luc. 5.659>	Accipiam. Licet ingentes abruperit actus
<luc. 5.660>	Festinata dies fatis; sat magna peregi.
<luc. 5.661>	Arctoas domui gentes: inimica subegi
<luc. 5.662>	Arma metu: vidit Magnum mihi Roma secundum.
<luc. 5.663>	Iussa plebe tuli fasces per bella negatos.
<luc. 5.664>	Nulla meis aberit titulis Romana potestas.
<luc. 5.665>	Nesciet hoc quisquam, nisi tu, quae sola meorum
<luc. 5.666>	Conscia votorum es, me, quamvis plenus honorum
<luc. 5.667>	Et dictator eam Stygias et consul ad umbras,
<luc. 5.668>	Privatum, Fortuna, mori. Mihi funere nullo
<luc. 5.669>	Est opus, o superi: lacerum retinete cadaver
<luc. 5.670>	Fluctibus in mediis: desint mihi busta rogusque,
<luc. 5.671>	Dum metuar semper, terraque exspecter ab omni.
<luc. 5.672>	Haec fatum decimus, dictu mirabile, fluctus
<luc. 5.673>	Invalida cum puppe levat: nec rursus ab alto
<luc. 5.674>	Aggere deiecit pelagi, sed pertulit unda,
<luc. 5.675>	Scruposisque angusta vacant ubi litora saxis,
<luc. 5.676>	Imposuit terrae. Pariter tot regna, tot urbes
<luc. 5.677>	Fortunamque suam, tacta tellure, recepit.
<luc. 5.678>	Sed non tam remeans Caesar iam luce propinqua,
<luc. 5.679>	Quam tacita sua castra fuga comitesque fefellit.
<luc. 5.680>	Circumfusa duci flevit, gemituque suorum
<luc. 5.681>	Et non ingratis incessit turba querelis:
<luc. 5.682>	Quo te, dure, tulit virtus temeraria, Caesar?
<luc. 5.683>	Aut quae nos viles animas in fata relinquens,
<luc. 5.684>	Invitis spargenda dabas tua membra procellis?
<luc. 5.685>	Cum tot in hac anima populorum vita salusque
<luc. 5.686>	Pendeat, et tantus caput hoc sibi fecerit orbis,
<luc. 5.687>	Saevitia est voluisse mori. Nullusne  tuorum
<luc. 5.688>	Emeruit comitum, fatis non posse superstes
<luc. 5.689>	Esse tuis?  Cum te raperet mare, corpora segnis
<luc. 5.690>	Nostra sopor tenuit. Pudet, heu! Tibi caussa petendae
<luc. 5.691>	Haec fuit Hesperiae: visum est, committere quemquam
<luc. 5.692>	Tam saevo, crudele, mari. Sors ultima rerum
<luc. 5.693>	In dubios casus et prona pericula mortis
<luc. 5.694>	Praecipitare solet. Mundi iam summa tenentem
<luc. 5.695>	Permisisse mari!  Tantum quid numina lassas?
<luc. 5.696>	Sufficit ad belli summam favor iste laborque
<luc. 5.697>	Fortunae, quod te nostris impegit arenis?
<luc. 5.698>	Hine usus placuere deum, non rector ut orbis,
<luc. 5.699>	Nec dominus rerum, sed felix naufragus esses?
<luc. 5.700>	Talia iactantes, discussa nocte serenus
<luc. 5.701>	Oppressit cum sole dies, fessumque tumentes
<luc. 5.702>	Composuit pelagus, ventis patientibus, undas.
<luc. 5.703>	Nec non Hesperii lassatum fluctibus aequor
<luc. 5.704>	Ut videre duces, purumque insurgere coelo
<luc. 5.705>	Fracturum pelagus Borean, solvere carinas,
<luc. 5.706>	Quas ventus ductaeque pari moderamine dextrae
<luc. 5.707>	Permixtas habuere diu: latumque per aequor,
<luc. 5.708>	Ut terrestre, coit, consertis puppibus, agmen.
<luc. 5.709>	Sed nox saeva modum venti velique tenorem
<luc. 5.710>	Eripuit nautis, excussitque ordine puppes.
<luc. 5.711>	Strymona sic gelidum, bruma pellente, relinquunt
<luc. 5.712>	Poturae te, Nile, grues, primoque volatu
<luc. 5.713>	Effingunt varias, casu monstrante, figuras.
<luc. 5.714>	Mox ubi percussit tensas Notus altior alas,
<luc. 5.715>	Confusos temere immixtae glomerantur in orbes,
<luc. 5.716>	Et turbata perit dispersis littera pennis.
<luc. 5.717>	Cum primum redeunte die violentior aer
<luc. 5.718>	Puppibus incubuit, Phoebeo concitus ortu,
<luc. 5.719>	Praetereunt frustra tentati litora Lissi,
<luc. 5.720>	Nymphaeumque tenent. Nudas Aquilonibus undas
<luc. 5.721>	Succedens Boreae iam portum fecerat Auster.
<luc. 5.722>	Undique collatis in robur Caesaris armis,
<luc. 5.723>	Summa videns duri Magnus discrimina Martis
<luc. 5.724>	Iam castris instare suis, seponere tutum
<luc. 5.725>	Coniugii decrevit onus, Lesboque remotam
<luc. 5.726>	Te procul a saevi strepitu, Cornelia, belli
<luc. 5.727>	Occulere. Heu quantum mentes dominatur in aequas
<luc. 5.728>	Iusta Venus! Dubium trepidumque ad proelia, Magne,
<luc. 5.729>	Te quoque fecit amor: quod nolles stare sub ictu
<luc. 5.730>	Fortunae, quo mundus erat Romanaque fata,
<luc. 5.731>	Coniux sola fuit. Mentem iam verba paratam
<luc. 5.732>	Destituunt, blandaeque iuvat ventura trahentem
<luc. 5.733>	Indulgere morae, et tempus subducere fatis.
<luc. 5.734>	Nocte sub extrema, pulso torpore quietis,
<luc. 5.735>	Dum fovet amplexu gravidum Cornelia curis
<luc. 5.736>	Pectus, et aversi petit oscula grata mariti:
<luc. 5.737>	Humentes mirata genas, percussaque caeco
<luc. 5.738>	Vulnere, non audet flentem deprendere Magnum.
<luc. 5.739>	Ille gemens: Vita non nunc mihi dulcior, inquit,
<luc. 5.740>	Cum taedet vitae, laeto sed tempore, coniux,
<luc. 5.741>	Venit moesta dies, et quam nimiumque parumque
<luc. 5.742>	Distulimus: iam totus adest in proelia Caesar.
<luc. 5.743>	Cedendum est bellis: quorum tibi tuta latebra
<luc. 5.744>	Lesbos erit. Desiste preces tentare: negavi
<luc. 5.745>	Iam mihi: non longos a me patiere recessus.
<luc. 5.746>	Pracipites aderunt casus: properante ruina,
<luc. 5.747>	Summa cadunt. Satis est audisse pericula Magni:
<luc. 5.748>	Meque tuus decepit amor, civilia bella
<luc. 5.749>	Si spectare potes.  Nam me iam, Marte parato,
<luc. 5.750>	Securos cepisse pudet cum coniuge somnos,
<luc. 5.751>	Eque tuo, miserum quatiunt cum classica mundun,
<luc. 5.752>	Surrexisse sint.  Vereor civilibus armis
<luc. 5.753>	Pompeium nullo tristem committere damno.
<luc. 5.754>	Tutior interea populis, et tutior omni
<luc. 5.755>	Rege, late, positamque procul fortuna mariti
<luc. 5.756>	Non tota te mole premat. Si numina nostras
<luc. 5.757>	Impulerint acies, maneat pars optima nostri;
<luc. 5.758>	Sitque mihi, si fata premant victorque cruentus
<luc. 5.759>	Quo fugisse velim. Vix tantum infirma dolorem
<luc. 5.760>	Cepit, et adtonito cessere e pectore sensus.
<luc. 5.761>	Tandem vix moestas potuit proferre querelas:
<luc. 5.762>	Nil mihi de fatis thalami superisque relictum est,
<luc. 5.763>	Magne, queri: nostros non rumpit funus amores,
<luc. 5.764>	Nec diri fax summa rogi: sed sorte frequenti
<luc. 5.765>	Plebeiaque nimis careo dimissa marito.
<luc. 5.766>	Hostis  ad  adventuum rumpamus foedera tedae:
<luc. 5.767>	Placemus socerum. Sic est tibi cognita, Magne,
<luc. 5.768>	Nostra fide? credisne aliquid mihi tutius esse,
<luc. 5.769>	Quam tibi? non olim casu pendemus ab uno?
<luc. 5.770>	Fulminibus me, saeve, iubes tantaeque ruinae
<luc. 5.771>	Absentem praestare caput? secura videtur
<luc. 5.772>	Sors tibi, cum facias etiam  nunc vota, perisse?
<luc. 5.773>	Ut nolim servire malis, sed morte parata
<luc. 5.774>	Te sequar ad manes; feriat dum moesta remotas
<luc. 5.775>	Fama procul terras, vivam tibi nempe superstes.
<luc. 5.776>	Adde, quod adsuescis fatis, tantumque dolorem
<luc. 5.777>	Crudelis me ferre doces. Ignosce fatenti:
<luc. 5.778>	Posse pati, timeo. Quodsi sunt vota, deisque
<luc. 5.779>	Audior, eventus rerum sciet ultima coniux.
<luc. 5.780>	Sollicitam rupes, iam te victore, tenebunt:
<luc. 5.781>	Et puppim, quae fata ferat tam laeta, timebo.
<luc. 5.782>	Nec solvent audita metus mihi prospera belli,
<luc. 5.783>	Cum, vacuis proiecta locis, a Caesare possim
<luc. 5.784>	Vel fugiente capi. Notescent litora clari
<luc. 5.785>	Nominis exsilio, positaque ibi coniuge Magni,
<luc. 5.786>	Quis Mitylenaeas poterit nescire latebras?
<luc. 5.787>	Hoc precor extremum, si nil tibi victa relinquent
<luc. 5.788>	Tutius arma fuga, cum te commiseris undis,
<luc. 5.789>	Quolibet infaustam potius deflecte carinam:
<luc. 5.790>	Litoribus quaerere meis. Sic fata, relictis
<luc. 5.791>	Exsiluit stratis amens, tormentaque nulla
<luc. 5.792>	Vult differre mora. Non moesti pectora Magni
<luc. 5.793>	Sustinet amplexu dulci, non colla tenere:
<luc. 5.794>	Extremusque perit tam longi fructus amoris:
<luc. 5.795>	Praecipitantque suos luctus, [neuterque recedens
<luc. 5.796>	Sustinuit dixisse, vale] vitamque per omnem
<luc. 5.797>	Nulla fuit tam moesta dies. Nam cetera damna
<luc. 5.798>	Durata iam mente malis firmaque tulerunt.
<luc. 5.799>	Labitur infelix, manibusque excepta suorum
<luc. 5.800>	Fertur ad aequoreas, ac se prosternit, arenas,
<luc. 5.801>	Litoraque ipsa tenet, tandemque illata carinae est.
<luc. 5.802>	Non sic infelix patiam portusque reliquit
<luc. 5.803>	Hesperios, saevi premerent cum Caesaris arma.
<luc. 5.804>	Fida comes Magni vadit duce sola relicto,
<luc. 5.805>	Pompeiumque fugit. Quae nox sibi proxima venit,
<luc. 5.806>	Insomnis. Viduo tum primum frigida lecto
<luc. 5.807>	Atque insueta quies uni, nudumque marito
<luc. 5.808>	Non haerente latus. Somno quam saepe gravata
<luc. 5.809>	Deceptis vacuum manibus complexa cubile est,
<luc. 5.810>	Atque oblita fugae quaesivit nocte maritum
<luc. 5.811>	Nam, flamma quamvis tacitas urgente medullas,
<luc. 5.812>	Non iuvat in toto corpus iactare cubili:
<luc. 5.813>	Servatur pars illa tori. Caruisse timebat
<luc. 5.814>	Pompeio: sed non superi tam laeta parabant.
<luc. 5.815>	Instabat, miserae Magnum quae redderet hora.
<luc. 6.1>	Postquam castra duces, pugnae iam mente propinqui,
<luc. 6.2>	Imposuere iugis, admotaque cominus arma,
<luc. 6.3>	Parque suum videri dei, capere omnia Caesar
<luc. 6.4>	Moenia Graiorum spernit, Martemque secundum
<luc. 6.5>	Iam nisi de genero fatis debere recusat.
<luc. 6.6>	Funestam mundo votis petit omnibus horam,
<luc. 6.7>	In casum quae cuncta ferat. Placet alea fati
<luc. 6.8>	Alterutrum mersura caput. Ter collibus omnes
<luc. 6.9>	Explicuit turmas et signa minantia pugnam,
<luc. 6.10>	Testatus numquam Latiae se deesse ruinae.
<luc. 6.11>	Ut videt ad nullos exciri posse tumultus
<luc. 6.12>	In pugnam generum, sed clauso fidere vallo,
<luc. 6.13>	Signa movet, tectusque via dumosa per arva
<luc. 6.14>	Dyrrhachii praeceps rapiendas tendit ad arces.
<luc. 6.15>	Hoc iter aequoreo praecepit limite Magnus,
<luc. 6.16>	Quemque vocat collem Taulantius incola Petram,
<luc. 6.17>	Insedit castris, Ephyraeaque moenia servat,
<luc. 6.18>	Defendens tutam vel solis turribus urbem.
<luc. 6.19>	Non opus hanc veterum nec moles structa tuetur
<luc. 6.20>	Humanusque labor, facilis, licet ardua tollat,
<luc. 6.21>	Cedere vel bellis, vel cuncta moventibus annis:
<luc. 6.22>	Sed munimen habet, nullo quassabile ferro,
<luc. 6.23>	Naturam sedemque loci. Nam clausa profundo
<luc. 6.24>	Undique praecipiti scopulisque vomentibus aequor,
<luc. 6.25>	Exiguo debet, quod non est insula, colli.
<luc. 6.26>	Terribiles ratibus sustentant moenia cautes,
<luc. 6.27>	Ioniumque furens rapido cum tollitur Austro,
<luc. 6.28>	Templa domosque quatit, spumatque in culmina pontus.
<luc. 6.29>	Huc avidam belli rapuit spes improba mentem
<luc. 6.30>	Caesaris, ut vastis diffusum collibus hostem
<luc. 6.31>	Cingeret ignarum, ducto procul aggere valli.
<luc. 6.32>	Metitur terras oculis: nec cespite tantum
<luc. 6.33>	Contentus fragili subitos adtollere muros,
<luc. 6.34>	Ingentes cautes, avulsaque saxa metallis,
<luc. 6.35>	Graiorumque domos, direptaque moenia transfert.
<luc. 6.36>	Exstruitur, quod non aries impellere saevus,
<luc. 6.37>	Quod non ulla queat violenti machina belli.
<luc. 6.38>	Franguntur montes, planumque per ardua Caesar
<luc. 6.39>	Ducit opus: pandit fossas, turritaque summis
<luc. 6.40>	Disponit castella iugis, magnoque recursu
<luc. 6.41>	Amplexus fines, saltus, nemorosaque tesqua,
<luc. 6.42>	Et silvas, vastaque feras indagine claudit.
<luc. 6.43>	Non desunt campi, non desunt pabula Magno,
<luc. 6.44>	Castraque Caesareo circumdatus aggere mutat.
<luc. 6.45>	Flumina tot cursus illic exorta fatigant,
<luc. 6.46>	Illic mersa suos: operumque ut summa revisat,
<luc. 6.47>	Defessus Caesar mediis intermanet agris.
<luc. 6.48>	Nunc vetus Iliacos adtollat fabula muros,
<luc. 6.49>	Adscribatque deis: fragili circumdata testa
<luc. 6.50>	Moenia mirentur refugi Babylonia Parthi.
<luc. 6.51>	En, quantum Tigris, quantum celer ambit Orontes,
<luc. 6.52>	Assyriis quantum populis telluris Eoae
<luc. 6.53>	Sufficit in regnum, subitum bellique tumultu
<luc. 6.54>	Raptum clausit opus. Tanti periere labores.
<luc. 6.55>	Tot potuere manus adiungere Seston Abydo,
<luc. 6.56>	Ingestoque solo Phryxeum elidere pontum,
<luc. 6.57>	Aut Pelopis latis Ephyren abrumpere regnis,
<luc. 6.58>	Et ratibus longae flexus donare Maleae,
<luc. 6.59>	Aut aliquem mundi, quamvis natura negasset,
<luc. 6.60>	In melius mutare locum. Coit area belli:
<luc. 6.61>	Hic alitur sanguis terras fluxurus in omnes,
<luc. 6.62>	Hic et Thessalicae clades, Libycaeque tenentur.
<luc. 6.63>	Aestuat angusta rabies civilis arena.
<luc. 6.64>	Prima quidem surgens operum structura fefellit
<luc. 6.65>	Pompeium: veluti mediae qui tutus in arvis
<luc. 6.66>	Sicaniae rabidum nescit latrare Pelorum:
<luc. 6.67>	Aut vaga cum Tethys Rutupinaque litora fervent,
<luc. 6.68>	Unda Caledonios fallit turbata Britannos.
<luc. 6.69>	Ut primum vasto septas videt aggere terras,
<luc. 6.70>	Ipse quoque a tuta deducens agmina Petra
<luc. 6.71>	Diversis spargit tumulis, ut Caesaris arma
<luc. 6.72>	Laxet, et effuso claudentem milite tendat:
<luc. 6.73>	Ac tantum septi vallo sibi vindicat agri,
<luc. 6.74>	Parva Mycenaeae quantum sacrata Dianae
<luc. 6.75>	Distat ab excelsa nemoralis Aricia Roma:
<luc. 6.76>	Quoque modo Romae praelapsus moenia Tibris
<luc. 6.77>	In mare descendit, si nusquam torqueat amnem.
<luc. 6.78>	Classica nulla sonant, iniussaque tela vagantur:
<luc. 6.79>	Et fit saepe nefas, iaculum tentante lacerto.
<luc. 6.80>	Maior cura duces miscendis abstrahit armis.
<luc. 6.81>	Pompeium exhaustae praebenda ad pabula terrae,
<luc. 6.82>	Quae currens obtrivit eques, gradibusque citatis
<luc. 6.83>	Ungula frondentem discussit cornea campum.
<luc. 6.84>	Belliger adtonsis sonipes defessus in arvis,
<luc. 6.85>	Advectos cum plena ferant praesepia culmos,
<luc. 6.86>	Ore novas poscens moribundus labitur herbas,
<luc. 6.87>	Et tremulo medios abrumpit poplite gyros.
<luc. 6.88>	Corpora dum solvit tabes, et digerit artus,
<luc. 6.89>	Traxit iners coelum fluidae contagia pestis
<luc. 6.90>	Obscuram in nubem. Tali spiramine Nesis
<luc. 6.91>	Emittit stygium nebulosis aera saxis,
<luc. 6.92>	Antraque letiferi rabiem Typhonis anhelant.
<luc. 6.93>	Inde labant populi, coeloque paratior unda
<luc. 6.94>	Omne pati virus duravit viscera coeno.
<luc. 6.95>	Iam riget atra cutis, distentaque lumina rumpit:
<luc. 6.96>	Igneaque in vultus, et sacro fervida morbo
<luc. 6.97>	Pestis abit, fessumque caput se ferre recusat.
<luc. 6.98>	Iam magis atque magis praeceps agit omnia fatum:
<luc. 6.99>	Nec medii dirimunt morbi vitamque necemque,
<luc. 6.100>	Sed languor cum morte venit: turbaque cadentum
<luc. 6.101>	Aucta lues, dum mixta iacent incondita vivis
<luc. 6.102>	Corpora. Nam miseros ultra tentoria cives
<luc. 6.103>	Spargere funus erat. Tamen hos minuere labores
<luc. 6.104>	A tergo pelagus, pulsusque Aquilonibus aer,
<luc. 6.105>	Litoraque, et plenae peregrina messe carinae.
<luc. 6.106>	At liber terrae spatiosis collibus hostis
<luc. 6.107>	Aere non pigro, nec inertibus angitur undis:
<luc. 6.108>	Sed patitur saevam, veluti circumdatus arcta
<luc. 6.109>	Obsidione, famem. Nondum surgentibus altam
<luc. 6.110>	In segetem culmis, cernit miserabile vulgus
<luc. 6.111>	In pecudum cecidisse cibos, et carpere dumos,
<luc. 6.112>	Et foliis spoliare nemus, letumque minantes
<luc. 6.113>	Vellere ab ignotis dubias radicibus herbas.
<luc. 6.114>	Quae mollire queunt flamma, quae frangere morsu,
<luc. 6.115>	Quaeque per abrasas utero demittere fauces,
<luc. 6.116>	Plurimaque humanis ante hoc incognita mensis
<luc. 6.117>	Diripiens miles, saturum tamen obsidet hostem.
<luc. 6.118>	Ut primum libuit ruptis evadere claustris
<luc. 6.119>	Pompeio, cunctasque sibi permittere terras:
<luc. 6.120>	Non obscura petit latebrosae tempora noctis,
<luc. 6.121>	Et raptum furto, soceri cessantibus armis,
<luc. 6.122>	Dedignatur iter: latis exire ruinis
<luc. 6.123>	Quaerit, et impulso turres confringere vallo,
<luc. 6.124>	Perque omnes gladios, et qua via caede paranda est.
<luc. 6.125>	Opportuna tamen valli pars visa propinqui,
<luc. 6.126>	Quam Minuci castella vocant, et confraga densis
<luc. 6.127>	Arboribus dumeta tegunt. Huc pulvere nullo
<luc. 6.128>	Proditus agmen agit, subitusque ad moenia venit.
<luc. 6.129>	Tot simul e campis Latiae fulsere volucres:
<luc. 6.130>	Tot cecinere tubae. Ne quid victoria ferro
<luc. 6.131>	Deberet, pavor adtonitos confecerat hostes.
<luc. 6.132>	Quod solum valuit virtus, iacuere peremti,
<luc. 6.133>	Debuerant quo stare loco: qui vulnera ferrent
<luc. 6.134>	Iam deerant, nimbusque ferens tot tela peribat.
<luc. 6.135>	Tum piceos volvunt immissae lampades ignes:
<luc. 6.136>	Tum quassae nutant turres, lapsumque minantur:
<luc. 6.137>	Roboris impacti crebros gemit agger ad ictus.
<luc. 6.138>	Iam Pompeianae celsi super ardua valli
<luc. 6.139>	Exierant aquilae: iam mundi iura patebant.
<luc. 6.140>	Quem non mille simul turmis, nec Caesare toto
<luc. 6.141>	Auferret Fortuna locum, victoribus unus
<luc. 6.142>	Eripuit, vetuitque capi: seque arma tenente,
<luc. 6.143>	Ac nondum strato, Magnum vicisse negavit.
<luc. 6.144>	Scaeva viro nomen: castrorum in plebe merebat
<luc. 6.145>	Ante feras Rhodani gentes: ibi sanguine multo
<luc. 6.146>	Promotus Latiam longo gerit ordine vitem:
<luc. 6.147>	Pronus ad omne nefas, et qui nesciret, in armis
<luc. 6.148>	Quam magnum virtus crimen civilibus esset.
<luc. 6.149>	Hic ubi quaerentes socios iam Marte relicto
<luc. 6.150>	Tota fugae cernit, Quo vos pavor, inquit, abegit
<luc. 6.151>	Impius et cunctis ignotus Caesaris armis?
<luc. 6.152>	[O famuli turpes, servum pecus, absque cruore]
<luc. 6.153>	Terga datis morti?  Cumulo vos deesse virorum
<luc. 6.154>	Non pudet et bustis interque cadavera quaeri?
<luc. 6.155>	Non ira saltem iuvenes, pietate remota,
<luc. 6.156>	Stabitis?  E cunctis, per quos erumperet hostis,
<luc. 6.157>	Nos sumus electi. Non parvo sanguine Magni
<luc. 6.158>	Ista dies ierit. Peterem felicior umbras
<luc. 6.159>	Caesaris in vultu.  Testem hunc Fortuna negavit:
<luc. 6.160>	Pompeio laudante, cadam. Confringite tela
<luc. 6.161>	Pectoris incursu, iugulisque retundite ferrum.
<luc. 6.162>	Iam longinqua petit pulvis, sonitusque ruinae,
<luc. 6.163>	Securasque fragor concussit Caesaris aures.
<luc. 6.164>	Vincimus, o socii; veniet, qui vindicet arces,
<luc. 6.165>	Dum morimur. Movit tantum vox illa furorem,
<luc. 6.166>	Quantum non primo succendunt classica cantu:
<luc. 6.167>	Mirantesque virum, atque avidi spectare, sequuntur
<luc. 6.168>	Scituri iuvenes, numero deprensa locoque
<luc. 6.169>	An plus quam mortem virtus daret. Ille ruenti
<luc. 6.170>	Aggere consistit, primumque cadavera plenis
<luc. 6.171>	Turribus evolvit, subeuntesque obruit hostes
<luc. 6.172>	Corporibus: totaeque viro dant tela ruinae:
<luc. 6.173>	Roboraque et moles hosti seque ipse minatur.
<luc. 6.174>	Nunc sude, nunc duro contraria pectora conto
<luc. 6.175>	Detrudit muris, et valli summa tenentes
<luc. 6.176>	Amputat ense manus: caput obterit ossaque saxo,
<luc. 6.177>	Ac male defensum fragili compage cerebrum
<luc. 6.178>	Dissipat: alterius flamma crinesque genasque
<luc. 6.179>	Succendit; strident oculis ardentibus ignes.
<luc. 6.180>	Ut primum, cumulo crescente, cadavera murum
<luc. 6.181>	Admovere solo: non segnior extulit illum
<luc. 6.182>	Saltus, et in medias iecit super arma catervas,
<luc. 6.183>	Quam per summa rapit celerem venabula pardum.
<luc. 6.184>	Tunc densos inter cuneos compressus et omni
<luc. 6.185>	Vallatus bello vincit, quem respicit, hostem.
<luc. 6.186>	Iamque hebes et crasso non asper sanguine mucro
<luc. 6.187>	[Percussum Scaevae frangit, non vulnerat, hostem.]
<luc. 6.188>	Perdidit ensis opus, frangit sine vulnere membra.
<luc. 6.189>	Illum tota petit moles, illum omnia tela:
<luc. 6.190>	Nulla fuit non certa manus, non lancea felix,
<luc. 6.191>	Parque novum Fortuna videt concurrere, bellum
<luc. 6.192>	Atque virum. Fortis crebris sonat ictibus umbo,
<luc. 6.193>	Et galeae fragmenta cavae compressa perurunt
<luc. 6.194>	Tempora: nec quidquam nudis vitalibus obstat
<luc. 6.195>	Iam, praeter stantes in summis ossibus hastas.
<luc. 6.196>	Quid nunc, vesani, iaculis levibusque sagittis
<luc. 6.197>	Perditis haesuros numquam vitalibus ictus?
<luc. 6.198>	Hunc aut tortilibus vibrata phalarica nervis
<luc. 6.199>	Obruat, aut vasti muralia pondera saxi:
<luc. 6.200>	Hunc aries ferro ballistaque limine portae
<luc. 6.201>	Summoveat. Stat non fragilis pro Caesare murus,
<luc. 6.202>	Pompeiumque tenet. Iam pectora non tegit armis,
<luc. 6.203>	Ac veritus credi clypeo, laevaque vacasse,
<luc. 6.204>	Aut culpa vixisse sua, tot vulnera belli
<luc. 6.205>	Solus obit, densamque ferens in pectore silvam,
<luc. 6.206>	Iam gradibus fessis, in quem cadat, eligit hostem.
<luc. 6.207>	[Par pelagi monstris. Libycae sic bellua terrae,]
<luc. 6.208>	Sic Libycus densis elephas oppressus ab armis
<luc. 6.209>	Omne repercussum squalenti missile tergo
<luc. 6.210>	Frangit, et haerentes mota cute discutit hastas:
<luc. 6.211>	Viscera tuta latent penitus, citraque cruorem
<luc. 6.212>	Confixae stant tela ferae: tot facta sagittis,
<luc. 6.213>	Tot iaculis, unam non explent vulnera mortem.
<luc. 6.214>	Dictaea procul ecce manu Gortynis arundo
<luc. 6.215>	Tenditur in Scaevam, quae voto certior omni
<luc. 6.216>	In caput atque oculi laevum descendit in orbem.
<luc. 6.217>	Ille moras ferri, nervorum et vincula rumpit,
<luc. 6.218>	Adfixam vellens oculo pendente sagittam
<luc. 6.219>	Intrepidus, telumque suo cum lumine calcat.
<luc. 6.220>	Pannonis haud aliter post ictum saevior ursa,
<luc. 6.221>	Cum iaculum parva Libys amentavit habena,
<luc. 6.222>	Se rotat in vulnus: telumque irata receptum
<luc. 6.223>	Impetit, et secum fugientem circuit hastam.
<luc. 6.224>	Perdiderat vultum rabies: stetit imbre cruento
<luc. 6.225>	Informis facies: laetus fragor aethera pulsat
<luc. 6.226>	Victorum: maiora viris e sanguine parvo
<luc. 6.227>	Gaudia non faceret conspectum in Caesare vulnus.
<luc. 6.228>	Ille, tegens alta suppressum mente dolorem,
<luc. 6.229>	Mitis et a vultu penitus virtute remota,
<luc. 6.230>	Parcite, ait, cives: procul hinc avertite bellum.
<luc. 6.231>	Collatura meae nil sunt iam vulnera morti:
<luc. 6.232>	Non eget ingestis, sed vulsis pectore telis.
<luc. 6.233>	Tollite et in Magni viventem ponite castris:
<luc. 6.234>	Hoc vestro praestate duci: sit Scaeva relicti
<luc. 6.235>	Caesaris exemplum potius, quam mortis honestae.
<luc. 6.236>	Credidit infelix simulatis vocibus Aulus,
<luc. 6.237>	Nec vidit recto gladium mucrone tenentem;
<luc. 6.238>	Membraque captivi pariter laturus, et arma,
<luc. 6.239>	Fulmineum mediis excepit faucibus ensem.
<luc. 6.240>	Incaluit virtus: atque una caede refectus
<luc. 6.241>	Solvat, ait, poenas, Scaevam quicumque subactum
<luc. 6.242>	Speravit: pacem gladio si quaerit ab isto
<luc. 6.243>	Magnus, adorato submittat Caesare signa.
<luc. 6.244>	An similem vestri, segnemque ad fata putastis?
<luc. 6.245>	Pompeii vobis minor est caussaeque senatus
<luc. 6.246>	Quam mihi mortis amor. Simul haec effatur, et altus
<luc. 6.247>	Caesareas pulvis testatur adesse cohortes.
<luc. 6.248>	Dedecus hic belli Magno crimenque remisit,
<luc. 6.249>	Ne solum totae fugerent te, Scaeva, catervae:
<luc. 6.250>	Subducto qui Marte ruis: nam sanguine fuso
<luc. 6.251>	Vires pugna dabat. Labentem turba suorum
<luc. 6.252>	Excipit, atque humeris defectum imponere gaudet:
<luc. 6.253>	Ac veluti inclusum perfosso in pectore numen
<luc. 6.254>	Et vivam magnae speciem virtutis adorant:
<luc. 6.255>	Telaque confixis certant evellere membris,
<luc. 6.256>	Exornantque deos, ac nudum pectore Martem
<luc. 6.257>	Armis, Scaeva, tuis: felix hoc nomine famae,
<luc. 6.258>	Si tibi durus Iber, aut si tibi terga dedisset
<luc. 6.259>	Cantaber exiguis, aut longis Teutonus armis.
<luc. 6.260>	Non tu bellorum spoliis ornare Tonantis
<luc. 6.261>	Templa potes, non tu laetis ululare triumphis.
<luc. 6.262>	Infelix, quanta dominum virtute parasti!
<luc. 6.263>	Nec magis hac Magnus castrorum parte repulsus
<luc. 6.264>	Intra claustra piger, dilato Marte, quievit,
<luc. 6.265>	Quam mare lassatur, cum se tollentibus Euris
<luc. 6.266>	Frangentem fluctus scopulum ferit, aut latus alti
<luc. 6.267>	Montis adest, seramque sibi parat unda ruinam.
<luc. 6.268>	Hinc vicina petens placido castella profundo
<luc. 6.269>	Incursu gemini Martis rapit: armaque late
<luc. 6.270>	Spargit, et effuso laxat tentoria campo:
<luc. 6.271>	Mutandaeque iuvat permissa licentia terrae.
<luc. 6.272>	Sic pleno Padus ore tumens super aggere tutas
<luc. 6.273>	Excurrit ripas, et totos concutit agros:
<luc. 6.274>	Succubuit si qua tellus, cumulumque furentem
<luc. 6.275>	Undarum non passa ruit, tum flumine toto
<luc. 6.276>	Transit, et ignotos aperit sibi gurgite campos.
<luc. 6.277>	Illos terra fugit dominos: his rura colonis
<luc. 6.278>	Accedunt, donante Pado. Vix proelia Caesar
<luc. 6.279>	Senserat, elatus specula quae prodidit ignis.
<luc. 6.280>	Invenit impulsos presso iam pulvere muros:
<luc. 6.281>	Frigidaque ut veteris deprendit signa ruinae,
<luc. 6.282>	Accendit pax ipsa loci, movitque furorem
<luc. 6.283>	Pompeiana quies et, victo Caesare, somnus.
<luc. 6.284>	Ire vel in clades properat, dum gaudia turbet.
<luc. 6.285>	Torquato ruit inde minax: qui Caesaris arma
<luc. 6.286>	Segnius haud vidit, quam malo nauta tremente
<luc. 6.287>	Omnia Circaeae subducit vela procellae:
<luc. 6.288>	Agminaque interius muro breviore recepit,
<luc. 6.289>	Densius ut parva disponeret arma corona.
<luc. 6.290>	Transierat primi Caesar munimina valli,
<luc. 6.291>	Cum super e totis emisit collibus agmen,
<luc. 6.292>	Effuditque acies obseptum Magnus in hostem.
<luc. 6.293>	Non sic Aetnaeis habitans in vallibus horret
<luc. 6.294>	Enceladum, spirante Noto, cum tota cavernas
<luc. 6.295>	Egerit, et torrens in campos defluit Aetna:
<luc. 6.296>	Caesaris ut miles glomerato pulvere victus
<luc. 6.297>	Ante aciem, caeci trepidus sub nube timoris
<luc. 6.298>	Hostilius occurrit fugiens, inque ipsa pavendo
<luc. 6.299>	Fata ruit. Totus mitti civilibus armis
<luc. 6.300>	Usque vel in pacem potuit cruor: ipse furentes
<luc. 6.301>	Dux tenuit gladios. Felix ac libera legum,
<luc. 6.302>	Roma, fores iurisque tui, vicisset in illo
<luc. 6.303>	Si tibi Sulla loco. Dolet heu semperque dolebit,
<luc. 6.304>	Quod scelerum, Caesar, prodest tibi summa tuorum,
<luc. 6.305>	Cum genero pugnasse pio. Pro tristia fata!
<luc. 6.306>	Non  Uticae Libye clades, Hispania Mundae
<luc. 6.307>	Flesset, et infando pollutus sanguine Nilus
<luc. 6.308>	Nobilius Phario gestasset rege cadaver:
<luc. 6.309>	Nec Iuba Marmaricas nudus pressisset arenas,
<luc. 6.310>	Poenorumque umbras placasset sanguine fuso
<luc. 6.311>	Scipio: nec sancto caruisset via Catone.
<luc. 6.312>	Ultimus esse dies potuit tibi, Roma, malorum:
<luc. 6.313>	Exire e mediis potuit Pharsalia fatis.
<luc. 6.314>	Deserit adverso possessam numine sedem
<luc. 6.315>	Caesar, et Emathias lacero petit agmine terras.
<luc. 6.316>	Arma secuturum soceri, quacumque fugasset,
<luc. 6.317>	Tentavere suo comites divertere Magnum
<luc. 6.318>	Hortatu: patrias sedes atque hoste carentem
<luc. 6.319>	Ausoniam peteret. Numquam me Caesaris, inquit,
<luc. 6.320>	Exemplo reddam patriae, numquamque videbit
<luc. 6.321>	Me nisi dimisso redeuntem, milite Roma.
<luc. 6.322>	Hesperiam potui, motu surgente, tenere,
<luc. 6.323>	Si vellem patriis aciem committere templis,
<luc. 6.324>	Ac medio pugnare foro. Dum bella relegem,
<luc. 6.325>	Extremum Scythici transcendam frigoris orbem,
<luc. 6.326>	Ardentesque plagas.  Victor tibi, Roma, quietem
<luc. 6.327>	Eripiam, qui, ne premerent te proelia, fugi?
<luc. 6.328>	Ah potius, bello ne quid patiaris in isto,
<luc. 6.329>	Te Caesar putet esse suam. Sic fatus, in ortus
<luc. 6.330>	Phoebeos convertit iter, terraeque secutus
<luc. 6.331>	Devia, qua vastos aperit Candavia saltus,
<luc. 6.332>	Contigit Emathiam, bello quam fata parabant.
<luc. 6.333>	Thessaliam, qua parte diem brumalibus horis
<luc. 6.334>	Adtollit Titan, rupes Ossaea coercet.
<luc. 6.335>	Cum per summa poli Phoebum trahit altior aestas
<luc. 6.336>	Pelion opponit radiis nascentibus umbras.
<luc. 6.337>	At medios ignes coeli, rabidique Leonis
<luc. 6.338>	Solstitiale caput nemorosus submovet Othrys.
<luc. 6.339>	Excipit adversos Zephyros et Iapyga Pindus
<luc. 6.340>	Et maturato praecidit vespere lucem.
<luc. 6.341>	Nec metuens imi Borean habitator Olympi
<luc. 6.342>	Lucentem totis ignorat noctibus Arcton.
<luc. 6.343>	Hos inter montes, media qui valle premuntur,
<luc. 6.344>	Perpetuis quondam latuere paludibus agri,
<luc. 6.345>	Flumina dum campi retinent, nec pervia Tempe
<luc. 6.346>	Dant aditus pelagi; stagnumque implentibus unum
<luc. 6.347>	Crescere cursus erat. Postquam discessit Olympo
<luc. 6.348>	Herculea gravis Ossa manu, subitaeque ruinam
<luc. 6.349>	Sensit aquae Nereus: melius mansura sub undis,
<luc. 6.350>	Emathis aequorei regnum Pharsalos Achillis
<luc. 6.351>	Eminet, et, prima Rhoeteia litora pinu
<luc. 6.352>	Quae tetigit, Phylace, Pteleosque, et Dorion ira
<luc. 6.353>	Flebile Pieridum; Trachin, pretioque nefandae
<luc. 6.354>	Lampados Herculeis fortis Meliboea pharetris:
<luc. 6.355>	Atque olim Larissa potens: ubi nobile quondam
<luc. 6.356>	Nunc super Argos arant: veteres ubi fabula Thebas
<luc. 6.357>	Monstrat Echionias: ubi quondam Pentheos exsul
<luc. 6.358>	Colla caputque ferens supremo tradidit igni,
<luc. 6.359>	Questa, quod hoc solum nato rapuisset, Agave.
<luc. 6.360>	Ergo abrupta palus multos discessit in amnes.
<luc. 6.361>	Purus in occasus, parvi sed gurgitis, Aeas
<luc. 6.362>	Ionio fluit inde mari nec fortior undis
<luc. 6.363>	Labitur avectae pater Isidis, et tuus, Oeneu,
<luc. 6.364>	Paene gener crassis oblimat Echinadas undis
<luc. 6.365>	Et Meleagream maculatus sanguine Nessi
<luc. 6.366>	Euenos Calydona secat. Ferit amne citato
<luc. 6.367>	Maliacas Sperchios aquas: et flumine puro
<luc. 6.368>	Irrigat Amphrysos famulantis pascua Phoebi;
<luc. 6.369>	Quique nec humentes nebulas, nec rore madentem
<luc. 6.370>	Aera, nec tenues ventos suspirat, Anauros;
<luc. 6.371>	Et quisquis pelago per se non cogntus amnis
<luc. 6.372>	Peneo donavit aquas: it gurgite rapto
<luc. 6.373>	Apidanos: nunquamque celer, nisi mixtus, Enipeus.
<luc. 6.374>	Accipit Asopos cursus, Phoenixque, Melasque.
<luc. 6.375>	Solus in alterius nomen cum   venerit undae,
<luc. 6.376>	Defendit Titaresos aquas, lapsusque superne
<luc. 6.377>	Gurgite Penei pro siccis utitur arvis.
<luc. 6.378>	Hunc fama est Stygiis manare paludibus amnem,
<luc. 6.379>	Et, capitis memorem, fluvii contagia vilis
<luc. 6.380>	Nolle pati, superumque sibi servare timorem.
<luc. 6.381>	Ut primum emissis patuerunt amnibus arva,
<luc. 6.382>	Pinguis Boebicio discessit vomere sulcus:
<luc. 6.383>	Mox Lelegum dextra pressum descendit aratrum.
<luc. 6.384>	Aeolidae Dolopesque solum fregere coloni,
<luc. 6.385>	Et Magnetes equis, Minyae gens cognita remis.
<luc. 6.386>	Illic semiferos Ixionidas Centauros
<luc. 6.387>	Foeta Pelethroniis nubes effudit in antris:
<luc. 6.388>	Aspera te Pholoes frangentem, Monyche, saxa,
<luc. 6.389>	Teque sub Oetaeo torquentem vertice vulsas,
<luc. 6.390>	Rhoete ferox, quas vix Boreas inverteret, ornos:
<luc. 6.391>	Hospes et Alcidae magni, Phole: teque per amnem
<luc. 6.392>	Improbe Lernaeas vector passure sagittas:
<luc. 6.393>	Teque senex Chiron, gelido qui sidere fulgens
<luc. 6.394>	Impetis Aemonio maiorem Scorpion arcu.
<luc. 6.395>	Hac tellure feri micuerunt semina Martis.
<luc. 6.396>	Primus ab aequorea percussis cuspide saxis
<luc. 6.397>	Thessalicus sonipes bellis feralibus omen
<luc. 6.398>	Exsiluit; primus chalybem  fraenosque momordit,
<luc. 6.399>	Spumavitque novis Lapithae domitoris habenis.
<luc. 6.400>	Prima fretum scindens Pagasaeo litore pinus
<luc. 6.401>	Terrenum ignotas hominem proiecit in undas.
<luc. 6.402>	Primus Thessalicae rector telluris Itonos
<luc. 6.403>	In formam calidae percussit pondera massae,
<luc. 6.404>	Fudit et argentum flammis, aurumque moneta
<luc. 6.405>	Fregit et immensis coxit fornacibus aera.
<luc. 6.406>	Illic, quod populos scelerata impegit in arma,
<luc. 6.407>	Divitias numerare datum est. Hinc maxima serpens
<luc. 6.408>	Descendit Python, Cyrrhaeaque fluxit in arva:
<luc. 6.409>	Unde et Thessalicae veniunt ad Pythia laurus.
<luc. 6.410>	Impius hinc prolem superis immisit Aloeus,
<luc. 6.411>	Inseruit celsis prope se cum Pelion astris,
<luc. 6.412>	Sideribusque vias incurrens abstulit Ossa.
<luc. 6.413>	Hac ubi damnata fatis tellure locarunt
<luc. 6.414>	Castra duces, cunctos belli praesaga futuri
<luc. 6.415>	Mens agitat, summique gravem discriminis horam
<luc. 6.416>	Adventare palam est. Propius iam fata moveri,
<luc. 6.417>	Degeneres trepidant animi, peioraque versant,
<luc. 6.418>	Ad dubios pauci, praesumto robore, casus
<luc. 6.419>	Spemque metumque ferunt. Turbae sed mixtus inerti
<luc. 6.420>	Sextus erat, Magno proles indigna parente,
<luc. 6.421>	Qui mox, Scyllaeis exsul grassatus in undis,
<luc. 6.422>	Polluit aequoreos Siculus pirata triumphos.
<luc. 6.423>	Qui stimulante metu fati praenoscere cursus,
<luc. 6.424>	Impatiensque morae, venturisque omnibus aeger,
<luc. 6.425>	Non tripodas Deli, non Pythia consulit antra,
<luc. 6.426>	Nec quaesisse libet, primis quid frugibus altrix
<luc. 6.427>	Aere Iovis Dodona sonet, quis noscere fibra
<luc. 6.428>	Fata queat, quis prodat aves, quis fulgura coeli
<luc. 6.429>	Servet, et Assyria scrutetur sidera cura,
<luc. 6.430>	Aut si quid tacitum, sed fas, erat. Ille superuis
<luc. 6.431>	Detestanda deis saevorum arcana magorum
<luc. 6.432>	Noverat, et tristes sacris feralibus aras,
<luc. 6.433>	Umbrarum Ditisque fidem: miseroque liquebat,
<luc. 6.434>	Scire parum superos. Vanum   saevumque furorem
<luc. 6.435>	Adiuvat ipse locus, vicinaque moenia castris
<luc. 6.436>	Haemonidum, ficti quas nulla licentia monstri
<luc. 6.437>	Transierit, quarum, quidquid non creditur, ars est.
<luc. 6.438>	Thessala quin etiam tellus herbasque nocentes
<luc. 6.439>	Rupibus ingenuit, sensuraque saxa canentes
<luc. 6.440>	Arcanum ferale Magos. Ibi plurima surgunt
<luc. 6.441>	Vim factura deis: et terris hospita Colchis
<luc. 6.442>	Legit in Haemoniis, quas non advexerat, herbas.
<luc. 6.443>	Impia tot populis, tot surdas gentibus aures
<luc. 6.444>	Coelicolum dirae convertunt carmina gentis.
<luc. 6.445>	Una per aethereos exit vox illa recessus,
<luc. 6.446>	Verbaque ad invitum perfert cogentia numen,
<luc. 6.447>	Quod non cura poli coelique volubilis umquam
<luc. 6.448>	Avocat. Infandum tetigit cum sidera murmur,
<luc. 6.449>	Tunc, Babylon Persea licet secretaque Memphis
<luc. 6.450>	Omne vetustorum solvat penetrale Magorum,
<luc. 6.451>	Abducit superos alienis Thessalis aris.
<luc. 6.452>	Carmine Thessalidum dura in praecordia fluxit
<luc. 6.453>	Non fatis adductus amor: flammisque severi
<luc. 6.454>	Illicitis arsere senes. Nec noxia tantum
<luc. 6.455>	Pocula proficiunt aut cum turgentia succo
<luc. 6.456>	Frontis amaturae subducunt pignora fetae.
<luc. 6.457>	Mens hausti nulla sanie polluta veneni
<luc. 6.458>	Excantata perit. Quos non concordia mixti
<luc. 6.459>	Adligat ulla tori, blandaque potentia formae,
<luc. 6.460>	Traxerunt torti magica vertigine fili.
<luc. 6.461>	Cessavere vices rerum: dilataque longa
<luc. 6.462>	Haesit nocte dies. Legi non paruit aether:
<luc. 6.463>	Torpuit et praeceps audito carmine mundus:
<luc. 6.464>	Axibus et rapidis impulsos Iuppiter urgens
<luc. 6.465>	Miratur non ire polos. Nunc omnia complent
<luc. 6.466>	Imbribus, et calido producunt nubila Phoebo:
<luc. 6.467>	Et tonat ignaro coelum Iove. Vocibus isdem
<luc. 6.468>	Humentes late nebulas nimbosque solutis
<luc. 6.469>	Excussere comis.  Ventis cessantibus, aequor
<luc. 6.470>	Intumuit: rursus vetitum sentire procellas
<luc. 6.471>	Conticuit, turbante Noto: puppimque ferentes
<luc. 6.472>	In ventum tumuere sinus. De rupe pependit
<luc. 6.473>	Abscisa fixus torrens: amnisque cucurrit
<luc. 6.474>	Non qua pronus erat. Nilum non extulit aestas:
<luc. 6.475>	Maeander direxit aquas: Rhodatumque morantem
<luc. 6.476>	Praecipitavit Arar: submitso verice montes
<luc. 6.477>	Explicuere iugum. Nubes suspexit Olympus:
<luc. 6.478>	Solibus et nullis Scythicae, cum bruma rigeret,
<luc. 6.479>	Dimaduere nives. Impulsam sidere Tethyn
<luc. 6.480>	Repulit Haemonidum, defenso litore, carmen.
<luc. 6.481>	Terra quoque immoti concussit ponderis axem,
<luc. 6.482>	Et medium vergens nisu titubavit in orbem.
<luc. 6.483>	Tantae molis onus percussum voce recessit,
<luc. 6.484>	Prospectumque dedit circumlabentis Olympi.
<luc. 6.485>	Omne potens animal leti, genitumque nocere,
<luc. 6.486>	Et pavet Haemonias, et mortibus instruit artes.
<luc. 6.487>	Has avidae tigres et nobilis ira leonum
<luc. 6.488>	Ore fovent blando: gelidos his explicat orbes,
<luc. 6.489>	Inque pruinoso coluber distenditur arvo.
<luc. 6.490>	Viperei coeunt, abrupto corpore, nodi:
<luc. 6.491>	Humanoque cadit serpens adflata veneno.
<luc. 6.492>	Quis labor hic superis, cantus herbasque sequendi,
<luc. 6.493>	Spernendique timor? cuius commercia pacti
<luc. 6.494>	Obstrictos habuere deos? Parere necesse est,
<luc. 6.495>	An iuvat? Ignota tantum pietate merentur,
<luc. 6.496>	An tacitis valuere minis? Hoc iuris in omnes
<luc. 6.497>	Est illis superos, an habent haec carmina certum
<luc. 6.498>	Imperiosa deum, qui mundum cogere, quidquid
<luc. 6.499>	Cogitur ipse, potest?  Illic et sidera primum
<luc. 6.500>	Praecipiti deducta polo: Phoebeque serena
<luc. 6.501>	Non aliter, diris verborum obsessa venenis,
<luc. 6.502>	Palluit, et nigris terrenisque ignibus arsit,
<luc. 6.503>	Quam si fraterna prohiberet imagine tellus,
<luc. 6.504>	Insereretque suas flammis coelestibus umbras:
<luc. 6.505>	Et patitur tantos cantu deprensa labores,
<luc. 6.506>	Donec suppositas propior despumet in herbas.
<luc. 6.507>	Hos scelerum ritus, haec dirae carmina gentis
<luc. 6.508>	Effera damnarat nimiae pietatis Erichtho,
<luc. 6.509>	Inque novos ritus pollutam duxerat artem.
<luc. 6.510>	Illi namque nefas urbis submittere tecto
<luc. 6.511>	Aut laribus ferale caput: desertaque busta
<luc. 6.512>	Incolit, et tumulos expulsis obtinet umbris,
<luc. 6.513>	Grata deis erebi. Coetus audire silentum,
<luc. 6.514>	Nosse domos Stygias arcanaque Ditis operti,
<luc. 6.515>	Non superi, non vita vetat. Tenet ora profanae
<luc. 6.516>	Foeda situ macies, coeloque ignota sereno
<luc. 6.517>	Terribilis Stygio facies pallore gravatur,
<luc. 6.518>	Impexis onerata comis. Si nimbus et atrae
<luc. 6.519>	Sidera subducunt nubes, tunc Thessala nudis
<luc. 6.520>	Egreditur bustis, nocturnaque fulgura captat.
<luc. 6.521>	Semina foecundae segetis calcata perussit,
<luc. 6.522>	Et non letiferas spirando perdidit auras.
<luc. 6.523>	Nec superos orat, nec cantu supplice numen
<luc. 6.524>	Auxiliare vocat, nec fibras illa litantes
<luc. 6.525>	Novit: funereas aris imponere flammas
<luc. 6.526>	Gaudet, et accenso rapuit quae tura sepulcro.
<luc. 6.527>	Omne nefas superi prima iam voce precantis
<luc. 6.528>	Concedunt, carmenque timent audire secundum.
<luc. 6.529>	Viventes animas, et adhuc sua membra regentes,
<luc. 6.530>	Infodit busto: fatis debentibus annos
<luc. 6.531>	Mors invita subit: perversa funera pompa
<luc. 6.532>	Retulit a tumulis: fugere cadavera letum.
<luc. 6.533>	Fumantes iuvenum cineres, ardentiaque ossa
<luc. 6.534>	E mediis rapit illa rogis, ipsamque, parentes
<luc. 6.535>	Quam tenuere, facem: nigroque volantia fumo
<luc. 6.536>	Feralis fragmenta tori, vestesque fluentes
<luc. 6.537>	Colligit in cineres et olentes membra favillas.
<luc. 6.538>	Ast ubi servantur saxis, quibus intimus humor
<luc. 6.539>	Ducitur, et tracta durescunt tabe medullae
<luc. 6.540>	Corpora; tunc omnes avide desaevit in artus,
<luc. 6.541>	Immersitque manus oculis, gaudetque gelatos
<luc. 6.542>	Effodisse orbes, et siccae pallida rodit
<luc. 6.543>	Excrementa manus: laqueum nodosque nocentes
<luc. 6.544>	Ore suo rupit: pendentia corpora carpsit,
<luc. 6.545>	Abrasitque cruces: percussaque viscera nimbis
<luc. 6.546>	Vulsit, et incoctas admisso sole medullas.
<luc. 6.547>	Insertum manibus chalybem, nigramque per artus
<luc. 6.548>	Stillantis tabi saniem, virusque coactum
<luc. 6.549>	Sustulit, et nervo morsus retinente pependit.
<luc. 6.550>	Et quodcumque iacet nuda tellure cadaver,
<luc. 6.551>	Ante feras volucresque sedet: nec carpere membra
<luc. 6.552>	Vult ferro manibusque suis, morsusque luporum
<luc. 6.553>	Exspectat, siccis raptura a faucibus artus.
<luc. 6.554>	[Nec cessant a caede manus, si sanguine vivo
<luc. 6.555>	Est opus, erumpat iugulo qui primus aperto.]
<luc. 6.556>	Nec refugit caedes, vivum  si sacra cruorem,
<luc. 6.557>	Extaque funereae poscunt trepidantia mensae.
<luc. 6.558>	Vulnere sic ventris, non, qua natura vocabat,
<luc. 6.559>	Extrahitur partus, calidis ponendus in aris.
<luc. 6.560>	Et quoties saevis opus est ac fortibus umbris,
<luc. 6.561>	Ipsa facit manes: hominum mors omnis in usu est.
<luc. 6.562>	Illa genae florem primaevo corpore vulsit,
<luc. 6.563>	Illa comam laeva morienti abscidit ephebo.
<luc. 6.564>	Saepe etiam caris cognato in funere dira
<luc. 6.565>	Thessalis incubuit membris: atque oscula figens,
<luc. 6.566>	Truncavitque caput, compressaque dentibus ora
<luc. 6.567>	Laxavit: siccoque haerentem gutture linguam
<luc. 6.568>	Praemordens, gelidis infudit murmura labris,
<luc. 6.569>	Arcanumque nefas Stygias mandavit ad umbras.
<luc. 6.570>	Hanc ut fama loci Pompeio prodidit: alta
<luc. 6.571>	Nocte poli, Titan medium quo tempore ducit
<luc. 6.572>	Sub nostra tellure diem, deserta per arva
<luc. 6.573>	Carpit iter. Fidi scelerum suetique ministri,
<luc. 6.574>	Effractos circum tumulos ac busta vagati,
<luc. 6.575>	Conspexere procul praerupta in caute sedentem,
<luc. 6.576>	Qua iuga devexus Pharsalica porrigit Aemus.
<luc. 6.577>	Ilia magis magicisque deis incognita verba
<luc. 6.578>	Tentabat, carmenque novos fingebat in usus.
<luc. 6.579>	Namque, timens, ne Mars alium vagus iret in orbem,
<luc. 6.580>	Emathis et tellus tam multa caede careret,
<luc. 6.581>	Pollutos cantu dirisque venefica succis
<luc. 6.582>	Conspersos vetuit transmittere bella Philippos,
<luc. 6.583>	Tot mortes habitura suas, usuraque mundi
<luc. 6.584>	Sanguine: caesorum truncare cadavera regum
<luc. 6.585>	Sperat, et Hesperiae cineres avertere gentis,
<luc. 6.586>	Ossaque nobilium, tantosque adquirere manes.
<luc. 6.587>	Hic ardor, solusque labor, quid corpore Magni
<luc. 6.588>	Proiecto rapiat, quos Caesaris involet artus.
<luc. 6.589>	Quam prior adfatur Pompeii ignava propago:
<luc. 6.590>	O decus Haemonidum, populis quae pandere fata,
<luc. 6.591>	Quaeque suo ventura potes divertere cursu,
<luc. 6.592>	Te precor, ut certum liceat mihi noscere finem,
<luc. 6.593>	Quem belli Fortuna paret. Non ultima turbae
<luc. 6.594>	Pars ego Romanae: Magni clarissima proles,
<luc. 6.595>	Vel dominus rerum, vel tanti funeris heres.
<luc. 6.596>	Mens dubiis percussa pavet, rursusque parata est
<luc. 6.597>	Certos ferre metus. Hoc casibus eripe iuris,
<luc. 6.598>	Ne subiti caecique ruant: vel numina torque,
<luc. 6.599>	Vel tu parce deis, et Manibus exprime verum
<luc. 6.600>	Elysias resera sedes, ipsamque vocatam,
<luc. 6.601>	Quos petat e nobis, Mortem tibi coge fateri.
<luc. 6.602>	Non humilis labor est: dignum, quod quaerere cures,
<luc. 6.603>	Vel tibi, quo tanti praeponderet alea fati.
<luc. 6.604>	Impia vulgatae laetatur nomine famae
<luc. 6.605>	Thessalis, et contra: Si fata minora moveres,
<luc. 6.606>	Pronum erat, o iuvenis, quos velles, inquit, in actus
<luc. 6.607>	Invitos praebere deos. Conceditur arti,
<luc. 6.608>	Unam cum radiis presserunt sidera mortem,
<luc. 6.609>	Inseruisse moras: et, quamvis fecerit omnis
<luc. 6.610>	Stella senem, medios herbis abrumpimus annos.
<luc. 6.611>	At simul a prima descendit origine mundi
<luc. 6.612>	Caussarum series, atque omnia fata laborant,
<luc. 6.613>	Si quidquam mutare velis, unoque sub ictu
<luc. 6.614>	Stat genus humanum tunc, Thessala turba fatemur,
<luc. 6.615>	Plus fortuna potest. Sed si praenoscere casus
<luc. 6.616>	Contentus, facilesque aditus multique patebunt
<luc. 6.617>	Ad verum: tellus  nobis, aetherque, chaosque,
<luc. 6.618>	Aequoraque, et campi, Rhodopaeaque saxa loquentur.
<luc. 6.619>	Sed pronum, cum tanta novae sit copia mortis,
<luc. 6.620>	Emathiis  unum campis adtollere corpus,
<luc. 6.621>	Ut modo defuncti tepidique cadaveris ora
<luc. 6.622>	Plena voce sonent  nec, membris sole perustis,
<luc. 6.623>	Auribus incertum feralis strideat umbra.
<luc. 6.624>	Dixerat: et noctis geminatis arte tenebris,
<luc. 6.625>	Moestum tecta caput squalenti nube, pererrat
<luc. 6.626>	Corpora caesorum, tumuli proiecta negatis.
<luc. 6.627>	Continuo fugere lupi, fugere revulsis
<luc. 6.628>	Unguibus impastae volucres, dum Thessala vatem
<luc. 6.629>	Eligilt et gelidas leto scrutata medullas
<luc. 6.630>	Pulmonis rigidi stantes sine vulnere fibras
<luc. 6.631>	Invenit, et vocem defuncto in corpore quaerit.
<luc. 6.632>	Fata peremptorum pendent iam multa virorum,
<luc. 6.633>	Quem superis revocasse velit. Si tollere totas
<luc. 6.634>	Tentasset campis acies, et reddere bello,
<luc. 6.635>	Cessissent leges Erebis monstroque potenti
<luc. 6.636>	Extrartus Stygio populus pugnasset Averno.
<luc. 6.637>	Electum  tandem traiecto gutture corpus
<luc. 6.638>	Ducit, et inserto laqueis feralibus unco,
<luc. 6.639>	Per scopolus miserum trahitur per saxa cadaver
<luc. 6.640>	Victurum: montisque cavi, quem tristis Erichtho
<luc. 6.641>	Damnarat sacris, alta sub rupe locatur.
<luc. 6.642>	Haud procul a Ditis caecis depressa cavernis
<luc. 6.643>	In praeceps subsedit humus: quam pallida pronis
<luc. 6.644>	Urget silva comis, et nullo vertice coelum
<luc. 6.645>	Suspiciens, Phoebo non pervia taxus opacat.
<luc. 6.646>	Marcentes intus tenebrae, pallensque sub antris
<luc. 6.647>	Longa nocte situs; numquam, nisi carmine factum,
<luc. 6.648>	Lumen habet. Non Taenareis sic faucibus aer
<luc. 6.649>	Sedit iners, moestum mundi confine latentis,
<luc. 6.650>	Ac nostri: quo non metuant emittere manes
<luc. 6.651>	Tartarei reges, Nam quamvis Thessala vates
<luc. 6.652>	Vim faciat fatis, dubium est, quod traxerit illuc
<luc. 6.653>	Adspiciat Stygias, an quod descenderit, umbras.
<luc. 6.654>	Discolor et vario furialis cultus amictu
<luc. 6.655>	Induitur, vultusque aperitur, crine remoto,
<luc. 6.656>	Et coma vipereis substringitur horrida sertis.
<luc. 6.657>	Ut pavidos iuvenis comites, ipsumque trememtem
<luc. 6.658>	Conspicit, exanimi defixum lumina vultu:
<luc. 6.659>	Ponite, ait, trepida conceptos   mente timores:
<luc. 6.660>	Iam nova, iam vera reddetur  vita figura,
<luc. 6.661>	Ut quamvis pavidi possint audire loquentem.
<luc. 6.662>	Si vero Stygiosque lacus, ripamque sonantem
<luc. 6.663>	Ignibus ostendam, si me praesente videri
<luc. 6.664>	Eumenides possent, villosaque colla colubris
<luc. 6.665>	Cerberus excutiens, et vincti terga Gigantes,
<luc. 6.666>	Quis timor, ignavi, metuentes cernere manes?
<luc. 6.667>	Pectora tunc primum ferventi sanguine supplet
<luc. 6.668>	Vulneribus laxata Iovis: taboque medullas
<luc. 6.669>	Abluit: et virus large lunare ministrat,
<luc. 6.670>	Huc quidquid fetu genuit natura sinistro
<luc. 6.671>	Miscetur. Non spuma canum, quibus unda timori est,
<luc. 6.672>	Viscera non lyncis, non dirae nodus hyaenae
<luc. 6.673>	Defuit, et cervi pasti serpente medulla:
<luc. 6.674>	Non puppim retinens, Euro tendente rudentes,
<luc. 6.675>	In mediis echeneis aquis, oculique draconum,
<luc. 6.676>	Quaeque sonant feta tepefacta sub alite saxa:
<luc. 6.677>	Non Arabum volucer serpens, innataque rubris
<luc. 6.678>	Aequoribus custos pretiosae vipera conchae:
<luc. 6.679>	Aut viventis adhuc Libyci membrana cerastae,
<luc. 6.680>	Aut cinis Eoa positi Phoenicia in ara.
<luc. 6.681>	Quo postquam viles, nec habentes nomina pestes
<luc. 6.682>	Contulit: infando saturatas carmine frandes,
<luc. 6.683>	Et, quibus os dirum nascentibus inspuit, herbas
<luc. 6.684>	Addidit, et quidquid mundo dedit ipsa veneni:
<luc. 6.685>	Tunc vox, Lethaeos cunctis pollentior herbis
<luc. 6.686>	Excantare deos, confudit murmura primum
<luc. 6.687>	Dissona, et humanae multum discordia linguae.
<luc. 6.688>	Latratus habet illa canum, gemitumque luporum:
<luc. 6.689>	Quod trepidus bubo, quod strix nocturna queruntur,
<luc. 6.690>	Quod stridunt ululantque ferae, quod sibilat anguis,
<luc. 6.691>	Exprimit, et planctus illisae cautibus undae;
<luc. 6.692>	Silvarumque sonum, fractaeque tonitrua nubis.
<luc. 6.693>	Tot rerum vox una fuit. Mox cetera cantu
<luc. 6.694>	Explicat Haemonio, penetratque in Tartara lingua:
<luc. 6.695>	Eumenides, Stygiumque nefas, poenaeque nocentum:
<luc. 6.696>	Et Chaos innumeros avidum confundere mundos:
<luc. 6.697>	Et rector terrae, quem longa in saecula torquet
<luc. 6.698>	Mors dilata deum: Styx, et, quos nulla meretur
<luc. 6.699>	Thessalis Elysios: coelum matremque perosa
<luc. 6.700>	Persephone, nostraeque Hecates pars ultima, per quam
<luc. 6.701>	Manibus et mihi sunt tacitae commercia linguae:
<luc. 6.702>	Ianitor et sedis laxae, qui viscera saevo
<luc. 6.703>	Spargis nostra cani: repetitaque fila sorores
<luc. 6.704>	Tracturae: tuque o flagrantis portitor undae,
<luc. 6.705>	Iam lassate senex ad me redeuntibus umbris:
<luc. 6.706>	Exaudite preces, si vos satis ore nefando
<luc. 6.707>	Pollutoque voco, si numquam haec carmina fibris
<luc. 6.708>	Humanis ieiuna cano, si pectora plena
<luc. 6.709>	Saepe dedi, et lavi calido prosecta cerebro;
<luc. 6.710>	Si quis, cum vestris caput extaque lancibus, infans,
<luc. 6.711>	Imposui, victurus erat: parete precanti.
<luc. 6.712>	Non in Tartareo latitantem poscimus antro,
<luc. 6.713>	Adsuetamque dia tenebris, modo luce fugata
<luc. 6.714>	Descendentem animam: primo pallentis hiatu
<luc. 6.715>	Haeret adhuc Orci. Licet has exaudiat herbas
<luc. 6.716>	Ad manes ventura semel. Ducis omina nato
<luc. 6.717>	Pompeiana canat nostri modo militis umbra,
<luc. 6.718>	Si bene de vobis civilia bella merentur.
<luc. 6.719>	Haec ubi fata caput spumantiaque ora levavit,
<luc. 6.720>	Adspicit adstantem proiecti corporis umbram,
<luc. 6.721>	Exanimes artus invisaque claustra timentem
<luc. 6.722>	Carceris antiqui. Pavet ire in pectus apertum
<luc. 6.723>	Visceraque, et ruptas letali volnere fibras.
<luc. 6.724>	Ah miser, extremum cui mortis munus inique
<luc. 6.725>	Eripitur, non posse mori. Miratur Erichtho
<luc. 6.726>	Has fatis licuisse moras, irataque morti
<luc. 6.727>	Verberat immotum vivo serpente cadaver:
<luc. 6.728>	Perque cavas terrae, quas egit carmine, rimas
<luc. 6.729>	Manibus illatrat, regnique silentia rupit:
<luc. 6.730>	Tisiphone, vocisque meae secura Megaera,
<luc. 6.731>	Non agitis saevis Erebi  per inane flagellis
<luc. 6.732>	Infelicem animam?   Iam vos ego nomine vero
<luc. 6.733>	Eliciam, Stygiasque canes in luce superna
<luc. 6.734>	Destituam: per busta sequar, per funera custos;
<luc. 6.735>	Expellam tumulis, abigam vos omnibus urnis.
<luc. 6.736>	Teque deis, ad quos alio procedure vultu
<luc. 6.737>	Ficta soles, Hecate, pallenti tabida forma
<luc. 6.738>	Ostendam, faciemque Erebi mutare vetabo.
<luc. 6.739>	Eloquar, immenso terrae sub pondere quae te
<luc. 6.740>	Contineant, Ennaea, dapes, qua foedere moestum
<luc. 6.741>	Regem noctis ames, quae te contagia passam
<luc. 6.742>	Noluerit revocare parens. Tibi, pessime mundi
<luc. 6.743>	Arbiter, immittam ruptis Titana cavernis,
<luc. 6.744>	Et subito feriere die. Paretis? an ille
<luc. 6.745>	Compellandus erit, quo numquam terra vocato
<luc. 6.746>	Non concussa tremit, qui Gorgona cernit apertam,
<luc. 6.747>	Verberibusque suis trepidam  castigat Erinnyn,
<luc. 6.748>	Indespecta tenet vobis qui Tartara; cuius
<luc. 6.749>	Vos estis, superi; Stygias qui peierat undas?
<luc. 6.750>	Protinus adstrictus caluit cruor, atraque fovit
<luc. 6.751>	Vulnera, et in venas extremaque membra cucurrit.
<luc. 6.752>	Percussae gelido trepidant sub pectore fibrae:
<luc. 6.753>	Et nova desuetis subrepens vita medullis
<luc. 6.754>	Miscetur morti. Tunc omnis palpitat artus:
<luc. 6.755>	Tenduntur nervi: nec se tellure cadaver
<luc. 6.756>	Paulatim per membra levat, terraque repulsum est,
<luc. 6.757>	Erectumque simul. Distento lumina rictu
<luc. 6.758>	Nudantur. Nondum facies viventis in illo,
<luc. 6.759>	Iam morientis erat. Remanent pallorque rigorque;
<luc. 6.760>	Et stupet illatus mundo. Sed murmure nullo
<luc. 6.761>	Ora adstricta sonant. Vox illi linguaque tantum
<luc. 6.762>	Responsura datur. Dic, inquit Thessala, magna,
<luc. 6.763>	Quod iubeo, mercede mihi: nam vera locutum
<luc. 6.764>	Immunem toto mundi praestabimus aevo
<luc. 6.765>	Artibus Haemoniis: tali tua membra sepulcro,
<luc. 6.766>	Talibus exuram Stygio cum carmine silvis,
<luc. 6.767>	Ut nullos cantata magos exaudiat umbra.
<luc. 6.768>	Sit tanti, vixisse iterum: nec verba, nec herbae
<luc. 6.769>	Audebunt longae somnum tibi solvere Lethes,
<luc. 6.770>	A me morte data. Tripodas vatesque deorum
<luc. 6.771>	Sors obscura decet; certus discedat, ab umbris
<luc. 6.772>	Quisquis vera petit duraeque oracula mortis
<luc. 6.773>	Fortis adit.  Ne parce, precor. Da nomina rebus,
<luc. 6.774>	Da loca, da vocem, qua mecum fata loquantur.
<luc. 6.775>	Addidit et carmen, quo, quidquid consulit, umbram
<luc. 6.776>	Scire dedit. Moestum, fletu manante, cadaver,
<luc. 6.777>	Tristia non equidem Parcarum stamina, dixit,
<luc. 6.778>	Respexi, tacitae revocatus ab aggere ripae:
<luc. 6.779>	Quod tamen e cunctis mihi noscere contigit umbris,
<luc. 6.780>	Effera Romanos agitat discordia manes,
<luc. 6.781>	Impiaque infernam ruperunt arma quietem.
<luc. 6.782>	Elysias alii sedes, ac Tartara moesta
<luc. 6.783>	Diversi liquere duces: quid fata pararent,
<luc. 6.784>	Hi fecere palam.  Tristis felicibus umbris
<luc. 6.785>	Vultus erat.  Vidi Decios, natumque patremque,
<luc. 6.786>	Lustrales bellis animas, flentemque Camillum,
<luc. 6.787>	Et Curios; Sullam de te, Fortuna, querentem.
<luc. 6.788>	Deplorat Libycis perituram Scipio terris
<luc. 6.789>	Infaustam sobolem. Maior, Carthaginis hostis,
<luc. 6.790>	Non servituri moeret Cato fata nepotis.
<luc. 6.791>	Solum te Consul depulsis prime tyrannis
<luc. 6.792>	Brute pias inter gaudentem vidimus umbras.
<luc. 6.793>	Abruptis Catilina minax fractisque catenis
<luc. 6.794>	Exsulat, Mariique truces, nudique Cethegi.
<luc. 6.795>	Vidi ego laetantes, popularia nomina, Drusos;
<luc. 6.796>	Legibus immodicos, ausosque ingentia Gracchos.
<luc. 6.797>	Aeternis chalybum nodis, et carcere Ditis
<luc. 6.798>	Constrictae plausere manus, camposque piorum
<luc. 6.799>	Poscit turba nocens. Regni possessor inertia
<luc. 6.800>	Pallentes aperit sedes, abruptaque saxa
<luc. 6.801>	Asperat, et durum vinclis adamanta, paratque
<luc. 6.802>	Poenam victori. Refer haec solatia tecum,
<luc. 6.803>	O iuvenis, placido Manes patremque domumque
<luc. 6.804>	Exspectare sinu, regnique in parte serena
<luc. 6.805>	Pompeio servare locum. Nec gloria parvae
<luc. 6.806>	Sollicitet vitae: veniet, quae misceat omnes
<luc. 6.807>	Hora duces. Properate mori, magnoque superbi
<luc. 6.808>	Quamvis e parvis animo descendite bustis,
<luc. 6.809>	Et Romanorum manes calcate deorum.
<luc. 6.810>	Quem tumulum   Nili, quem Tybridis adluat unda,
<luc. 6.811>	Quaeritur, et ducibus tantum de funere pugna est.
<luc. 6.812>	Tu fatur  ne quaere tuum cognoscere: Parcae,
<luc. 6.813>	Me reticente, dabunt: tibi certior omnia vates
<luc. 6.814>	Ipse canet Siculis genitor Pompeius in arvis:
<luc. 6.815>	Ille quoque incertus, quo te vocet, unde repellat,
<luc. 6.816>	Quas iubeat vitare plagas, quae sidera mundi.
<luc. 6.817>	Europam miseri, Libyamque Asiamque timete:
<luc. 6.818>	Distribuit tumulos vestris Fortuna triumphis.
<luc. 6.819>	O miseranda domus, toto nihil orbe videbis
<luc. 6.820>	Tutius Emathia. Sic postquam fata peregit,
<luc. 6.821>	Stat vultu moestus tacito, mortemque reposcit.
<luc. 6.822>	Carminibus magicis opus est, herbisque, cadaver
<luc. 6.823>	Ut cadat, et nequeunt animam sibi reddere fata,
<luc. 6.824>	Consumto iam iure semel. Tum robore multo
<luc. 6.825>	Exstruit illa rogum: venit defunctus ad ignes;
<luc. 6.826>	Accensa iuvenem positum strue liquit Erichtho,
<luc. 6.827>	Tandem  passa mori: Sextoque ad castra parentis
<luc. 6.828>	It comes: et coelo lucis ducente colorem,
<luc. 6.829>	Dum ferrent tutos intra tentoria gressus,
<luc. 6.830>	Iussa tenere diem densas nox praestitit umbras.
<luc. 7.1>	Segnior Oceano, quam lex aeterna vocabat,
<luc. 7.2>	Luctificus Titan numquam magis aethera contra
<luc. 7.3>	Egit equos, currumque, polo rapiente, retorsit:
<luc. 7.4>	Defectusque pati voluit, raptaeque labores
<luc. 7.5>	Lucis: et adtraxit nubes, non pabula flammis,
<luc. 7.6>	Sed ne Thessalico purus luceret in orbe.
<luc. 7.7>	At nox, felicis Magno pars ultima vitae,
<luc. 7.8>	Sollicitos vana decepit imagine somnos
<luc. 7.9>	Nam Pompeiani visus sibi sede theatri
<luc. 7.10>	Innumeram effigiem Romanae cernere plebis,
<luc. 7.11>	Adtollique suum laetis ad sidera nomen
<luc. 7.12>	Vocibus, et plausu cuneos certare sonantes.
<luc. 7.13>	Qualis erat populi facies clamorque faventis,
<luc. 7.14>	Olim cum iuvenis primique aetate triumphi
<luc. 7.15>	Post domitas gentes, quas torrens ambit Iberus,
<luc. 7.16>	Et quaecumque fugax Sertorius impulit arma,
<luc. 7.17>	Vespere pacato, pura venerabilis aeque
<luc. 7.18>	Quam currus ornante toga, plaudente senatu,
<luc. 7.19>	Sedit adhuc Romanus eques. Seu fine bonorum
<luc. 7.20>	Anxia venturis ad tempora laeta refugit,
<luc. 7.21>	Sive per ambages solitas contraria visis
<luc. 7.22>	Vaticinata quies, magni tulit omina planctus.
<luc. 7.23>	Seu vetito patrias ultra tibi cernere sedes,
<luc. 7.24>	Sic Romam Fortuna dedit. Ne rumpite somnos,
<luc. 7.25>	Castrorum vigiles; nullas tuba verberet aura
<luc. 7.26>	Crastina dira quies, et imagine moesta diurna
<luc. 7.27>	Undique funestas acies feret, undique bellum.
<luc. 7.28>	Unde pares somnos populi, noctemque beatam?
<luc. 7.29>	O felix, si te vel sic tua Roma videret.
<luc. 7.30>	Donassent utinam superi patriaeque tibique
<luc. 7.31>	Unum, Magne, diem, quo  fati certus uterque
<luc. 7.32>	Extremum tanti fructum  caperetis amoris.
<luc. 7.33>	Tu velut Ausonia vadis moriturus in urbe;
<luc. 7.34>	Illa, rati semper de te sibi conscia voti,
<luc. 7.35>	Hoc scelus haud umquam fatis haerere putavit,
<luc. 7.36>	Sic se dilecti tumulum quoque perdere Magni.
<luc. 7.37>	Te mixto flesset luctu iuvenisque senexque,
<luc. 7.38>	Iniussusque puer: lacerasset, crine soluto,
<luc. 7.39>	Pectora femineum, ceu Bruti funere, vulgus.
<luc. 7.40>	Nunc quoque, tela licet paveant victoris iniqui,
<luc. 7.41>	Nuntiet ipse licet Caesar tua funera, flebunt:
<luc. 7.42>	Sed dum tura ferunt, dum laurea serta Tonanti
<luc. 7.43>	O miseri, quorum gemitus edere dolorem,
<luc. 7.44>	Qui te non pleno pariter planxere theatro!
<luc. 7.45>	Vicerat astra iubar, cum mixto murmure turba
<luc. 7.46>	Castrorum fremuit, fatisque trahentibus orbem,
<luc. 7.47>	Signa petit pugnae. Miseri pars maxima vulgi,
<luc. 7.48>	Non totum visura diem, tentoria circum
<luc. 7.49>	Ipsa ducis queritur, magnoque accensa tumultu
<luc. 7.50>	Mortis vicinae properantes admovet horas.
<luc. 7.51>	Dira subit rabies: sua quisque ac publica fata
<luc. 7.52>	Praecipitare cupit: segnis pavidusque vocatur,
<luc. 7.53>	Ac nimium patiens soceri Pompeius, et orbis
<luc. 7.54>	Indulgens regno, qui tot simul undique gentes
<luc. 7.55>	Iuris habere sui vellet, pacemque timeret.
<luc. 7.56>	Nec non et reges populique queruntur Eoi
<luc. 7.57>	Bella trahi, patriaque procul tellure teneri
<luc. 7.58>	Hoc placet, o superi, cum vobis vertere cuncta
<luc. 7.59>	Propositum, nostris erroribus addere crimen?
<luc. 7.60>	Cladibus irruimus, nocituraque poscimus arma:
<luc. 7.61>	In Pompeianis votum est Pharsalia castris.
<luc. 7.62>	Cunctorum voces Romani maximus auctor
<luc. 7.63>	Tullius eloquii, cuius sub iure togaque
<luc. 7.64>	Pacificas saevus tremuit Catilina secures,
<luc. 7.65>	Pertulit, iratus bellis, cum rostra forumque
<luc. 7.66>	Optaret, passus tam longa silentia miles.
<luc. 7.67>	Addidit invalidae robur facundia caussae:
<luc. 7.68>	Hoc pro tot meritis solum te, Magne, precatur,
<luc. 7.69>	Uti se Fortuna velis: proceresque tuorum
<luc. 7.70>	Castrorum, regesque tui cum supplice mundo
<luc. 7.71>	Adfusi, vinci socerum patiare, rogamus.
<luc. 7.72>	Humano generi tam   longo tempore bellum
<luc. 7.73>	Caesar erit?  Merito, Pompeium vincere lente,
<luc. 7.74>	Gentibus indignum est a transcurrente subactis.
<luc. 7.75>	Quo tibi fervor abit? aut quo fiducia fati?
<luc. 7.76>	De superis, ingrate, times? caussamque senatus
<luc. 7.77>	Credere dis dubitas?  Ipsae tua signa revellent,
<luc. 7.78>	Prosilientque acies. Pudeat vicisse coactum.
<luc. 7.79>	Si duce te iusso, si nobis bella geruntur,
<luc. 7.80>	Sit iuris, quocumque velint concurrere campo.
<luc. 7.81>	Quid mundi gladios a sanguine Caesaris arces?
<luc. 7.82>	Vibrant tela manus: vix signa morantia quisquam
<luc. 7.83>	Exspectat: propera, ne te tua classica linquant.
<luc. 7.84>	Scire senatus avet, miles te, Magne, sequatur,
<luc. 7.85>	An comes. Ingemuit rector, sensitque deorum
<luc. 7.86>	Esse dolos, et fata suae contraria menti.
<luc. 7.87>	Si placet hoc, inquit, cunctis, si milite Magno,
<luc. 7.88>	Non duce, tempus eget, nil ultra fata morabor.
<luc. 7.89>	Involvat populos una Fortuna ruina,
<luc. 7.90>	Sitque hominum magnae lux ista novissima parti.
<luc. 7.91>	Testor, Roma, tamen: Magnum, quo cuncta perirent,
<luc. 7.92>	Accepisse diem. Potuit tibi vulnere nullo
<luc. 7.93>	Stare labor belli: potuit sine caede subactum,
<luc. 7.94>	Captivumque ducem violatae tradere paci.
<luc. 7.95>	Quis furor, o caeci, scelerum? Civilia bella
<luc. 7.96>	Gesturi metuunt, ne non cum sanguine vincant?
<luc. 7.97>	Abstulimus terras, exclusimus aequore toto,
<luc. 7.98>	Ad praematuras segetum ieiuna rapinas
<luc. 7.99>	Agmina compulimus, votumque effecimus hosti,
<luc. 7.100>	Ut mallet sterni gladiis, mortesque suorum
<luc. 7.101>	Permiscere meis. Belli pars magna peracta est
<luc. 7.102>	His, quibus effectum est, ne pugnam tiro paveret:
<luc. 7.103>	Si modo virtutis stimulis iraeque calore
<luc. 7.104>	Signa petunt. Multos in summa pericula misit
<luc. 7.105>	Venturi timor ipse mali. Fortissimus ille est,
<luc. 7.106>	Qui, promptus metuenda pati, si cominus instent,
<luc. 7.107>	Et differre potest.  Placet haec tam prospera rerum
<luc. 7.108>	Tradere Fortunae? gladio permittere mundi
<luc. 7.109>	Discrimen?  Pugnare ducem   quam vincere, malunt.
<luc. 7.110>	Res mihi Romanas dederas, Fortuna, regendas:
<luc. 7.111>	Accipe maiores, et caeco in Marte tuere.
<luc. 7.112>	Pompeii nec crimen erit nec gloria bellum.
<luc. 7.113>	Vincis apud superos votis me, Caesar, iniquis:
<luc. 7.114>	Pugnatur.  Quantum scelerum, quantumque malorum
<luc. 7.115>	In populos lux ista feret! quot regna iacebunt!
<luc. 7.116>	Sanguine Romano quam turbidus ibit Enipeus!
<luc. 7.117>	Prima velim caput hoc funesti lancea belli,
<luc. 7.118>	Si sine momento rerum partisque ruina
<luc. 7.119>	Casurum est, feriat: neque enim victoria Magno
<luc. 7.120>	Laetior. Aut populis invisum, hac clade peracta,
<luc. 7.121>	Aut hodie Pompeius erit miserabile nomen.
<luc. 7.122>	Omne malum victi, quod sors feret ultima rerum,
<luc. 7.123>	Omne nefas victoris erit. Sic fatur, et arma
<luc. 7.124>	Permittit populis, frenosque furentibus ira
<luc. 7.125>	Laxat: et ut victus violento navita Coro
<luc. 7.126>	Dat regimen ventis, ignavumque arte relicta
<luc. 7.127>	Puppis onus trahitur.  Trepido confusa tumultu
<luc. 7.128>	Castra fremunt, animique truces sua pectora pulsant
<luc. 7.129>	Ictibus incertis. Multorum pallor in ore
<luc. 7.130>	Mortis venturae est, faciesque simillima fato.
<luc. 7.131>	Advenisse diem, qui fatum rebus in aevum
<luc. 7.132>	Conderet humanis, et quaeri, Roma quid esset,
<luc. 7.133>	Illo Marte, palam est. Sua quisque pericula nescit,
<luc. 7.134>	Adtonitus maiore metu. Quis litora ponto
<luc. 7.135>	Obruta, quis summis cernens in montibus aequor,
<luc. 7.136>	Aetheraque in terras, deiecto sole, cadentem,
<luc. 7.137>	Tot rerum finem, timeat sibi? Non vacat ullos
<luc. 7.138>	Pro se ferre metus: urbi Magnoque timetur.
<luc. 7.139>	Nec gladiis habuere fidem, nisi cautibus asper
<luc. 7.140>	Exarsit mucro. Tunc omnis lancea saxo
<luc. 7.141>	Erigitur: tendant nervis melioribus arcus:
<luc. 7.142>	Cura fuit lectis pharetras implere sagittis.
<luc. 7.143>	Auget eques stimulos, frenorumque aptat habenas.
<luc. 7.144>	Si liceat superis hominum conferre labores,
<luc. 7.145>	Non aliter, Phlegra rabidos tollente Gigantas,
<luc. 7.146>	Martius incaluit Siculis incudibus ensis:
<luc. 7.147>	Et rubuit flammis iterum Neptunia cuspis,
<luc. 7.148>	Spiculaque extenso Paean Pythone recoxit,
<luc. 7.149>	Pallas Gorgoneos diffudit in aegida crines,
<luc. 7.150>	Pallenaea Iovi mutavit fulmina Cyclops.
<luc. 7.151>	Non tamen abstinuit venturos prodere casus
<luc. 7.152>	Per varias Fortuna notas. Nam Thessala rura
<luc. 7.153>	Cum peterent, totus venientibus obstitit aether:
<luc. 7.154>	[Inque oculis hominum fregerunt fulmina nubes:]
<luc. 7.155>	Adversasque faces, immensoque igne columnas,
<luc. 7.156>	Et trabibus mixtis avidos Pythonas aquarum
<luc. 7.157>	Detulit, atque oculos, ingesto fulgure, clausit.
<luc. 7.158>	Excussit cristas galeis capulosque solutis
<luc. 7.159>	Perfudit gladiis, ereptaque pila liquavit,
<luc. 7.160>	Aethereoque nocens fumavit sulfure ferrum.
<luc. 7.161>	Nec non innumero cooperta examine signa,
<luc. 7.162>	Vixque revulsa solo, maiori pondere pressum
<luc. 7.163>	Signiferi mersere caput, rorantia fletu,
<luc. 7.164>	Usque ad Thessaliam Romana et publica, signa-
<luc. 7.165>	Admotus superis discussa fugit ab ara
<luc. 7.166>	Taurus, et Emathios praeceps se iecit in agros;
<luc. 7.167>	Nullaque funestis inventa est victima sacris.
<luc. 7.168>	At tu, quos scelerum superos, quas rite vocasti
<luc. 7.169>	Eumenidas, Caesar?   Stygii quae numina regni,
<luc. 7.170>	Infernumque nefas, et mersos nocte furores?
<luc. 7.171>	Impia tam saeve gesturus bella litasti.
<luc. 7.172>	Iam (dubium, monstrisne deum, nimione pavori
<luc. 7.173>	Crediderint) multis concurrere visus Olympo
<luc. 7.174>	Pindus, et abruptis mergi convallibus Aemus,
<luc. 7.175>	Edere nocturnas belli Pharsalia voces,
<luc. 7.176>	Ire per Ossaeam rapidus Boebeida sanguis:
<luc. 7.177>	Inque vicem vultus tenebris mirantur opertos,
<luc. 7.178>	Et pallere diem, galeisque incumbere noctem,
<luc. 7.179>	Defunctosque patres et cunctas sanguinis umbras
<luc. 7.180>	Ante oculos volitare suos. Sed mentibus unum
<luc. 7.181>	Hoc solamen erat, quod voti turba nefandi
<luc. 7.182>	Conscia, quae patrum iugulos, quae pectora fratrum
<luc. 7.183>	Sperabat, gaudet monstris mentisque tumultu,
<luc. 7.184>	Atque omen scelerum subitos putat esse furores.
<luc. 7.185>	Quid mirum, populos, quos lux extrema manebat,
<luc. 7.186>	Lymphato trepidasse metu, praesaga malorum
<luc. 7.187>	Si data mens homini est? Tyriis qui Gadibus hospes
<luc. 7.188>	Adiacet, Armeniumque bibit Romanus Araxen:
<luc. 7.189>	Sub quocumque die, quocumque est sidere mundi,
<luc. 7.190>	Moeret, et ignorat caussas, animumque dolentem
<luc. 7.191>	Corripit; Emathiis quid perdat nescit in arvis.
<luc. 7.192>	Euganeo, si vera fides memorantibus, augur
<luc. 7.193>	Colle sedens, Aponus terris ubi fumifer exit,
<luc. 7.194>	Atque Antenorei dispergitur unda Timavi,
<luc. 7.195>	Venit summa dies, geritur res maxima, dixit:
<luc. 7.196>	Impia concurrunt Pompeii et Caesaris arma;
<luc. 7.197>	Seu tonitrus ac tela Iovis praesaga notavit,
<luc. 7.198>	Aethera seu totum discordi obsistere coelo
<luc. 7.199>	Prospexitque polos: seu lumen in aethere moestum
<luc. 7.200>	Solis in obscuro pugnam pallore notavit.
<luc. 7.201>	Dissimilem certe cunctis, quos explicat, egit
<luc. 7.202>	Thessalicum natura diem: si cuncta perito
<luc. 7.203>	Augure mens hominum coeli nova signa notasset,
<luc. 7.204>	Spectari e toto potuit Pharsalia mundo.
<luc. 7.205>	O summos hominum, quorum Fortuna per orbem
<luc. 7.206>	Signa dedit, quorum fatis coelum omne vacavit!
<luc. 7.207>	Haec et apud seras gentes populosque nepotum,
<luc. 7.208>	Sive sua tantum venient in saecula fama,
<luc. 7.209>	Sive aliquid magnis nostri quoque cura laboris
<luc. 7.210>	Nominibus prodesse potest, cum bella legentur,
<luc. 7.211>	Spesque metusque simul, perituraque vota movebunt:
<luc. 7.212>	Adtonitique omnes veluti venientia fata,
<luc. 7.213>	Non transmissa, legent, et adhuc tibi, Magne, favebunt.
<luc. 7.214>	Miles ut adverso Phoebi radiatus ab ictu
<luc. 7.215>	Descendens totos perfudit lumine colles,
<luc. 7.216>	Non temere immissus campis; stetit ordine certo
<luc. 7.217>	Infelix acies. Cornus tibi cura sinistri,
<luc. 7.218>	Lentule, cum prima, quae tum fuit optima bello,
<luc. 7.219>	Et quarta legione datur: tibi, numine pugnax
<luc. 7.220>	Adverso Domiti, dextri frons tradita Martis.
<luc. 7.221>	At medii robur belli fortissima densant
<luc. 7.222>	Agmina, quae Cilicum terris deducta tenebat
<luc. 7.223>	Scipio, miles in hoc, Libyco dux primus in orbe.
<luc. 7.224>	At iuxta fluvios et stagna undantis Enipei
<luc. 7.225>	Cappadocum montana cohors, et largus habenae
<luc. 7.226>	Ponticus ibat eques. Sicci sed plurima campi
<luc. 7.227>	Tetrarchae regesque tenent magnique tyranni,
<luc. 7.228>	Atque omnis Latio quae servit purpura ferro.
<luc. 7.229>	Illuc et Libye Numidas, et Creta Cydonas
<luc. 7.230>	Misit: Ituraeis cursus fuit inde sagittis:
<luc. 7.231>	Inde, truces Galli, solitum prodistis in hostem:
<luc. 7.232>	Illic pugnaces commovit Iberia cetras.
<luc. 7.233>	Eripe victori gentes, et sanguine mundi
<luc. 7.234>	Fuso, Magne, semel, totos consume triumphos.
<luc. 7.235>	Illo forte die Caesar, statione relicta,
<luc. 7.236>	Ad segetum raptus moturus signa, repente
<luc. 7.237>	Conspicit in planos hostem descendere campos,
<luc. 7.238>	Oblatumque videt votis sibi mille petitum
<luc. 7.239>	Tempus, in extremos quo mitteret omnia casus.
<luc. 7.240>	Aeger quippe morae, flagransque cupidine regni
<luc. 7.241>	Coeperat exiguo tractu civilia bella
<luc. 7.242>	Ut lentum damnare nefas.  Discrimina postquam
<luc. 7.243>	Adventare ducum, supremaque proelia vidit,
<luc. 7.244>	Casuram et fati sensit nutare ruinam,
<luc. 7.245>	Illa quoque in ferrum rabies promptissima paullum
<luc. 7.246>	Languit, et casus audax spondere secundos
<luc. 7.247>	Mens stetit in dubio, quam nec sua fata timere,
<luc. 7.248>	Nec Magni sperare sinunt. Formidine mersa,
<luc. 7.249>	Prosilit hortando melior fiducia vulgo:
<luc. 7.250>	O domitor mundi, rerum fortuna mearum,
<luc. 7.251>	Miles, adest toties optatae copia pugnae.
<luc. 7.252>	Nil opus est votis: iam fatum  accersite ferro.
<luc. 7.253>	In manibus vestris, quantus sit Caesar, habetis.
<luc. 7.254>	Haec est illa dies, mihi quam Rubiconis ad undas
<luc. 7.255>	Promissam memini, cuius spe movimus arma,
<luc. 7.256>	In quam distulimus vetitos remeare triumphos.
<luc. 7.257>	[Haec eadem est, hodie quae pignora, quaeque penates
<luc. 7.258>	Reddat, et emerito faciat vos Marto colonos.]
<luc. 7.259>	Haec, fato quae teste probet, quis iustius arma
<luc. 7.260>	Sumserit: haec acies victum factura nocentem est.
<luc. 7.261>	Si pro me patriam ferro flammisque petistis,
<luc. 7.262>	Nunc pugnate truces, gladiosque exsolvite culpa.
<luc. 7.263>	Nulla manus, belli mutato iudice, pura est
<luc. 7.264>	Non mihi res agitur, sed vos ut libera sitis
<luc. 7.265>	Turba, precor, gentes ut ius habeatis in omnes.
<luc. 7.266>	Ipse ego, privatae cupidus me reddere vitae,
<luc. 7.267>	Plebeiaque toga modicum componere civem,
<luc. 7.268>	Omnia dum vobis liceant, nihil esse recuso.
<luc. 7.269>	Invidia regnate mea. Nec sanguine multo
<luc. 7.270>	Spem mundi petitis: Graiis delecta iuventus
<luc. 7.271>	Gymnasiis aderit, studioque ignava palaestrae,
<luc. 7.272>	Et vix arma ferens, et mixtae dissona  turbae
<luc. 7.273>	Barbaries; non illa tubas, non agmine moto
<luc. 7.274>	Clamorem latura suam. Civilia paucae
<luc. 7.275>	Bella manus facient: pugnae pars magna levabit
<luc. 7.276>	His orbem populis, Romanumque obteret hostem.
<luc. 7.277>	Ite per ignavas gentes, famosaque regna,
<luc. 7.278>	Et primo ferri motu prosternite mundum:
<luc. 7.279>	Sitque palam, quas tot duxit Pompeius in urbem
<luc. 7.280>	Curribus, unius gentes non esse triumphi.
<luc. 7.281>	Armeniosne movet, Romana potentia cuius
<luc. 7.282>	Sit ducis? aut emptum minimo vult sanguine quisquam
<luc. 7.283>	Barbarus, Hesperiis Magnum praeponere rebus?
<luc. 7.284>	Romanos odere omnes, dominosque gravantur,
<luc. 7.285>	Quos novere, magis. Sed me Fortuna meorum
<luc. 7.286>	Commisit manibus, quorum me Gallia testem
<luc. 7.287>	Tot fecit bellis. Cuius non militis ensem
<luc. 7.288>	Agnoscam? coelumque tremens cum lancea transit,
<luc. 7.289>	Dicere non fallar, quo sit vibrata lacerto.
<luc. 7.290>	Quodsi signa ducem numquam fallentia vestrum
<luc. 7.291>	Conspicio, faciesque truces, oculosque minaces:
<luc. 7.292>	Vicistis. Videor fluvios spectare cruoris,
<luc. 7.293>	Calcatosque simul reges, sparsumque senatus
<luc. 7.294>	Corpus, et immensa populos in caede natantes
<luc. 7.295>	Sed mea fata moror, qui vos in tela ruentes
<luc. 7.296>	Vocibus his teneo.  Veniam date bella trahenti:
<luc. 7.297>	Spe trepido: haud umquam vidi tam magna daturos,
<luc. 7.298>	Tam prope me superos: camporum limite parvo
<luc. 7.299>	Absumus a votis. Ego sum, cui Marte peracto,
<luc. 7.300>	Quae populi regesque tenent, donare licebit.
<luc. 7.301>	Quone poli motu, quo coeli sidere verso,
<luc. 7.302>	Thessalicae tantum, superi, permittitis orae?
<luc. 7.303>	Aut merces hodie bellorum, aut poena paratur.
<luc. 7.304>	Caesareas spectate cruces, spectate catenas,
<luc. 7.305>	Et caput hoc positum rostris, effusaque membra,
<luc. 7.306>	Septorumque nefas, et clausi proelia Campi.
<luc. 7.307>	Cum duce Sullano gerimus civilia bella.
<luc. 7.308>	Vestri cura movet. Nam me secura manebit
<luc. 7.309>	Sors quaesita manu: fodientem viscera cernet
<luc. 7.310>	Me mea, qui nondum victo respexerit hoste.
<luc. 7.311>	Di, quorum curas abduxit ab aethere tellus
<luc. 7.312>	Romanusque labor, vincat, quicumque necesse
<luc. 7.313>	Non putat in victos saevum destringere ferrum,
<luc. 7.314>	Quique suos cives, quod signa adversa tulerunt,
<luc. 7.315>	Non credit fecisse nefas. Pompeius in arcto
<luc. 7.316>	Agmina vestra loco, vetita virtute moveri,
<luc. 7.317>	Cum tenuit, quanto satiavit sanguine ferrum!
<luc. 7.318>	Vos tamen hoc oro, iuvenes, ne caedere quisquam
<luc. 7.319>	Hostis terga velit: civis, qui fugerit, esto.
<luc. 7.320>	Sed dum tela micant, non vos pietatis imago
<luc. 7.321>	Ulla, nec adversa conspecti fronte parentes
<luc. 7.322>	Commoveant: vultus gladio turbate verendos.
<luc. 7.323>	Sive quis infesto cognata in pectora ferro
<luc. 7.324>	Ibit, seu nullum violabit vulnere pignus,
<luc. 7.325>	Ignoti iugulum tamquam scelus impetat hostis.
<luc. 7.326>	Sternit iam vallum, fossasque implete ruina,
<luc. 7.327>	Exeat    ut plenis acies non sparsa maniplis.
<luc. 7.328>	Parcite ne castris: vallo tendetis in illo,
<luc. 7.329>	Unde acies peritura venit. Vix cuncta locuto
<luc. 7.330>	Caesare, quemque suum munus trahit, armaque raptim
<luc. 7.331>	Sumpta viris. Celeres capiunt praesagia belli,
<luc. 7.332>	Calcatisque ruunt castris: stant ordine nullo,
<luc. 7.333>	Arte ducis nulla; permittunt omnia fatis.
<luc. 7.334>	Si totidem Magni soceros, totidemque petentes
<luc. 7.335>	Urbis regna suae funesto in Marte locasses,
<luc. 7.336>	Non tam praecipiti ruerent in proelia cursu.
<luc. 7.337>	Vidit ut hostiles in rectum exire catervas
<luc. 7.338>	Pompeius, nullasque moras permittere bello,
<luc. 7.339>	Sed superis placuisse diem: stat corde gelato
<luc. 7.340>	Adtonitus: tantoque duci sic arma timere
<luc. 7.341>	Omen erat. Premit inde metus, totumque per agmen
<luc. 7.342>	Sublimi provectus equo: Quem flagitat, inquit,
<luc. 7.343>	Vestra diem virtus, finis civilibus armis,
<luc. 7.344>	Quem quaesistis, adest. Totas effundite vires;
<luc. 7.345>	Extremum ferri superest opus, unaque gentes
<luc. 7.346>	Hora trahit.  Quisquis  patriam carosque penates,
<luc. 7.347>	Qui sobolem ac thalamos desertaque pignora quaerit,
<luc. 7.348>	Ense petat: medio posuit deus omnia campo.
<luc. 7.349>	Caussa iubet medior superos sperare secundos:
<luc. 7.350>	Ipsi tela regent per viscera Caesaris, ipsi
<luc. 7.351>	Romanas sancire volent hoc sanguine leges.
<luc. 7.352>	Si socero dare regna meo mandumque pararent,
<luc. 7.353>	Praecipitare meam fatis potuere senectam.
<luc. 7.354>	Non iratorum populis urbique deorum est,
<luc. 7.355>	Pompeium servare ducem. Quae vincere possent,
<luc. 7.356>	Omnia contulimus. Subiere pericula clari
<luc. 7.357>	Sponte viri, sacraque antiquus imagine miles.
<luc. 7.358>	Si Curios his fata darent reducesque Camillos
<luc. 7.359>	Temporibus, Deciosque caput fatale voventes,
<luc. 7.360>	Hinc starent. Primo gentes Oriente coactae
<luc. 7.361>	Innumeraeque urbes, quantas in proelia numquam
<luc. 7.362>	Excivere manus.   Toto simul utimur orbe.
<luc. 7.363>	Quidquid signferi comprensum limite coeli
<luc. 7.364>	Sub Noton et Borean hominum sumus, arma movemus.
<luc. 7.365>	Nonne superfusis collectum cornibus hostem
<luc. 7.366>	In medium dabimus?  Paucas victoria dextras
<luc. 7.367>	Exigit: at plures tantum clamore catervae
<luc. 7.368>	Bella gerent. Caesar nostris non sufficit armis.
<luc. 7.369>	Credite pendentes e summis moenibus urbis
<luc. 7.370>	Crinibus effusis hortari in proelia matres.
<luc. 7.371>	Credite, grandaevum, vetitumque aetate senatum
<luc. 7.372>	Arma sequi, sacros pedibus prosternere canos:
<luc. 7.373>	Atque   ipsam domini metuentem occurrere Romam.
<luc. 7.374>	Credite, qui nunc est populus, populumque futurum
<luc. 7.375>	Permixtas adferre preces. Haec libera nasci,
<luc. 7.376>	Haec vult turba mori. Si quis post pignora tanta
<luc. 7.377>	Pompeio locus est, cum prole et coniuge supplex.
<luc. 7.378>	Imperii salva si maiestate liceret,
<luc. 7.379>	Volverer ante pedes. Magnus, nisi vincitis, exsul,
<luc. 7.380>	Ludibrium soceri, vester pudor, ultima fata
<luc. 7.381>	Deprecor, ac turpes extremi cardinis annos,
<luc. 7.382>	Ne discam servire senex. Tam moesta locuti
<luc. 7.383>	Voce ducis flagrant animi, Romanaque virtus
<luc. 7.384>	Erigitur; placuitque mori, si vera timeret.
<luc. 7.385>	Ergo utrimque pari concurrunt agmina motu
<luc. 7.386>	Irarum: metus hos regni, spes excitat illos.
<luc. 7.387>	Hae facient dextrae, quidquid non expleat aetas
<luc. 7.388>	Ulla, nec humanum reparet genus omnibus annis,
<luc. 7.389>	Ut vacet a ferro. Gentes Mars iste futuras
<luc. 7.390>	Obruet, et populos aevi venientis in orbem
<luc. 7.391>	Erepto natale feret. Tunc omne Latinum
<luc. 7.392>	Fabula nomen erit: Gabios Veiosque Coramque
<luc. 7.393>	Pulvere vix tectae poterunt monstrare ruinae,
<luc. 7.394>	Albanosque lares Laurentinosque penates
<luc. 7.395>	Rus vacuum, quod non habitet, nisi nocte coacta,
<luc. 7.396>	Invitus, questusque Numam iussisse, senator.
<luc. 7.397>	Non aetas haec carpsit edax, monimentaque rerum
<luc. 7.398>	Putria destituit: crimen civile videmus,
<luc. 7.399>	Tot vacuas urbes   Generis quo turba redacta est
<luc. 7.400>	Humani?  Toto populi qui nascimur orbe,
<luc. 7.401>	Nec muros implore viris, nec possumus agros.
<luc. 7.402>	Urbs nos una capit: vincto fossore coluntur
<luc. 7.403>	Hesperiae segetes: stat tectis putris avitis
<luc. 7.404>	In nullos ruitura domus: nulloque frequentem
<luc. 7.405>	Cive suo Romam, sed mundi faece repletam,
<luc. 7.406>	Cladis eo dedimus, ne tanto in tempore bellum
<luc. 7.407>	Iam posset civile geri. Pharsalia tanti
<luc. 7.408>	Caussa mali. Cedant feralia nomina Cannae,
<luc. 7.409>	Et damnata diu Romanis Allia fastis.
<luc. 7.410>	Tempora signavit leviorum Roma malorum;
<luc. 7.411>	Hunc voluit nescire diem. Pro tristia fata!
<luc. 7.412>	Aera pestiferum tractu, morbosque fluentes,
<luc. 7.413>	Insanamque famem, permissasque ignibus urbes,
<luc. 7.414>	Moeniaque in praeceps laturos plena tremores
<luc. 7.415>	Hi possent explere viri, quos undique traxit
<luc. 7.416>	In miseram Fortuna necem, dum munera longi
<luc. 7.417>	Explicat eripiens aevi, populosque ducesque
<luc. 7.418>	Constituit campis: per quos tibi, Roma, ruenti
<luc. 7.419>	Ostendat, quam magna cadas. Quo latius orbem
<luc. 7.420>	Possedit, citius per prospera fata cucurrit.
<luc. 7.421>	Omne tibi bellum gentes dedit omnibus annis:
<luc. 7.422>	Te geminum Titan procedere vidit in axem.
<luc. 7.423>	Haud multum terrae spatium restabat Eoae,
<luc. 7.424>	Ut tibi nox, tibi tota dies, tibi curreret aether,
<luc. 7.425>	Omniaque errantes stellae Romana viderent.
<luc. 7.426>	Sed retro tua fata tulit, par omnibus annis,
<luc. 7.427>	Emathiae funesta dies. Hac luce cruenta
<luc. 7.428>	Effectum, ut Latios non horreat India fasces,
<luc. 7.429>	Nec vetitos errare Dahas in moenia ducat,
<luc. 7.430>	Sarmaticumque premat succinctus consul aratrum.
<luc. 7.431>	Quod semper saevas debet tibi Parthia poenas,
<luc. 7.432>	Quod, fugiens civile nefas redituraque numquam,
<luc. 7.433>	Libertas ultra Tigrim Rhenumque recessit,
<luc. 7.434>	Ac, toties nobis iugulo quaesita, vagatur,
<luc. 7.435>	Germanum Scythicumque bonum, nec respicit ultra
<luc. 7.436>	Ausoniam: vellem, populis incognita nostris,
<luc. 7.437>	Vulturis ut primum laevo fundata volatu
<luc. 7.438>	Romulus infami complevit moenia luco,
<luc. 7.439>	Usque ad Thessalicas servisses, Roma, ruinas.
<luc. 7.440>	De Brutis, Fortuna, queror. Quid tempora legum
<luc. 7.441>	Egimus, aut annos a consule nomen habentes?
<luc. 7.442>	Felices Arabes, Medique, Eoaque tellus,
<luc. 7.443>	Quam sub perpetuis tenuerunt fata tyrannis.
<luc. 7.444>	Ex populis, qui regna ferunt, sors ultima nostra est,
<luc. 7.445>	Quos servire pudet. Sunt nobis nulla profecto
<luc. 7.446>	Numina: cum caeco rapiantur secula casu,
<luc. 7.447>	Mentimur regnare Iovem. Spectabit ab alto
<luc. 7.448>	Aethere Thessalicas, teneat cum fulmina, caedes?
<luc. 7.449>	Scilicet ipse petet Pholoen, petet ignibus Oeten,
<luc. 7.450>	Immeritaeque nemus Rhodopes, pinusque Mimantis:
<luc. 7.451>	Cassius hoc potius feriet caput? Astra Thyestae
<luc. 7.452>	Impulit, et subitis damnavit noctibus Argos:
<luc. 7.453>	Tot similes fratrum gladios patrumque gerenti
<luc. 7.454>	Thessaliae dabit ille diem?  Mortalia nulli
<luc. 7.455>	Sunt curata deo. Cladis tamen huius habemus
<luc. 7.456>	Vindictam, quantam terris dare numina fas est.
<luc. 7.457>	Bella pares superis facient civilia divos:
<luc. 7.458>	Fulminibus manes, radiisque ornabit, et astris,
<luc. 7.459>	Inque deum templis iurabit Roma per umbras.
<luc. 7.460>	Ut rapido cursu fati suprema morantem
<luc. 7.461>	Consumsere locum: parva tellure diremti,
<luc. 7.462>	Inde manus spectant, vultusque agnoscere quaerunt,
<luc. 7.463>	Quo sua pila cadant, aut quae sibi fata minentur,
<luc. 7.464>	Facturi quae monstra forent. Videre parentes
<luc. 7.465>	Frontibus adversis, fraternaque cominus arma,
<luc. 7.466>	Nec libuit mutare locum. Tamen omnia torpor
<luc. 7.467>	Pectora constrinxit: gelidusque in viscera sanguis
<luc. 7.468>	Perculsa pietate coit: totaeque cohortes
<luc. 7.469>	Pila parata diu tensis tenuere lacertis.
<luc. 7.470>	Di tibi non mortem, quae cunctis poena paratur,
<luc. 7.471>	Sed sensum post fata tuae dent, Crastine, morti,
<luc. 7.472>	Cuius torta manu commisit lancea bellum,
<luc. 7.473>	Primaque Thessaliam Romano sanguine tinxit.
<luc. 7.474>	O praeceps rabies, cum Caesar tela teneret,
<luc. 7.475>	Inventa est prior ulla manus! Tunc stridulus aer
<luc. 7.476>	Elisus lituis, conceptaque classica cornu:
<luc. 7.477>	Tunc ausae dare signa tubae: tunc aethera tendit,
<luc. 7.478>	Extremique fragor convexa irrupit Olympi,
<luc. 7.479>	Unde procul nubes, quo nulla tonitrua durant.
<luc. 7.480>	Excepit resonis clamorem vallibus Aemus,
<luc. 7.481>	Peliacisque dedit rursus geminare cavernis:
<luc. 7.482>	Pindus agit fremitus, Pangaeaque saxa resultant,
<luc. 7.483>	Oetaeaeque gemunt rupes: vocesque furoris
<luc. 7.484>	Expavere sui tota tellure relatas.
<luc. 7.485>	Spargitur innumerum diversis missile votis.
<luc. 7.486>	Vulnera pars optat, pars terrae figere tela,
<luc. 7.487>	Ac puras servare manus. Rapit omnia casus,
<luc. 7.488>	Atque incerta facit, quos vult, Fortuna nocentes.
<luc. 7.489>	Sed quota pars cladis iaculis ferroque volanti
<luc. 7.490>	Exacta est?  Odiis solus civilibus ensis
<luc. 7.491>	Sufficit, et dextras Romana in viscera ducit.
<luc. 7.492>	Pompeii densis acies stipata catervis,
<luc. 7.493>	Iunxerat in seriem nexis umbonibus arma:
<luc. 7.494>	Vixque habitura locum dextras ac tela movendi,
<luc. 7.495>	Constiterat, gladiosque suos compressa tenebat.
<luc. 7.496>	Praecipiti cursu vesanum Caesaris agmen
<luc. 7.497>	In densos agitur cuneos: perque arma, per hostem
<luc. 7.498>	Quaerit iter. Qua torta graves lorica catenas
<luc. 7.499>	Opponit, tutoque latet sub tegmine pectus,
<luc. 7.500>	Hac quoque perventum est ad viscera: totque per arma
<luc. 7.501>	Extremum est, quod quisque ferit. Civilia bella
<luc. 7.502>	Una acies patitur, gerit altera: frigidus inde
<luc. 7.503>	Stat gladius; calet omne nocens a Caesare ferrum.
<luc. 7.504>	Nec Fortuna diu, rerum tot pondera vertens,
<luc. 7.505>	Abstulit ingentes, fato torrente, ruinas.
<luc. 7.506>	Ut primum toto diduxit cornua campo
<luc. 7.507>	Pompeianus eques, bellique per ultima fudit:
<luc. 7.508>	Sparsa per extremos levis armatura maniplos
<luc. 7.509>	Insequitur, saevasque manus immittit in hostem.
<luc. 7.510>	Illic, quaeque suo miscet gens proelia telo,
<luc. 7.511>	Romanus cunctis petitur cruor. Inde sagittae,
<luc. 7.512>	Inde faces et saxa volant, spatioque solutae
<luc. 7.513>	Aeris et calido liquefactae pondere glandes.
<luc. 7.514>	Tunc et Ituraei, Medique Arabesque, soluto
<luc. 7.515>	Arcu turba minax, nusquam rexere sagittas,
<luc. 7.516>	Sed petitur solus, qui campis imminet, aer:
<luc. 7.517>	Inde cadunt mortes. Sceleris sed crimine nullo
<luc. 7.518>	Externum maculant chalybem; stetit omne coactum
<luc. 7.519>	Circa pila nefas. Ferro subtexitur aether,
<luc. 7.520>	Noxque super campos telis conserta pependit.
<luc. 7.521>	Tum Caesar, metuens, ne frons sibi prima labaret
<luc. 7.522>	Incursu, tenet obliquas post signa cohortes:
<luc. 7.523>	Inque latus belli, qua se vagus hostis agebat,
<luc. 7.524>	Immittit subitum non motis cornibus agmen.
<luc. 7.525>	Immemores pugnae, nulloque pudore timendi
<luc. 7.526>	Praecipites fecere palam, civilia bella
<luc. 7.527>	Non bene barbaricis umquam commissa catervis.
<luc. 7.528>	Ut primum sonipes transfixus pectora ferro
<luc. 7.529>	In caput effusi calcavit membra regentis;
<luc. 7.530>	Omnis eques cessit campis, glomerataque pubes
<luc. 7.531>	In sua conversis praeceps ruit agmina frenis.
<luc. 7.532>	Perdidit inde modum caedes, ac nulla secuta est
<luc. 7.533>	Pugna, sed hinc iugulis, hinc ferro bella geruntur:
<luc. 7.534>	Nec valet haec acies tantum prosternere, quantum
<luc. 7.535>	Inde perire potest. Utinam, Pharsalia, campis
<luc. 7.536>	Sufficiat cruor iste tuis, quem barbara fundunt
<luc. 7.537>	Pectora; non alio mutentur sanguine fontes;
<luc. 7.538>	Hic numerus totos tibi vestiat ossibus agros:
<luc. 7.539>	Aut si Romano compleri sanguine mavis,
<luc. 7.540>	Istis parce precor: vivant Galataeque Syrique,
<luc. 7.541>	Cappadoces, Gallique, extremique orbis Iberi,
<luc. 7.542>	Armenii, Cilices: nam post civilia bella
<luc. 7.543>	Hic populus Romanus erit. Semel ortus in omnes
<luc. 7.544>	It timor, et fatis datus est pro Caesare cursus.
<luc. 7.545>	Ventum  erat ad robur Magni, mediasque catervas.
<luc. 7.546>	Quod totos errore vago perfuderat agros,
<luc. 7.547>	Constitit hic bellum, fortunaque Caesaris haesit.
<luc. 7.548>	Illic non regum auxiliis collecta iuventus
<luc. 7.549>	Bella gerit, ferrumque manus movere rogatae:
<luc. 7.550>	Ille locus fratres habuit, locus ille parentes.
<luc. 7.551>	Hic furor, hic rabies, hic sunt tua crimina, Caesar.
<luc. 7.552>	Hanc fuge, mens, belli partem, tenebrisque relinque,
<luc. 7.553>	Nullaque tantorum discat me vate malorum,
<luc. 7.554>	Quam multum bellis liceat civilibus, aetas.
<luc. 7.555>	Hae potius pereant lacrimae, pereantque querelae.
<luc. 7.556>	Quidquid in hac acie gessisti, Roma, tacebo.
<luc. 7.557>	Hic Caesar, rabies populis, stimulusque furorum,
<luc. 7.558>	Ne qua parte sui pereat scelus, agmina circum
<luc. 7.559>	It vagus, atque animis ignes flagrantibus addit:
<luc. 7.560>	Inspicit et gladios, qui toti sanguine manent,
<luc. 7.561>	Qui niteant primo tantum mucrone cruenti,
<luc. 7.562>	Quae presso tremat ense manus, quis languida tela,
<luc. 7.563>	Quis contenta ferat, quis praestet bella iubenti,
<luc. 7.564>	Quem pugnare iuvet, quis vultum cive peremto
<luc. 7.565>	Mutet: obit latis proiecta cadavera campis:
<luc. 7.566>	Vulnera multorum, totum fusura cruorem,
<luc. 7.567>	Opposita premit ipse manu. Quacumque vagatur,
<luc. 7.568>	Sanguineum veluti quatiens Bellone flagellum,
<luc. 7.569>	Bistonas aut Mavors agitans, si verbere saevo
<luc. 7.570>	Palladia stimulet turbatos aegide currus,
<luc. 7.571>	Nox ingens scelerum, et caedes oriuntur, et instar
<luc. 7.572>	Immensae vocis gemitus, et pondere lapsi
<luc. 7.573>	Pectoris arma sonant, confractique ensibus enses.
<luc. 7.574>	Ipse manu subicit gladios, ac tela ministrat,
<luc. 7.575>	Adversosque iubet ferro confundere vultus.
<luc. 7.576>	Promovet ipse acies: impellit terga suorum:
<luc. 7.577>	Verbere conversae cessantes excitat hastae.
<luc. 7.578>	In plebem vetat ire manus, monstratque senatum.
<luc. 7.579>	Scit, cruor imperii qui sit, quae viscera rerum:
<luc. 7.580>	Unde petat Romam, libertas ultima mundi
<luc. 7.581>	Quo steterit ferienda loco. Permixta secundo
<luc. 7.582>	Ordine nobilitas, venerandaque corpora ferro
<luc. 7.583>	Urgentur: caedunt Lepidos, caeduntque Metellos,
<luc. 7.584>	Corvinosque simul, Torquataque nomina, regum
<luc. 7.585>	Saepe duces, summosque hominum, te, Magne, remoto.
<luc. 7.586>	Illic, plebeia contectus casside vultus,
<luc. 7.587>	Ignotusque hosti, quod ferrum, Brute, tenebas!
<luc. 7.588>	O decus imperii, spes o suprema senatus,
<luc. 7.589>	Extremum tanti generis per saecula nomen.
<luc. 7.590>	Ne rue per medios nimium temerarius hostes,
<luc. 7.591>	Nec tibi fatales admoveris ante Philippos,
<luc. 7.592>	Thessalia periture tua. Nil proficis istic
<luc. 7.593>	Caesaris intentus iugulo: nondum attigit arcem
<luc. 7.594>	Iuris, et, humanum culmen, quo cuncta premuntur,
<luc. 7.595>	Egressus, meruit fatis tam nobile letum.
<luc. 7.596>	Vivat, et, ut Bruti procumbat victima, regnet.
<luc. 7.597>	Hic patriae perit omne decus: iacet aggere magno
<luc. 7.598>	Patricium campis non mixta plebe cadaver.
<luc. 7.599>	Mors tamen eminuit clarorum in strage virorum
<luc. 7.600>	Pugnacis Domiti, quem clades fata per omnes
<luc. 7.601>	Ducebant. Nusquam Magni Fortuna sine illo
<luc. 7.602>	Succubuit: victus toties a Caesare, salva
<luc. 7.603>	Libertate perit. Tunc mille in vulnera laetus
<luc. 7.604>	Labitur, ac venia gaudet caruisse secunda.
<luc. 7.605>	Viderat in crasso volventem sanguine membra
<luc. 7.606>	Caesar, et increpitans; Iam Magni deseris arma,
<luc. 7.607>	Successor Domiti; sine te iam bella geruntur.
<luc. 7.608>	Dixerat: ast illi suffecit pectora pulsans
<luc. 7.609>	Spiritus in vocem, morientiaque ora resolvit:
<luc. 7.610>	Non te funesta scelerum mercede potitum,
<luc. 7.611>	Sed dubium fati, Caesar, generoque minorem
<luc. 7.612>	Adspicens, Stygias Magno duce liber ad umbras
<luc. 7.613>	Et securus eo: te saevo Marte subactum,
<luc. 7.614>	Pompeioque graves poenas nobisque daturum,
<luc. 7.615>	Cum morior, sperare licet. Non plura locutum
<luc. 7.616>	Vita fugit, densaeque oculos pressere tenebrae.
<luc. 7.617>	Impendisse pudet lacrimas in funere mundi
<luc. 7.618>	Mortibus innumeris, ac singula fata sequentem
<luc. 7.619>	Quaerere, letiferum per cuius viscera vulnus
<luc. 7.620>	Exierit; quis fusa solo vitalia calcet;
<luc. 7.621>	Ore quis adverso demisso faucibus ense
<luc. 7.622>	Expulerit moriens animam; quis corruat ictu,
<luc. 7.623>	Quis steterit, dum membra cadunt: quis pectore tela
<luc. 7.624>	Transmittat, vel quos campis adfixerit hasta:
<luc. 7.625>	Quis cruor emissis perruperit aera venis,
<luc. 7.626>	Inque hostis cadat arma sui: quis pectora fratris
<luc. 7.627>	Caedat, et, ut notum possit spoliare cadaver,
<luc. 7.628>	Abscisum longe mittat caput: ora parentis
<luc. 7.629>	Quis laceret, nimiaque probet spectantibus ira,
<luc. 7.630>	Quem iugulat, non esse patrem. Mors nulla querela
<luc. 7.631>	Digna sua est, nullosque hominum lugere vacamus.
<luc. 7.632>	Non istas habuit pugnae Pharsalia partes,
<luc. 7.633>	Quas aliae clades: illic per fata virorum,
<luc. 7.634>	Per populos hic Roma perit: quae militia illic,
<luc. 7.635>	Mors hic gentis erat: sanguis ibi fluxit Achaeus,
<luc. 7.636>	Ponticus, Assyrius: cunctos haerere cruores
<luc. 7.637>	Romanus campisque vetat consistere torrens.
<luc. 7.638>	Maius ab hac acie, quam quod sua saecula ferrent,
<luc. 7.639>	Vulnus habent populi: plus est quam vita salusque,
<luc. 7.640>	Quod perit: in totum mundi prosternimur aevum:
<luc. 7.641>	Vincitur his gladiis omnis, quae serviet, aetas.
<luc. 7.642>	Proxima quid suboles, aut quid meruere nepotes
<luc. 7.643>	In regnum nasci? Pavidi num gessimus arma?
<luc. 7.644>	Teximus aut iugulos?  Alieni poena timoris
<luc. 7.645>	In nostra cervice sedet. Post proelia natis
<luc. 7.646>	Si dominum, Fortuna, dabas, et bella dedisses.
<luc. 7.647>	Iam Magnus transisse deos Romanaque fata
<luc. 7.648>	Senserat infelix; tota vix clade coactus
<luc. 7.649>	Fortunam damnare suam. Stetit aggere campi
<luc. 7.650>	Eminus, unde omnes sparsas per Thessala rura
<luc. 7.651>	Adspiceret clades, quae bello obstante latebant.
<luc. 7.652>	Tot telis sua fata peti, tot corpora fusa,
<luc. 7.653>	Ac se tam multo pereuntem sanguine vidit.
<luc. 7.654>	Nec, sicut mos est miseris, trahere omnia secum
<luc. 7.655>	Mersa iuvat, gentesque suae miscere ruinae:
<luc. 7.656>	Ut Latiae post se vivat pars maxima turbae,
<luc. 7.657>	Sustinuit dignos etiam nunc credere votis
<luc. 7.658>	Coelicolas, volvitque sui solatia casus:
<luc. 7.659>	Parcite; ait, superi, cunctas prosternere gentes:
<luc. 7.660>	Stante potest mundo, Romaque superstite, Magnus
<luc. 7.661>	Esse miser. Si plura iuvant mea vulnera, coniux
<luc. 7.662>	Est mihi, sunt nati; dedimus tot pignora fatis.
<luc. 7.663>	Civiline parum est bello si meque  meosque
<luc. 7.664>	Obruis? exiguae clades sumus, orbe remoto?
<luc. 7.665>	Omnia quid laceras, quid perdere cuncta laboras?
<luc. 7.666>	Iam nihil est, Fortuna, meum. Sic fatur: et arma
<luc. 7.667>	Signaque et adflictas omni iam parte catervas
<luc. 7.668>	Circuit, et revocat matura in fata ruentes,
<luc. 7.669>	Seque negat tanti. Nec deerat robur in enses
<luc. 7.670>	Ire duci, iuguloque pati vel pectore letum:
<luc. 7.671>	Sed timuit, strato miles ne corpore Magni
<luc. 7.672>	Non fugeret, supraque ducem procumberet orbis:
<luc. 7.673>	Caesaris aut oculis voluit subducere mortem.
<luc. 7.674>	Nequidquam. Infelix, socero spectare volenti
<luc. 7.675>	Praestandum est ubicumque capit.   Sed tu quoque, coniux
<luc. 7.676>	Caussa fugae, vultusque tui: fatisque probatum est
<luc. 7.677>	Te praesente mori. Tunc Magnum concitus aufert
<luc. 7.678>	A bello sonipes, non tergo tela paventem,
<luc. 7.679>	Ingentesque animos extrema in fata ferentem.
<luc. 7.680>	Non gemitus, non fletus erat, salvaque verendus
<luc. 7.681>	Maiestate dolor, qualem te, Magne, decebat
<luc. 7.682>	Romanis praestare malis. Non impare vultu
<luc. 7.683>	Adspicis Emathiam:  nec te videre superbum
<luc. 7.684>	Prospera bellorum, nec fractum adversa videbunt:
<luc. 7.685>	Quamque fuit laeto per tres infida triumphos,
<luc. 7.686>	Tam misero Fortuna minor. Iam pondere fati
<luc. 7.687>	Deposito securus abis: nunc tempora laeta
<luc. 7.688>	Respexisse vacat: spes numquam implenda recessit:
<luc. 7.689>	Quid fueris, nunc scire licet. Fuge proelia dire,
<luc. 7.690>	Ac testare deos, nullum, qui perstet in armis,
<luc. 7.691>	Iam tibi, Magne, mori: ceu flebilis Africa damni,
<luc. 7.692>	Et ceu Munda nocens, Pharioque a gurgite cladess,
<luc. 7.693>	Sic et Thessalicae post te pars maxima pugnae.
<luc. 7.694>	Non iam Pompeii nomen populare per orbem,
<luc. 7.695>	Nec studium belli: sed par, quod semper habemus,
<luc. 7.696>	Libertas et Caesar erunt: teque inde fugato
<luc. 7.697>	Ostendit moriens, sibi se pugnasse, senatus.
<luc. 7.698>	Nonne iuvat pulsum bellis cessisse, nec istud
<luc. 7.699>	Prospectasse nefas, spumantes caede catervas?
<luc. 7.700>	Respice turbatos incursu sanguinis amnes,
<luc. 7.701>	Et soceri miserere tui. Quo pectore Romam
<luc. 7.702>	Intrabit factus campis felicior istis?
<luc. 7.703>	Quidquid in ignotis solus regionibus exsul,
<luc. 7.704>	Quidquid sub Phario positus patiere tyranno;
<luc. 7.705>	Crede deis, longo fatorum crede favori,
<luc. 7.706>	Vincere peius erat. Prohibe lamenta sonare,
<luc. 7.707>	Flere veta populos: lacrimas luctusque remitte.
<luc. 7.708>	Tam mala Pompeii, quam prospera, mundus adoret.
<luc. 7.709>	Adspice securus vultu non supplice reges:
<luc. 7.710>	Adspice possessas urbes, donataque regna,
<luc. 7.711>	Aegyptum Libyamque: et terras elige morti.
<luc. 7.712>	Vidit prima tuae testis Larissa ruinae
<luc. 7.713>	Nobile, nec victum fatis caput. Omnibus illa
<luc. 7.714>	Civibus effudit totas per moenia vires:
<luc. 7.715>	Obvia, ceu laeto, praemittunt munera flentes:
<luc. 7.716>	Pandunt templa, domos: socios se cladibus optant.
<luc. 7.717>	Scilicet immenso superest ex nomine multum:
<luc. 7.718>	Teque minor solo, cunctas impellere gentes
<luc. 7.719>	Rursus in arma potes, rursusque in fata redire.
<luc. 7.720>	Sed, quid opus victo populis aut urbibus? inquit:
<luc. 7.721>	Victori praestate fidem. Tu, Caesar, in alto
<luc. 7.722>	Caedis adhuc cumulo patriae per viscera vadis:
<luc. 7.723>	At tibi iam populos donat gener. Avehit inde
<luc. 7.724>	Pompeium sonipes: gemitus lacrimaeque sequuntur;
<luc. 7.725>	Plurimaque in saevos populi convicia divos.
<luc. 7.726>	Nunc tibi vera fides quaesiti, Magne, favoris
<luc. 7.727>	Contigit, ac fructus. Felix se nescit amari.
<luc. 7.728>	Caesar ut Hesperio vidit satis arva natare
<luc. 7.729>	Sanguine, parcendum ferro manibusque suorum
<luc. 7.730>	Iam ratus, ut viles animas perituraque frustra
<luc. 7.731>	Agmina permisit vitae. Sed castra fugatos
<luc. 7.732>	Ne revocent, pellatque quies nocturna pavorem,
<luc. 7.733>	Protinus hostili statuit succedere vallo,
<luc. 7.734>	Dum Fortuna calet, dum conficit omnia terror,
<luc. 7.735>	Non veritus, grave ne fessis ac Marte subactis
<luc. 7.736>	Hoc foret imperium. Non magno hortamine miles
<luc. 7.737>	In praedam ducendus erat: Victoria nobis
<luc. 7.738>	Plena, viri, dixit: superest pro sanguine merces,
<luc. 7.739>	Quam monstrare meum est: neque enim     donare vocabo,
<luc. 7.740>	Quod sibi quisque dabit.  Cunctis en plena metallis
<luc. 7.741>	Castra patent: raptum Hesperiis e gentibus aurum
<luc. 7.742>	Hic iacet, Eoasque premunt tentoria gazas.
<luc. 7.743>	Tot regum fortuna simul Magnique coacta
<luc. 7.744>	Exspectat dominos: propera praecedere, miles,
<luc. 7.745>	Quos sequeris: quascumque tuas Pharsalia fecit,
<luc. 7.746>	A victis rapiantur opes. Nec plura locutus,
<luc. 7.747>	Impulit amentes aurique cupidine caecos,
<luc. 7.748>	Ire super gladios supraque cadavera patrum,
<luc. 7.749>	Et caesos calcare duces. Quae fossa, quis agger
<luc. 7.750>	Sustineat pretium belli scelerumque petentes!
<luc. 7.751>	Scire volant, quanta fuerint mercede nocentes.
<luc. 7.752>	Invenere quidem spoliato plurima mundo
<luc. 7.753>	Bellorum in sumtus congestae pondera massae:
<luc. 7.754>	Sed non implevit cupientes omnia mentes.
<luc. 7.755>	Quidquid fodit Iber, quidquid Tagus extulit auri,
<luc. 7.756>	Quod legit dives summis Arimaspus arenis
<luc. 7.757>	Ut rapiant, parvo scelus hoc venisse putabunt.
<luc. 7.758>	Cum sibi Tarpeias victor desponderit arces,
<luc. 7.759>	Cum spe Romanae promiserit omnia praedae:
<luc. 7.760>	Decipitur, quod castra rapit. Capit impia plebes
<luc. 7.761>	Cespite patricio somnos: vacuumque cubile
<luc. 7.762>	Regibus infandus miles premit: inque parentum,
<luc. 7.763>	Inque toris fratrum posuerunt membra nocentes:
<luc. 7.764>	Quos agitat vesana quies, somnique furentes:
<luc. 7.765>	Thessalicam miseri versant in pectore pugnam.
<luc. 7.766>	Invigilat cunctis saevum scelus, armaque tota
<luc. 7.767>	Mente agitant, caputoque manus absente moventur,
<luc. 7.768>	Ingemuisse putes campos, terramque nocentem
<luc. 7.769>	Inspirasse animas, iniectumque aera totum
<luc. 7.770>	Manibus, et superam Stygia formidine noctem.
<luc. 7.771>	Exigit a miseris tristes victoria poenas,
<luc. 7.772>	Sibilaque et flammas infert sopor: umbra peremti
<luc. 7.773>	Civis adest: sua quemque premit terroris imago.
<luc. 7.774>	Ille senum vultus, iuvenum videt ille figuras:
<luc. 7.775>	Hunc agitant totis fraterna cadavera somnis:
<luc. 7.776>	Pectore in hoc pater est: omnes in Caesare manes.
<luc. 7.777>	Haud alios, nondum Scythica purgatus in ara,
<luc. 7.778>	Eumenidum vidit vultus Pelopeius Orestes:
<luc. 7.779>	Nec magis adtonitos animi sensere tumultus,
<luc. 7.780>	Cum fureret, Pentheus, aut cum desisset, Agave.
<luc. 7.781>	Hunc omnes gladii, quos aut Pharsalia vidit,
<luc. 7.782>	Aut ultrix visura dies, stringente senatu,
<luc. 7.783>	Illa nocte premunt: hunc infera monstra flagellant.
<luc. 7.784>	Heu quantum poenae misero mens conscia donat,
<luc. 7.785>	Quod Styga, quod manes, ingestaque Tartara somnis
<luc. 7.786>	Pompeio vivente videt! Tamen omnia passo
<luc. 7.787>	Postquam clara dies Pharsalica damna retexit,
<luc. 7.788>	Nulla loci facies revocat feralibus arvis
<luc. 7.789>	Haerentes oculos. Cernit propulsa cruore
<luc. 7.790>	Flumina, et excelsos cumulis aequantia colles
<luc. 7.791>	Corpora, depressos in tabem spectat acervos,
<luc. 7.792>	Et Magni numerat populos: epulisque paratur
<luc. 7.793>	Ille locus, vultus ex quo faciesque iacentum
<luc. 7.794>	Agnoscat. Iuvat Emathiam non cernere terram,
<luc. 7.795>	Et lustrare oculis campos sub clade latentes:
<luc. 7.796>	Fortunam superosque suos in sanguine cernit.
<luc. 7.797>	Ac ne laeta furens scelerum spectacula perdat,
<luc. 7.798>	Invidet igne rogi miseris, coeloque nocenti
<luc. 7.799>	Ingerit Emathiam. Non illum Poenus humator
<luc. 7.800>	Consulis, et Libyca succensae lampade Cannae
<luc. 7.801>	Compellunt, hominum ritus ut servet in hostes:
<luc. 7.802>	Sed meminit, nondum satiata caedibus ira,
<luc. 7.803>	Cives esse suos. Petimus non singula busta,
<luc. 7.804>	Discretosque rogos: unum da gentibus ignem:
<luc. 7.805>	Non interpositis urantur corpora flammis.
<luc. 7.806>	Aut, generi si poena iuvat, nemus exstrue Pindi:
<luc. 7.807>	Erige congestas Oetaeo robore silvas,
<luc. 7.808>	Thessalicam videat Pompeius ab aequore flammam.
<luc. 7.809>	Nil agis hac ira: tabesne cadavera solvat,
<luc. 7.810>	An rogus, haud refert: placido natura receptat
<luc. 7.811>	Cuncta sinu, finemque sui sibi corpora debent.
<luc. 7.812>	Hos, Caesar, populos si nunc non usserit ignis,
<luc. 7.813>	Uret cum terris, uret cum gurgite ponti.
<luc. 7.814>	Communis mundo superest rogus, ossibus astra
<luc. 7.815>	Mixturus. Quocumque tuam Fortuna vocabit,
<luc. 7.816>	Hae quoque eunt animae. Non altius ibis in auras,
<luc. 7.817>	Non meliore loco Stygia sub nocte iacebis.
<luc. 7.818>	Libera Fortunae mors est: capit omnia tellus
<luc. 7.819>	Quae genuit: coelo tegitur, qui non habet urnam.
<luc. 7.820>	Tu, cui dant poenas inhumato funere gentes,
<luc. 7.821>	Quid fugis hanc cladem? quid olentes deseris agros?
<luc. 7.822>	Has trahe, Caesar, aquas: hoc, si potes, utere coelo.
<luc. 7.823>	Sed tibi tabentes populi Pharsalica rura
<luc. 7.824>	Eripiunt, camposque tenent victore fugato.
<luc. 7.825>	Non solum Haemonii, funesta ad pabula belli
<luc. 7.826>	Bistonii venere lupi, tabemque cruentae
<luc. 7.827>	Caedis odorati Pholoen liquere leones.
<luc. 7.828>	Tunc ursi latebras, obscoeni tecta domosque
<luc. 7.829>	Deseruere canes, et quidquid nare sagaci
<luc. 7.830>	Aera non sanum motumque cadavere sensit.
<luc. 7.831>	Iamque diu volucres civilia castra secutae
<luc. 7.832>	Conveniunt. Vos, quae Nilo mutare soletis
<luc. 7.833>	Threicias hiemes, ad mollem serius austrum
<luc. 7.834>	Istis, aves. Numquam tanto se vulture coelum
<luc. 7.835>	Induit, aut plures presserunt aera pennae.
<luc. 7.836>	Omne nemus misit volucres, omnisque cruenta
<luc. 7.837>	Alite sanguineis stillavit roribus arbor.
<luc. 7.838>	Saepe super vultus victoris et impia signa
<luc. 7.839>	Aut cruor aut alto defluxit ab aethere tabes,
<luc. 7.840>	Membraque deiecit iam lassis unguibus ales.
<luc. 7.841>	Sic quoque non omnis populus pervenit ad ossa,
<luc. 7.842>	Inque feras discerptus abit: non intima curant
<luc. 7.843>	Viscera, nec totas avidae sorbere medullas:
<luc. 7.844>	Degustant artus. Latiae pars maxima turbae
<luc. 7.845>	Fastidita iacet; quam sol nimbique diesque
<luc. 7.846>	Longior Emathiis resolutam miscuit arvis.
<luc. 7.847>	Thessalia, infelix, quo tanto crimine, tellus,
<luc. 7.848>	Laesisti superos, ut te tot mortibus unam,
<luc. 7.849>	Tot scelerum fatis premerent?  Quod sufficit aevum,
<luc. 7.850>	Immemor ut donet belli tibi damna vetustas?
<luc. 7.851>	Quae seges infecta surget non decolor herba?
<luc. 7.852>	Quo non Romanos violabis vomere manes?
<luc. 7.853>	Ante novae venient acies, scelerique secundo
<luc. 7.854>	Praestabis nondum siccos hoc sanguine campos.
<luc. 7.865>	Omnia maiorum vertamus busta licebit,
<luc. 7.866>	Et stantes tumulos, et qui radice vetusta
<luc. 7.867>	Effudere suas, victis compagibus, urnas:
<luc. 7.868>	Plus cinerum Haemoniae sulcis telluris aratur,
<luc. 7.869>	Pluraque ruricolis feriuntur dentibus ossa.
<luc. 7.860>	Nullus ab Emathio religasset litore funem
<luc. 7.861>	Navita, nec terram quisquam movisset arator,
<luc. 7.862>	Romani bustum populi: fugerentque coloni
<luc. 7.863>	Umbrarum campos: gregibus dumeta carerent:
<luc. 7.864>	Nullusque auderet pecori permittere pastor
<luc. 7.865>	Vellere surgentem de nostris ossibus herbam;
<luc. 7.866>	Ac, velut impatiens hominum vel solis iniqui
<luc. 7.867>	Limite vel glacie, nuda atque ignota iaceres,
<luc. 7.868>	Si non prima nefas belli, sed sola, tulisses.
<luc. 7.869>	O superi, liceat terras odisse nocentes.
<luc. 7.870>	Quid totum premitis, quid totum solvitis orbem?
<luc. 7.871>	Hesperiae clades, et flebilis unda Pachyni,
<luc. 7.872>	Et Mutina, et Leucas puros fecere Philippos.
<luc. 8.1>	Iam super Herculeas fauces nemorosaque Tempe,
<luc. 8.2>	Haemoniae deserta petens dispendia silvae,
<luc. 8.3>	Cornipedem exhaustum cursu stimulisque negantem
<luc. 8.4>	Magnus agens, incerta fugae vestigia turbat,
<luc. 8.5>	Implicitasque errore vias.  Pavet ille fragorem
<luc. 8.6>	Motorum ventis nemorum; comitumque suorum,
<luc. 8.7>	Qui post terga ferit, trepidum laterique timentem
<luc. 8.8>	Exanimat. Quamvis summo de culmine lapsus,
<luc. 8.9>	Nondum vile sui pretium scit sanguinis esse,
<luc. 8.10>	Seque memor fati tantae mercedis habere
<luc. 8.11>	Credit adhuc iugulum, quantum pro Caesaris ipse
<luc. 8.12>	Avulsa cervice daret. Deserta sequentem
<luc. 8.13>	Non patitur tutis fatum celare latebris
<luc. 8.14>	Clara viri facies. Multi, Pharsalica castra
<luc. 8.15>	Cum peterent, nondum fama prodente ruinas,
<luc. 8.16>	Occursu stupuere ducis, vertigine rerum
<luc. 8.17>	Adtoniti: cladisque suae vix ipse fidelis
<luc. 8.18>	Auctor erat. Gravis est Magno, quicumque malorum
<luc. 8.19>	Testis adest. Cunctis ignotus gentibus esse
<luc. 8.20>	Mallet, et obscuro tutus transire per orbem
<luc. 8.21>	Nomine; sed longi poenas Fortuna favoris
<luc. 8.22>	Exigit a misero, quae tanto pondere famae
<luc. 8.23>	Res premit adversas, fatisque prioribus urget.
<luc. 8.24>	Nunc festinatos nimium sibi sentit honores,
<luc. 8.25>	Actaque lauriferae damnat Sullana iuventae.
<luc. 8.26>	Nunc et Corycias classes, et Pontica signa
<luc. 8.27>	Deiectum meminisse piget. Sic longius aevum
<luc. 8.28>	Destruit ingentes animos, et vita superstes
<luc. 8.29>	Imperio. Nisi summa dies cum fine bonorum
<luc. 8.30>	Adfuit, et celeri praevertit tristia leto,
<luc. 8.31>	Dedecori est fortuna prior. Quisquamne secundis
<luc. 8.32>	Tradere se fatis audet, nisi morte parata?
<luc. 8.33>	Litora contigerat, per quae Peneius amnis
<luc. 8.34>	Emathia iam clade rubens exibat in aequor.
<luc. 8.35>	Inde ratis trepidum, ventis et fluctibus impar,
<luc. 8.36>	Flumineis vix tuta vadis, evexit in altum.
<luc. 8.37>	Cuius adhuc remis quatitur Corcyra sinusque
<luc. 8.38>	Leucadii, Cilicum dominus terraeque Liburnae,
<luc. 8.39>	Exiguam vector pavidus correpsit in alnum.
<luc. 8.40>	Conscia curarum, secreta in litora Lesbi
<luc. 8.41>	Flectere vela iubes, qua tunc tellure latebas,
<luc. 8.42>	Moestior, in mediis quam si, Cornelia, campis
<luc. 8.43>	Emathiae stares. Tristes praesagia curas
<luc. 8.44>	Exagitant: trepida quatitur formidine somnus:
<luc. 8.45>	Thessaliam nox omnis habet: tenebrisque remotis
<luc. 8.46>	Rupis in abruptae scopulos extremaque curris
<luc. 8.47>	Litora, prospiciens fluctus: nutantia longe
<luc. 8.48>	Semper prima vides venientis vela carinae,
<luc. 8.49>	Quaerere nec quidquam  de fato coniugis audes.
<luc. 8.50>	En ratis, ad vestros quae tendit carbasa portus,
<luc. 8.51>	Quid ferat ignoras: et nunc tibi summa pavoris,
<luc. 8.52>	Nuntius armorum tristis, rumorque sinister.
<luc. 8.53>	Victus adest coniux. Quid perdis tempora luctus?
<luc. 8.54>	Cum possis iam flere, times. Tunc puppe propinqua
<luc. 8.55>	Prosiluit, crimenque deum crudele notavit,
<luc. 8.56>	Deformem pallore ducem, vultusque prementem
<luc. 8.57>	Canitie, atque atro squalentes pulvere vestes.
<luc. 8.58>	Obvia nox miserae coelum lucemque tenebris
<luc. 8.59>	Abstulit, atque animam clausit dolor: omnia nervis
<luc. 8.60>	Membra relicta labant: riguerunt corda, diuque
<luc. 8.61>	Spe mortis decepta iacet. Iam fune ligato
<luc. 8.62>	Litoribus, lustrat vacuas Pompeius arenas.
<luc. 8.63>	Quem postquam propius famulae videre fideles,
<luc. 8.64>	Non ultra gemitus tacitos incessere fata
<luc. 8.65>	Permisere sibi, frustraque adtollere terra
<luc. 8.66>	Semianimem conantur heram: quam pectore Magnus
<luc. 8.67>	Ambit, et adstrictos refovet complexibus artus.
<luc. 8.68>	Coeperat in summum revocato sanguine corpus
<luc. 8.69>	Pompeii sentire manus, moestamque mariti
<luc. 8.70>	Posse pati faciem: prohibet succumbere fatis
<luc. 8.71>	Magnus, et immodicos castigat voce dolores:
<luc. 8.72>	Nobile cur robur Fortunae vulnere primo,
<luc. 8.73>	Femina, tantorum titulis insignis avorum,
<luc. 8.74>	Frangis?  Habes aditum mansurae in saecula famae.
<luc. 8.75>	Laudis in hoc sexu, non legum iura, nec arma,
<luc. 8.76>	Unica materia est coniux miser.  Erige mentem,
<luc. 8.77>	Et tua cum fatis pietas decertet, et ipsum,
<luc. 8.78>	Quod sum vicus, ama. Nunc sum tibi gloria maior,
<luc. 8.79>	A me quod fasces, et quod pia turba senatus,
<luc. 8.80>	Tantaque discessit regum manus. Incipe Magnum
<luc. 8.81>	Sola sequi. Deformis, adhuc vivente marito,
<luc. 8.82>	Summus et augeri vetitus dolor. Ultima debet
<luc. 8.83>	Esse fides, lugere virum.  Tu nulla tulisti
<luc. 8.84>	Bello damna meo. Vivit post proelia Magnus,
<luc. 8.85>	Sed Fortuna perit: quod defles, illud amasti
<luc. 8.86>	Vocibus his correpta viri, vix aegra levavit
<luc. 8.87>	Membra solo, tales gemitu rumpente querelas:
<luc. 8.88>	O utinam in thalamos invisi Caesaris issem
<luc. 8.89>	Infelix coniux , et nulli laeta marito!
<luc. 8.90>	Bis nocui mundo: me pronuba ducit Erinnys
<luc. 8.91>	Crassorumque umbrae; devotaque manibus illis
<luc. 8.92>	Assyrios in castra tuli civilia casus,
<luc. 8.93>	Praecipitesque dedi populos, cunctosque fugavi
<luc. 8.94>	A caussa meliore deos.  O maxime coniux,
<luc. 8.95>	O thalamis indigne meis, hoc iuris habebat
<luc. 8.96>	In tantum Fortuna caput! Cur impia nupsi,
<luc. 8.97>	Si miserum factura fui?  Nunc accipe poenas,
<luc. 8.98>	Sed quas sponte luam. Quo sit tibi mollius aequor,
<luc. 8.99>	Certa fides regum, totusque paratior orbis,
<luc. 8.100>	Sparge mari comitem. Mallem felicibus armis
<luc. 8.101>	Dependisse caput: nunc clades denique lustra,
<luc. 8.102>	Magne, tuas.   Ubicumque iaces, civilibus armis
<luc. 8.103>	Nostros ulta toros, ades huc atque exige poenas,
<luc. 8.104>	Iulia crudelis, placataque pellice caesa,
<luc. 8.105>	Magno parce tuo. Sic fata, iterumque refusa
<luc. 8.106>	Coniugis in gremium, cunctorum lumina solvit
<luc. 8.107>	In lacrimas. Duri flectuntur pectora Magni,
<luc. 8.108>	Siccaque Thessalia confundit lumina Lesbos.
<luc. 8.109>	Tunc Mitylenaeum  pleno iam litore vulgus
<luc. 8.110>	Adfatur Magnum: Si maxima gloria nobis
<luc. 8.111>	Semper erit, tanti pignus servasse mariti,
<luc. 8.112>	Tu quoque devotos  sacro tibi foedere muros,
<luc. 8.113>	Oramus, sociosque lares dignare vel una
<luc. 8.114>	Nocte tua: fac, Magne, locum, quem cuncta revisant
<luc. 8.115>	Saecula, quem veniens hospes Romanus adoret.
<luc. 8.116>	Nulla tibi subeunda magis  sunt moenia victo.
<luc. 8.117>	Omnia victoris possunt sperare favorem:
<luc. 8.118>	Haec iam crimen habet. Quid, quod iacet insula ponto,
<luc. 8.119>	Caesar eget ratibus?  Procerum pars magna coibit,
<luc. 8.120>	Certa loci. Noto reparandum est litore bellum
<luc. 8.121>	Accipe templorum cultus, aurumque deorum:
<luc. 8.122>	Accipe, si terris, si puppibus ista iuventus
<luc. 8.123>	Aptior est: tota, quantum valet, utere Lesbo.
<luc. 8.124>	[Accipe: ne Caesar rapiat, tu victus habeto.]
<luc. 8.125>	Hoc solum crimen meritae bene detrahe terrae,
<luc. 8.126>	Ne nostram videare fidem felixque secutus,
<luc. 8.127>	Et damnasse miser.  Tali pietate virorum
<luc. 8.128>	Laetus in adversis, et mundi nomine gaudens
<luc. 8.129>	Esse fidem, Nullum toto mihi,  dixit, in orbe
<luc. 8.130>	Gratius esse solum, non parvo pignore vobis
<luc. 8.131>	Ostendi.  Tenuit nostros hac obside Lesbos
<luc. 8.132>	Adfectus: hic sacra domus carique penates,
<luc. 8.133>	Hic mihi Roma fuit.   Non ulla in litora puppim
<luc. 8.134>	Ante dedi fugiens, saevi cum Caesaris iram
<luc. 8.135>	Iam scirem meritam, servata coniuge, Lesbon,
<luc. 8.136>	Non veritus tantam  veniae committere vobis
<luc. 8.137>	Materiem.  Sed iam satis est fecisse nocentes:
<luc. 8.138>	Fata mihi totum mea sunt agitanda per orbem.
<luc. 8.139>	Heu nimium felix aeterno nomine Lesbos,
<luc. 8.140>	Sive doces populos regesque admittere Magnum,
<luc. 8.141>	Seu praestas mihi sola fidem.  Nam quaerere certum   est.
<luc. 8.142>	Fas quibus in terris, ubi sit scelus. Accipe, numen,
<luc. 8.143>	Si quod adhuc mecum es, votorum   extrema meorum:
<luc. 8.144>	Da similes Lesbo populos, qui Marte subactum
<luc. 8.145>	Non intrare suos, infesto Caesare, portus,
<luc. 8.146>	Non exire vetent.  Dixit, moestamque carinae
<luc. 8.147>	Imposuit comitem. Cunctos mutare putares
<luc. 8.148>	Tellurem patriumque solum: sic litore toto
<luc. 8.149>	Plangitur: infestae tenduntur in aethera dextrae:
<luc. 8.150>	Pompeiumque minus, cuius Fortuna dolorem
<luc. 8.151>	Moverat, ast illam, quam toto tempore belli
<luc. 8.152>	Ut civem videre suam, discedere cernens
<luc. 8.153>	Ingemuit populus: quam vix, si castra mariti
<luc. 8.154>	Victoris peteret, siccis dimittere matres
<luc. 8.155>	Iam poterant oculis: tanto devinxit amore
<luc. 8.156>	Hos pudor, hos probitas, castique modestia vultus,
<luc. 8.157>	Quod, submissa nimis, nulli gravis hospita turbae,
<luc. 8.158>	Stantis adhuc fati vixit, quasi coniuge victo.
<luc. 8.159>	Iam pelago medios Titan demissus ad ignes,
<luc. 8.160>	Nec quibus abscondit, nec si quibus exerit orbem,
<luc. 8.161>	Totus erat: vigiles Pompeii in pectore curae
<luc. 8.162>	Nunc socias adeunt Romani foederis urbes,
<luc. 8.163>	Et varias regum  mentes, nunc invia mundi
<luc. 8.164>	Arva super nimios soles Austrumque iacentes.
<luc. 8.165>	Saepe labor moestus curarum odiumque futuri
<luc. 8.166>	Proiecit fessos incerti pectoris aestus,
<luc. 8.167>	Rectoremque ratis de cunctis consulit astris:
<luc. 8.168>	Unde notet terras; quae sit mensura secandi
<luc. 8.169>	Aequoris in coelo; Syriam quo sidere servet:
<luc. 8.170>	Aut quotus in plaustro Libyam bene dirigat ignis.
<luc. 8.171>	Doctus ad haec fatur taciti servator Olympi:
<luc. 8.172>	Signifero quaecumque fluunt labentia coelo,
<luc. 8.173>	Numquam stante polo, miseros fallentia nautas
<luc. 8.174>	Sidera non sequimur: sed qui non mergitur undis
<luc. 8.175>	Axis inocciduus, gemina clarissimus Arcto,
<luc. 8.176>	Ille regit puppes. Hic cum mihi semper in altum
<luc. 8.177>	Surget et instabit summis minor Ursa ceruchis;
<luc. 8.178>	Bosporon et Scythiae curvantem litora pontum
<luc. 8.179>	Spectamus.  Quidquid descendit ab arbore summa
<luc. 8.180>	Arctophylax, propiorque mari Cynosura feretur,
<luc. 8.181>	In Syriae portus tendit ratis. Inde Canopos
<luc. 8.182>	Excipit, Australi coelo contenta vagari
<luc. 8.183>	Stella, timens Borean: illa quoque perge sinistra,
<luc. 8.184>	Trans Pharon, in medio tanget ratis aequore Syrtes.
<luc. 8.185>	Sed quo vela dari, quo nunc pede carbasa tendi
<luc. 8.186>	Nostra iubes?  Dubio contra cui pectore Magnus,
<luc. 8.187>	Hoc solum toto, respondit, in aequore serva,
<luc. 8.188>	Ut sit ab Emathiis semper tua longius oris
<luc. 8.189>	Puppis, et Hesperiam pelago coeloque relinquas:
<luc. 8.190>	Cetera da ventis. Comitem pignusque recepi
<luc. 8.191>	Depositum: tunc certus eram, quae litora vellem;
<luc. 8.192>	Nunc portum Fortuna dabit. Sic fatur: at ille
<luc. 8.193>	Iusto vela modo pendentia cornibus aequis
<luc. 8.194>	Torsit, et in laevum puppim dedit, utque secaret,
<luc. 8.195>	Quas Samiae cautes et quas Chios asperat, undas,
<luc. 8.196>	Hos dedit in proram, tenet hos in puppe rudentes.
<luc. 8.197>	Aequora senserunt motus, aliterque secante
<luc. 8.198>	Iam pelagus rostro, nec idem spectante carina,
<luc. 8.199>	Mutavere sonum. Non sic moderator equorum,
<luc. 8.200>	Dexteriore rota laevum cum circuit axem,
<luc. 8.201>	Cogit inoffensae currus accedere metae.
<luc. 8.202>	Ostendit terras Titan, et sidera texit.
<luc. 8.203>	Sparsus ab Emathia fugit quicumque procella,
<luc. 8.204>	Adsequitur Magnum: primusque a litore Lesbi
<luc. 8.205>	Occurrit natus, procerum mox turba fidelis.
<luc. 8.206>	Nam neque deiecto fatis, acieque fugato
<luc. 8.207>	Abstulerat Magno reges Fortuna ministros:
<luc. 8.208>	Terrarum dominos et sceptra Eoa tenentes
<luc. 8.209>	Exsul habet comites. Iubet ire in devia mundi
<luc. 8.210>	Deiotarum, qui sparsa ducis vestigia legit.
<luc. 8.211>	Quando, ait, Emathiis amissus cladibus orbis
<luc. 8.212>	Qua Romanus erat, superest, fidissime regum,
<luc. 8.213>	Eoam tentare fidem, populosque bibentes
<luc. 8.214>	Euphraten, et adhuc securum a Caesare Tigrim.
<luc. 8.215>	Ne pigeat Magno quaerentem fata remotas
<luc. 8.216>	Medorum penetrare domos, Sythicosque recessus,
<luc. 8.217>	Et totum mutare diem, vocesque superbo
<luc. 8.218>	Arsacidae perferre meas: Si foedera nobis
<luc. 8.219>	Prisca manent, mihi per Latium iurata Tonantem,
<luc. 8.220>	Per vestros obstricta magos, implete pharetras,
<luc. 8.221>	Armeniosque arcus Geticis intendite nervis:
<luc. 8.222>	Si vos, o Parthi, peterem cum  Caspia claustra,
<luc. 8.223>	Et sequerer duros aeterni Martis Alanos,
<luc. 8.224>	Passus Achaemeniis late discurrere campis,
<luc. 8.225>	In tutam trepidos numquam  Babylona coegi.
<luc. 8.226>	Arva super Cyri, Chaldaeique ultima regni
<luc. 8.227>	Qua rapidus Ganges et qua Nysaeus  Hydaspes
<luc. 8.228>	Accedunt pelago, Phoebi surgentis ab igne
<luc. 8.229>	Iam propior, quam Persis, eram: tamen omnia vincens
<luc. 8.230>	Sustinui nostris vos tantum deesse triumphis:
<luc. 8.231>	Solus et e numero regum telluris Eoae
<luc. 8.232>	Ex aequo me Parthus adit. Nec munere Magni
<luc. 8.233>	Stant semel Arsacidae. Quis enim post vulnera cladis
<luc. 8.234>	Assyriae iustas Latii compescuit iras?
<luc. 8.235>	Tot meritis obstricta meis, nunc Parthia ruptis
<luc. 8.236>	Excedat claustris vetitam per saecula ripam,
<luc. 8.237>	Zeugmaque Pellaeum. Pompeio vincite, Parthi;
<luc. 8.238>	Vinci Roma volet. Regem parere iubenti
<luc. 8.239>	Ardua non piguit, positisque insignibus aulae
<luc. 8.240>	Egreditur, famuli raptos indutus amictus.
<luc. 8.241>	In dubiis tutum est inopem simulare tyranno.
<luc. 8.242>	Quanto igitur mundi dominis securius aevum
<luc. 8.243>	Verus pauper agit!  Dimisso in litora rege,
<luc. 8.244>	Ipse per Icariae scopulos, Ephesumque relinquens,
<luc. 8.245>	Et placidi Colophona maris, spumantia parvae
<luc. 8.246>	Radit saxa Sami: spirat de litore Coo
<luc. 8.247>	Aura fluens: Gnidon inde fugit, claramque relinquit
<luc. 8.248>	Sole Rhodon, magnosque sinus Telmessidos undae
<luc. 8.249>	Compensat medio pelago. Pamphylia puppi
<luc. 8.250>	Occurrit tellus: nec se committere muris
<luc. 8.251>	Ausus adhuc ullis, te primum, parva Phaseli,
<luc. 8.252>	Magnus adit. Nam te metui vetat incola rarus.
<luc. 8.253>	Exhaustaeque domus populis; maiorque carinae,
<luc. 8.254>	Quam tua, turba fuit. Tendens hinc carbasa rursus
<luc. 8.255>	Iam Taurum, Tauroque videt Dipsunta cadentem.
<luc. 8.256>	Crederet hoc Magnus, pacem cum praestitit undis
<luc. 8.257>	Et sibi consultum.  Cilicum per litora tutus
<luc. 8.258>	Parva puppe fugit: sequitur pars magna senatus
<luc. 8.259>	Ad profugum collecta ducem: parvisque Celendris,
<luc. 8.260>	Qua portu mittitque rates recipitque Selinus,
<luc. 8.261>	In Procerum coetu tandem moesta ora resolvit
<luc. 8.262>	Vocibus his Magnus: Comites bellique fugaeque,
<luc. 8.263>	Atque instar patriae, quamvis in litore nudo,
<luc. 8.264>	In Cilicum terra, nullis circumdatus armis
<luc. 8.265>	Consultem, rebusque novis exordia quaeram,
<luc. 8.266>	Ingentes praestate animos: non omnis in arvis
<luc. 8.267>	Emathiis cecidi, nec sic mea fata premuntur,
<luc. 8.268>	Ut nequeam relevare caput, cladesque receptas
<luc. 8.269>	Excutere. An Libyae Marium potuere ruinae
<luc. 8.270>	Erigere in fasces, plenis et reddere fastis:
<luc. 8.271>	Me pressum leviore manu Fortuna tenebit?
<luc. 8.272>	Mille meae Graio volvuntur in aequore puppes,
<luc. 8.273>	Mille duces: sparsit potius Pharsalia nostras,
<luc. 8.274>	Quam subvertit, opes. Sed me vel sola tueri
<luc. 8.275>	Fama potest rerum, toto quas gessimus orbe,
<luc. 8.276>	Et nomen, quod mundus amat.    Vos pendite regna
<luc. 8.277>	Viribus atque fide, Libyen, Parthosque, Pharonque,
<luc. 8.278>	Quaenam Romanis deceat succurrere rebus.
<luc. 8.279>	Ast ego curarum, proceres, arcana mearum
<luc. 8.280>	Expromam, mentisque meae quo pondera vergant.
<luc. 8.281>	Aetas Niliaci nobis suspecta tyranni est:
<luc. 8.282>	Ardua quippe fides robustos exigit annos.
<luc. 8.283>	Hinc anceps dubii terret sollertia Mauri:
<luc. 8.284>	Namque memor generis Carthaginis impia proles
<luc. 8.285>	Imminet Hesperiae, multusque in pectore vano est
<luc. 8.286>	Hannibal; obliquo maculat qui sanguine regnum,
<luc. 8.287>	Et Numidas contingit avos, iam supplice Varo
<luc. 8.288>	Intumuit, viditque loco Romana secundo.
<luc. 8.289>	Quare agite, Eoum, comites, properemus in orbem.
<luc. 8.290>	Dividit Euphrates ingentem gurgite mundum,
<luc. 8.291>	Caspiaque immensos seducunt claustra recessus,
<luc. 8.292>	Et polus Assyrias alter noctesque diesque
<luc. 8.293>	Vertit, et abruptum est nostro mare discolor unda,
<luc. 8.294>	Oceanusque suus. Regnandi sola voluntas.
<luc. 8.295>	Celsior in campis sonipes, et fortior arcus;
<luc. 8.296>	Nec puer aut senior letales tendere nervos
<luc. 8.297>	Segnis, et a nulla mors est incerta sagitta.
<luc. 8.298>	Primi Pellaeas arcu fregere sarissas,
<luc. 8.299>	Bactraque Medorum sedem, murisque superbam
<luc. 8.300>	Assyrias Babylona domos.  Nec pila timentur
<luc. 8.301>	Nostra nimis Parthis, audentque in bella venire,
<luc. 8.302>	Experti Scythicas, Crasso pereunte, sagittas.
<luc. 8.303>	Spicula nec solo spargunt fidentia ferro;
<luc. 8.304>	Stridula sed multo saturantur tela veneno.
<luc. 8.305>	Vulnera parva nocent, fatumque in sanguine summo est
<luc. 8.306>	O utinam non tanta mihi fiducia saeviis
<luc. 8.307>	Esset in Arsacidis! Fatis nimis aemula nostris
<luc. 8.308>	Fata movent Medos, multumque in gente deorum est
<luc. 8.309>	Effundam populos alia tellure revulsos,
<luc. 8.310>	Excitosque suis immittam sedibus ortus.
<luc. 8.311>	Quodsi nos Eoa fides et barbara fallunt
<luc. 8.312>	Foedera, vulgati supra commercia mundi
<luc. 8.313>	Naufragium Fortuna ferat.   Non regna precabor,
<luc. 8.314>	Quae feci; sed magna feram solatia mortis
<luc. 8.315>	Orbe iacens alio, nihil haec in membra cruente,
<luc. 8.316>	Nil socerum fecisse pie.  Sed cuncta revolvens
<luc. 8.317>	Vitae fata meae, semper venerabilis illa
<luc. 8.318>	Orbis parte fui: quantus  Maeotida supra!
<luc. 8.319>	Quantus apud Tanaim  toto conspectus in ortu!
<luc. 8.320>	Quas magis in terras nostrum felicibus actis
<luc. 8.321>	Nomen abit, aut unde redit maiore triumpho?
<luc. 8.322>	Roma, fave coeptis: quid enim tibi laetius umquam
<luc. 8.323>	Praestiterint superi, quam, si civilia Partho
<luc. 8.324>	Milite bella geras, tantam consumere gentem,
<luc. 8.325>	Et nostris miscere malis?  Cum Caesaris arma
<luc. 8.326>	Concurrent Medis,  aut me Fortuna necesse est
<luc. 8.327>	Vindicet, aut Crassos.  Sic fatus, murmure sentit
<luc. 8.328>	Consilium  damnasse viros: quos Lentulus omnes
<luc. 8.329>	Virtutis stimulis et nobilitate dolendi
<luc. 8.330>	Praecessit, dignasque tulit modo consule voces:
<luc. 8.331>	Siccine Thessaliae mentem fregere ruinae?
<luc. 8.332>	Una dies mundi damnavit fata? secundum
<luc. 8.333>	Emathiam lis tanta datur? iacet omne cruenti
<luc. 8.334>	Vulneris auxilium? solos tibi, Magne, reliquit
<luc. 8.335>	Parthorum Fortuna pedes?    Quid transfuga mundi
<luc. 8.336>	Terrarum totos tractus coelumque perosus,
<luc. 8.337>	Adversosque polos alienaque sidera quaeris,
<luc. 8.338>	Chaldaeos culture deos, et barbara sacra,
<luc. 8.339>	Parthorum famulus?   Quid caussa obtendtur armis
<luc. 8.340>	Libertatis amor?   Miserum quid decipis orbem,
<luc. 8.341>	Si servire potes?  Te, quem Romana regentem
<luc. 8.342>	Horruit auditu, quem captos ducere reges
<luc. 8.343>	Vidit ab Hyrcanis, Indoque a litore, silvis,
<luc. 8.344>	Deiectum fatis, humilem, fractumque videbit,
<luc. 8.345>	Extolletque animos Latium vesanus in orbem,
<luc. 8.346>	Se simul, et Romam, Pompeio supplice, mensus?
<luc. 8.347>	Nil animis fatisque tuis effabere dignum:
<luc. 8.348>	Exiget ignorans Latiae commercia linguae,
<luc. 8.349>	Ut lacrimis se, Magne roges.   Patimurne pudoris
<luc. 8.350>	Hoc vulnus, clades ut Parthia vindicet ante
<luc. 8.351>	Hesperias, quam Roma suas?   Civilibus armis
<luc. 8.352>	Elegit te nempe ducem.  Quid vulnera nostra
<luc. 8.353>	In Scythicos spargis populos, cladesque latentes?
<luc. 8.354>	Quid Parthos transire doces?  Solatia tanti
<luc. 8.355>	Perdit Roma mali, nullos admittere reges
<luc. 8.356>	Sed civi servire suo.   Iuvat ire per orbem
<luc. 8.357>	Ducentem saevas Romana in moenia gentes,
<luc. 8.358>	Signaque ab Euphrate cum Crassis capta sequentem?
<luc. 8.359>	Qui solus regum, fato celante favorem.
<luc. 8.360>	Defuit Emathiae, nunc  tantas ille lacesset
<luc. 8.361>	Auditi victoris opes, aut iungere fata
<luc. 8.362>	Tecum , Magne, volet?    Non haec fiducia genti est.
<luc. 8.363>	Omnis in Arctois populus quicumque pruinis
<luc. 8.364>	Nascitur, indomitus bellis, et mortis amator.
<luc. 8.365>	Quidquid ad Boos tractus mundique teporem
<luc. 8.366>	Labitur, emollit gentes dementia coeli.
<luc. 8.367>	Illic et laxas vestes, et fluxa virorum
<luc. 8.368>	Velamenta vides. Parthus per Medica rura,
<luc. 8.369>	Sarmaticos inter campos, effusaque plano
<luc. 8.370>	Tigridis arva solo, nulli superabilis hosti est
<luc. 8.371>	Libertate fugae: sed non, ubi terra tumebit,
<luc. 8.372>	Aspera conscendet montis iuga; nec per opacas
<luc. 8.373>	Bella geret tenebras incerto debilis arcu,
<luc. 8.374>	Nec franget nando violenti vorticis amnem,
<luc. 8.375>	Nec tota in pugna perfusus sanguine membra
<luc. 8.376>	Exiget aestivum calido sub pulvere solem.
<luc. 8.377>	Non aries illis, non ulla est machina belli:
<luc. 8.378>	Haud fossas implere valent: Parthoque sequente
<luc. 8.379>	Murus erit, quodcumque potest obstare sagittae.
<luc. 8.380>	Pugna levis, bellumque fugax, turmaeque vagante,
<luc. 8.381>	Et melior cessisse loco, quam pellere, miles.
<luc. 8.382>	Illita tela dolis, nec Martem cominus umquam
<luc. 8.383>	Ausa pati virtus, sed longe tendere nervos,
<luc. 8.384>	Et, quo ferre velint, permittere vulnera ventis.
<luc. 8.385>	Ensis habet vires, et gens quaecumque virorum est,
<luc. 8.386>	Bella gerit gladiis; nam Medos proelia prima
<luc. 8.387>	Exarmant, vacuaeque iubent remeare pharetrae.
<luc. 8.388>	Nulla manus illis fiducia, tota veneni est.
<luc. 8.389>	Credis, Magne, viros, quos in discrimina belli
<luc. 8.390>	Cum ferro venisse parum  est? Tentare pudendum
<luc. 8.391>	Auxilium tanti est, toto divisus ut orbe
<luc. 8.392>	A terra moriare tua? tibi barbara tellus
<luc. 8.393>	Incumbat? te parva tegant ac vilia busta,
<luc. 8.394>	Invidiosa tamen, Crasso quaerente sepulchrum?
<luc. 8.395>	Sed tua sors levior, quoniam mors ultima poena est,
<luc. 8.396>	Nec metuenda viris. At non Cornelia letum
<luc. 8.397>	Infando sub rege timet. Num barbara nobis
<luc. 8.398>	Est ignota Venus, quas ritu caeca ferarum
<luc. 8.399>	Polluit innumeris leges et foedera tedae
<luc. 8.400>	Coniugibus? thalamique patent secreta nefandi.
<luc. 8.401>	Inter mille nurus epulis vesana meroque
<luc. 8.402>	Regia non ullos exceptos legibus horret
<luc. 8.403>	Concubitus: tot femineis complexibus unum
<luc. 8.404>	Non lassat nox una marem. Iacuere sorores
<luc. 8.405>	In fratrum thalamis, sacrataque pignora matrum.
<luc. 8.406>	Damnat apud gentes sceleris non sponte peracti
<luc. 8.407>	Oedipodionias infelix fabula Thebas:
<luc. 8.408>	Parthorum dominus quoties sic sanguine mixto
<luc. 8.409>	Nascitur Arsacides!  Cui fas implere parentem,
<luc. 8.410>	Quid rear esse nefas?  Proles tam clara Metelli
<luc. 8.411>	Stabit barbarico coniux millesima lecto:
<luc. 8.412>	Quamquam non ulli plus regia, Magne, vacabit
<luc. 8.413>	Saevitia stimulante Venus, titulisque virorum.
<luc. 8.414>	Nam quo plura iuvent Parthum portenta, fuisse
<luc. 8.415>	Hanc sciet et Crassi: ceu pridem debila fatis
<luc. 8.416>	Assyriia, trahitur cladis captiva vetustae.
<luc. 8.417>	Haereat Eoae vulnus miserabile sortis;
<luc. 8.418>	Non solum auxilium funesto a rege petisse,
<luc. 8.419>	Sed gessisse prius bellum civile pudebit.
<luc. 8.420>	Nam quod apud populos crimen socerique tuumque
<luc. 8.421>	Maius erit, quam quod, vobis miscentibus arma,
<luc. 8.422>	Crassorum vindicta perit?  Incurrere cuncti
<luc. 8.423>	Debuerant in Bactra duces, et ne qua vacarent
<luc. 8.424>	Arma, vel Arctoum Dacis Rhenique catervis
<luc. 8.425>	Imperii nudare latus, dum perfida Susa
<luc. 8.426>	In tumulos prolapsa virum, Babylonque iacerent.
<luc. 8.427>	Assyriae paci finem, Fortuna, precamur:
<luc. 8.428>	Et, si Thessaliae bellum civile peractum est,
<luc. 8.429>	Ad Partho, qui vicit, eat.  Gens unica mundi est,
<luc. 8.430>	De qua Caesareis possim  gaudere triumphis.
<luc. 8.431>	Non tibi, cum primum gelidum transibis Araxen,
<luc. 8.432>	Umbra senis moesti Scythicis confixa sagittis
<luc. 8.433>	Ingeret has voces?  Tu, quem post funera nostra
<luc. 8.434>	Ultorem cinerum nudae speravimus umbrae,
<luc. 8.435>	Ad foedus pacemque venis?   Tunc plurima cladis
<luc. 8.436>	Occurrent monimenta tibi: quae moenia trunci
<luc. 8.437>	Lustrarunt cervice duces, ubi nomina tanta
<luc. 8.438>	Obruit Euphrates, et nostra cadavera Tigris
<luc. 8.439>	Detulit in terras, ac reddidit. Ire per ista
<luc. 8.440>	Si potes, in media socerum quoque, Magne, sedentem
<luc. 8.441>	Thessalia placare potes.  Quin respicis orbem
<luc. 8.442>	Romanum?     Si regna times proiecta sub Austro,
<luc. 8.443>	Infidumque Iubam, petimus Pharon arvaque Lagi.
<luc. 8.444>	Syrtibus hinc Libycis tuto est Aegyptus: at inde
<luc. 8.445>	Gurgite septeno rapidus mare submovet amnis:
<luc. 8.446>	Terra suis contenta bonis, non indiga mercis
<luc. 8.447>	Aut Iovis: in solo tanta est fiducia  Nilo.
<luc. 8.448>	Sceptra puer Ptolemaeus habet, tibi debita, Magne,
<luc. 8.449>	Tutelae commissa tuae. Quis nominis umbram
<luc. 8.450>	Horreat?  Innocua est aetas: nec iura fidemque
<luc. 8.451>	Respectumque deum veteris speraveris aulae.
<luc. 8.452>	Nil pudet adsuetos sceptris: mitissima sors est
<luc. 8.453>	Regnorum sub rege novo. Non plura locutus
<luc. 8.454>	Impulit huc animos. Quantum spes ultima rerum
<luc. 8.455>	Libertatis habet! Victa est sententia Magni.
<luc. 8.456>	Tunc Cilicum liquere solum, Cyproque citatas
<luc. 8.457>	Immisere rates, nullas cui praetulit aras
<luc. 8.458>	Undae diva memor Paphiae, si numina nasci
<luc. 8.459>	Credimus, aut quemquam fas est coepisse deorum.
<luc. 8.460>	Haec ubi deseruit Pompeius litora, totos
<luc. 8.461>	Emensus Cypri scopulos, quibus exit in Austrum,
<luc. 8.462>	Inde maris vasti transverso vertitur aestu:
<luc. 8.463>	Nec tenuit gratum nocturno lumine montem,
<luc. 8.464>	Infimaque Aegypti pugnaci litora velo
<luc. 8.465>	Vix tetigit, qua dividui pars maxima Nili
<luc. 8.466>	In vada decurrit Pelusia septimus amnis.
<luc. 8.467>	Tempus erat, quo Libra pares examinat horas,
<luc. 8.468>	Non uno plus aequa die, noctique rependit
<luc. 8.469>	Lux minor hibernae verni solatia damni.
<luc. 8.470>	Comperit ut regem Casio se monte tenere,
<luc. 8.471>	Flectit iter: nec Phoebus adhuc, nec carbasa languent.
<luc. 8.472>	Iam rapido speculator eques per litora cursu
<luc. 8.473>	Hospitis adventu pavidam compleverat aulam.
<luc. 8.474>	Consilii vix tempus erat: tamen omnia monstra
<luc. 8.475>	Pellaeae colere domus: quos inter Achoreus,
<luc. 8.476>	Iam placidus senio, fractisque modestior annis,
<luc. 8.477>	(Hunc genuit, custos Nili crescentis in arva,
<luc. 8.478>	Memphis vana sacrit; illo cultore deorum
<luc. 8.479>	Lustra suae Phoebes non unus vixerat Apis)
<luc. 8.480>	Consilii vox prima fuit; meritumque, fidemque,
<luc. 8.481>	Sacraque defuncti iactavit pignora patris.
<luc. 8.482>	Sed, melior suadere malis, et nosse tyrannos,
<luc. 8.483>	Ausus Pompeium leto damnasse Pothinus:
<luc. 8.484>	Ius et fas multos faciunt, Ptolemaee, nocentes.
<luc. 8.485>	Dat poenas laudata fides, cum sustinet, inquit,
<luc. 8.486>	Quos Fortuna premit. Fatis accede deisque,
<luc. 8.487>	Et cole felices; miseros fuge. Sidera terra
<luc. 8.488>	Ut distant, ut flamma mari, sic utile recto.
<luc. 8.489>	Sceptrorum vis tota perit, si pendere iusta
<luc. 8.490>	Incipit: evertitque arces respectus honesti.
<luc. 8.491>	Libertas scelerum est, quae regna invisa tuetur,
<luc. 8.492>	Sublatusque modus gladiis. Facere omnia saeve
<luc. 8.493>	Non impune licet, nisi cum facis. Exeat aula,
<luc. 8.494>	Qui vult esse pius.  Virtus et summa potestas
<luc. 8.495>	Non coeunt: semper metuet, quem saeva pudebunt.
<luc. 8.496>	Non impune tuos Magnus contemserit annos;
<luc. 8.497>	Qui te nec victos arcere a litore nostro
<luc. 8.498>	Posse putat.  Neu te sceptris privaverit hospes,
<luc. 8.499>	Pignora sunt propiora tibi: Nilonque Pharonque,
<luc. 8.500>	Si regnare piget, damnatae redde sorori.
<luc. 8.501>	Aegyptum certe Latiis tueamur ab armis.
<luc. 8.502>	Quidquid non fuerit Magni, dum bella geruntur,
<luc. 8.503>	Nec victoris erit.  Toto iam pulsus ab orbe,
<luc. 8.504>	Postquam nulla manet rerum fiducia, quaerit,
<luc. 8.505>	Cum qua gente cadat: rapitur civilibus umbris.
<luc. 8.506>	Nec soceri tantum arma fugit:  fugit ora senatus,
<luc. 8.507>	Cuius Thessalicas saturat pars magna volucres:
<luc. 8.508>	Et metuit gentes, quas uno in sanguine mixtas
<luc. 8.509>	Deseruit: regesque timet, quorum omnia mersit:
<luc. 8.510>	Thessaliaeque reus, nulla tellure receptus,
<luc. 8.511>	Sollicitat nostrum, quem nondum prodidit, orbem.
<luc. 8.512>	Iustior in Magnum  nobis, Ptolemaee, querelae
<luc. 8.513>	Caussa data est. Quid sepositam semperque quietam
<luc. 8.514>	Crimine bellorum maculas Pharon, arvaque nostra
<luc. 8.515>	Victori suspecta facis? cur sola cadenti
<luc. 8.516>	Haec placuit tellus, in quam Pharsalica fata
<luc. 8.517>	Conferres, poenasque tuas?  Iam crimen habemus,
<luc. 8.518>	Purgandum gladio, quod nobis sceptra senatus
<luc. 8.519>	Te suadente dedit.  Votis tua fovimus arma.
<luc. 8.520>	Hoc ferrum, quod fata iubent proferre, paravi
<luc. 8.521>	Non tibi, sed victo. Feriam  tua viscera, Magne:
<luc. 8.522>	Malueram soceri: rapimur, quo cuncta feruntur.
<luc. 8.523>	Tene mihi dubitas an sit violare necesse,
<luc. 8.524>	Cum liceat?   Quae te nostri fiducia regni
<luc. 8.525>	Huc agit, infelix?  Populum non cernis inermem,
<luc. 8.526>	Arvaque vix refluo fodientem mollia Nilo ?
<luc. 8.527>	Metiri sua regna decet viresque fateri.
<luc. 8.528>	Tu, Ptolemaee, potes Magni fulcire ruinam,
<luc. 8.529>	Sub qua Roma iacet? bustum cineresque movere
<luc. 8.530>	Thessalicos audes, bellumque in regna vocare?
<luc. 8.531>	Ante aciem Emathiam nullis accessimus armis:
<luc. 8.532>	Pompeii nunc castra placent, quae deserit orbis?
<luc. 8.533>	Nunc, victoris opes et cognita fata lacessis?
<luc. 8.534>	Adversis non deesse decet, sed laeta secutos.
<luc. 8.535>	Nulla fides umquam miseros elegit amicos.
<luc. 8.536>	Adsensere omnes sceleri. Laetatur honore
<luc. 8.537>	Rex puer insueto, quod iam sibi tanta licere
<luc. 8.538>	Permittant famuli. Sceleri delectus Achillas.
<luc. 8.539>	Perfida qua tellus Casiis excurrit arenis,
<luc. 8.540>	Et vada testantur iunctas Aegyptia Syrtes,
<luc. 8.541>	Exiguam sociis monstri gladiisque carinam
<luc. 8.542>	Instruit. O superi, Nilusne et barbara Memphis,
<luc. 8.543>	Et Pelusiaci tam mollis turba Canopi
<luc. 8.544>	Hos animos?   Sic fata premunt civilia mundum?
<luc. 8.545>	Sic Romana iacent? Ullusue in cladibus istis
<luc. 8.546>	Est locus Aegypto, Phariusque admittitur ensis?
<luc. 8.547>	Hanc certe servate fidem, civilia bella:
<luc. 8.548>	Cognatas praestate manus, externaque monstra
<luc. 8.549>	Pellite, si meruit tam claro nomine Magnus
<luc. 8.550>	Caesaris esse nefas. Tanti; Ptolemaee, ruinam
<luc. 8.551>	Nominis haud metuis  coeloque tonante, profanas
<luc. 8.552>	Inseruisse manus, impure ac semivir, audes?
<luc. 8.553>	Non domitor mundi, nec ter Capitolia curru
<luc. 8.554>	Invectus, regumque potens, vindexque senatus,
<luc. 8.555>	Victorisque gener; Phario satis esse tyranno
<luc. 8.556>	Quod poterat, Romanus erat. Quid viscera nostra
<luc. 8.557>	Scrutaris gladio  Nescis, puer improbe, nescis,
<luc. 8.558>	Quo tua sit fortuna loco: iam iure sine ullo
<luc. 8.559>	Nili sceptra tenes: cecidit civilibus armis,
<luc. 8.560>	Qui tibi regna dedit.   Iam vento vela negarat
<luc. 8.561>	Magnus, et auxilio remorum infanda petebat
<luc. 8.562>	Litora: quem contra non longa vecta biremi
<luc. 8.563>	Adpulerat scelerata manus: Magnoque patere
<luc. 8.564>	Fingens regna Phari, celsae de puppe carinae
<luc. 8.565>	In parvam iubet ire ratem, litusque malignum
<luc. 8.566>	Incusat, bimaremque vadis frangentibus aestum,
<luc. 8.567>	Qui vetet externas terris advertere classes.
<luc. 8.568>	Quodnisi fatorum leges intentaque iussu
<luc. 8.569>	Ordinis aeterni miserae vicinia mortis
<luc. 8.570>	Damnatum leto traherent ad litora Magnum,
<luc. 8.571>	Non ulli comitum sceleris praesagia deerant:
<luc. 8.572>	Quippe, fides si pura foret, si regia Magno
<luc. 8.573>	Sceptrorum auctori vera pietate pateret,
<luc. 8.574>	Venturum tota Pharium cum classe tyrannum.
<luc. 8.575>	Sed cedit fatis, classemque relinquere iussus
<luc. 8.576>	Obsequitur, letumque iuvat praeferre timori.
<luc. 8.577>	Ibat in hostilem praeceps Cornelia puppim,
<luc. 8.578>	Hoc magis impatiens egresso deesse marito,
<luc. 8.579>	Quod metuit clades. Remane, temeraria coniunx,
<luc. 8.580>	Et tu, nate, precor, longeque e litore casus
<luc. 8.581>	Exspectate meos: et in hac cervice tyrannm
<luc. 8.582>	Explorate fidem, dixit. Sed dura vetanti
<luc. 8.583>	Tendebat geminas amens Cornelia palmas:
<luc. 8.584>	Quo sine me, crudelis, abis?  Iterumne relinquor,
<luc. 8.585>	Thessalicis submota malis?  Numquam omine laeto
<luc. 8.586>	Distrahimur miseri. Poteras non flectere puppim,
<luc. 8.587>	Cum fugeres, alio, latebrisque relinquere Lesbi,
<luc. 8.588>	Omnibus a terris si nos arcere parabas.
<luc. 8.589>	An tantum in fluctus placeo comes?   Haec ubi frustra
<luc. 8.590>	Effudit, prima pendet tamen anxia puppe:
<luc. 8.591>	Attonitoque metu nec quoquam avertere visus,
<luc. 8.592>	Nec Magnum spectare potest. Stetit anxia classis
<luc. 8.593>	Ad ducis eventum, metuens non arma nefasque,
<luc. 8.594>	Sed ne submissis precibus Pompeius adoret
<luc. 8.595>	Sceptra sua donata manu. Transire parantem
<luc. 8.596>	Romanus Pharia miles de puppe salutat
<luc. 8.597>	Septimius: qui (pro superum pudor!) arma satelles
<luc. 8.598>	Regia gestabat posito deformia pilo:
<luc. 8.599>	Immanis, violentus, atrox, nullaque ferarum
<luc. 8.600>	Mitior in caedes. Quis non, Fortuna, putasset
<luc. 8.601>	Parcere te populis, quod bello haec dextra vacasset,
<luc. 8.602>	Thessaliaque procul tam noxia tela fugasses?
<luc. 8.603>	Disponis gladios, ne quo non fiat in orbe,
<luc. 8.604>	Heu, facinus civile tibi.  Victoribus ipsis
<luc. 8.605>	Dedecus, et numquam superum caritura pudore
<luc. 8.606>	Fabula; Romanus regi sic paruit ensis,
<luc. 8.607>	Pellaeusque puer gladio tibi colla recidit,
<luc. 8.608>	Magne, tuo. Qua posteritas in saecula mittet
<luc. 8.609>	Septimium fama? scelus hoc quo nomine dicent,
<luc. 8.610>	Qui Bruti dixere nefas? Iam venerat horae
<luc. 8.611>	Terminus extremae, Phariamque ablatus in alnum
<luc. 8.612>	Perdiderat iam iura sui. Tunc stringere ferrum
<luc. 8.613>	Regia monstra parant. Ut vidit cominus enses,
<luc. 8.614>	Involvit vultus, atque, indignatus apertum
<luc. 8.615>	Fortunae praestare caput, tunc lumina pressit,
<luc. 8.616>	Continuitque animam, ne quas effundere voces
<luc. 8.617>	Posset, et aeternam fletu corrumpere tamam.
<luc. 8.618>	At postquam mucrone latus funestus Achillas
<luc. 8.619>	Perfodit, nullo gemitu consensit ad ictum,
<luc. 8.620>	Despexitque nefas, servatque immobile corpus,
<luc. 8.621>	Seque probat moriens, atque haec in pectore volvit:
<luc. 8.622>	Saecula Romanos numquam tacitura labores
<luc. 8.623>	Attendunt, aevumque sequens speculatur ab omni
<luc. 8.624>	Orbe ratem, Phariamque fidem.   Nunc consule famae.
<luc. 8.625>	Fata tibi longae fluxerunt prospera vitae:
<luc. 8.626>	Ignorant populi, si non in morte probaris,
<luc. 8.627>	An scieris adversa pati. Ne cede pudori,
<luc. 8.628>	Auctoremque dole fati. Quacumque feriris,
<luc. 8.629>	Crede manum soceri. Spargant lacerentque licebit,
<luc. 8.630>	Sum tamen, o superi, felix, nullique potestas
<luc. 8.631>	Hoc auferre deo. Mutantur prospera vitae:
<luc. 8.632>	Non fit morte miser.   Videt hanc Cornelia caedem,
<luc. 8.633>	Pompeiusque meus. Tanto patientius, oro,
<luc. 8.634>	Claude, dolor, gemitus: natus coniuxque, peremptum
<luc. 8.635>	Si mirantur, amant. Talis custodia Magno
<luc. 8.636>	Mentis erat: ius hoc animi morientis habebat.
<luc. 8.637>	At non tam patiens Cornelia cernere saevum
<luc. 8.638>	Quam perferre nefas, miserandis aethera complet
<luc. 8.639>	Vocibus: o coniunx, ego te scelerata peremi:
<luc. 8.640>	Letiferae tibi caussa morae fuit avia Lesbos,
<luc. 8.641>	Et prior in Nili pervenit litora Caesar.
<luc. 8.642>	Nam cui ius alii sceleris?  Sed, quisquis in istud
<luc. 8.643>	A superis immisse caput, vel Caesaris irae
<luc. 8.644>	Vel tibi prospiciens, nescis, crudelis, ubi ipsa
<luc. 8.645>	Viscera sint Magni: properas, atque ingeris ictus,
<luc. 8.646>	Qua votum est victo. Poenas non morte minores
<luc. 8.647>	Pendat, et ante meum videat caput. Haud ego culpa
<luc. 8.648>	Libera bellorum, quae matrum  sola per undas
<luc. 8.649>	Et per castra comes, nullis absterrita fatis,
<luc. 8.650>	Victum, quod reges etiam timuere, recepi.
<luc. 8.651>	Hoc merui, coniux, in tuta puppe relinqui?
<luc. 8.652>	Perfide, parcebas? te fata extrema petente,
<luc. 8.653>	Vita digna fui?  Moriar, nec munere regis.
<luc. 8.654>	Aut mihi praecipitem, nautae, permittite saltum,
<luc. 8.655>	Aut laqueum collo tortosque aptare rudentes:
<luc. 8.656>	Aut aliquis Magno dignus comes exigat ensem.
<luc. 8.657>	Pompeio praestare potest, quod Caesaris armis
<luc. 8.658>	Imputet. O saevi, properantem in fata tenetis
<luc. 8.659>	Vivis adhuc, coniux, et iam Cornelia non est
<luc. 8.660>	Iuris, Magne, sui. Prohibent accersere mortem:
<luc. 8.661>	Servor victori. Sic fata, interque suorum
<luc. 8.662>	Lapsa manus, rapitur, trepida fugiente carina.
<luc. 8.663>	At Magni cum terga sonent et pectora ferro,
<luc. 8.664>	Permansisse decus sacrae venerabile formae,
<luc. 8.665>	Iratamque deis faciem, nil ultima mortis
<luc. 8.666>	Ex habitu vultuque viri mutasse, fatentur
<luc. 8.667>	Qui lacerum videre caput. Nam saevus in ipso
<luc. 8.668>	Septimius sceleris maius scelus invenit actu:
<luc. 8.669>	Ac retegit sacros, scisso velamine, vultus
<luc. 8.670>	Semianimis Magni, spirantiaque occupat ora,
<luc. 8.671>	Collaque in obliquo ponit languentia transtro.
<luc. 8.672>	Tunc nervos venasque secat, nodosaque frangit
<luc. 8.673>	Ossa diu: nondum artis erat, caput ense rotare.
<luc. 8.674>	At postquam trunco cervix abscisa recessit,
<luc. 8.675>	Vindicat hoc Pharius dextra gestare satelles.
<luc. 8.676>	Degener atque operae, miles Romane, secundae,
<luc. 8.677>	Pompeii diro sacrum caput ense recidis,
<luc. 8.678>	Ut non ipse feras? Pro summi fata pudoris!
<luc. 8.679>	Impius ut Magnum nosset puer, illa verenda
<luc. 8.680>	Regibus hirta coma, et generosa fronte decora
<luc. 8.681>	Caesaries comprensa manu est, Pharioque veruto,
<luc. 8.682>	Dum vivunt vultus, atque os in murmura pulsant
<luc. 8.683>	Singultus animae, dum lumina nuda rigescunt,
<luc. 8.684>	Suffixum caput est, quo numquam bella iubente
<luc. 8.685>	Pax fuit: hoc leges, Campumque, et rostra movebat:
<luc. 8.686>	Hac facie Fortuna tibi Romana placebas.
<luc. 8.687>	Nec satis infando fuit hoc vidisse tyranno:
<luc. 8.688>	Vult sceleri superesse fidem. Tunc arte nefanda
<luc. 8.689>	Submota est capiti tabes: raptoque cerebro
<luc. 8.690>	Exsiccata cutis, putrisque effluxit ab alto
<luc. 8.691>	Humor, et infuso facies solidata veneno est.
<luc. 8.692>	Ultima Lageae stirpis, perituraque proles,
<luc. 8.693>	Degener, incestae sceptris cessure sororis,
<luc. 8.694>	Cum tibi sacrato Macedon servetur in antro,
<luc. 8.695>	Et regum cineres exstructo monte quiescant,
<luc. 8.696>	Cum Ptolemaeorum manes seriemque pudendam
<luc. 8.697>	Pyramides claudant, indignaque Mausolea:
<luc. 8.698>	Litora Pompeium feriunt, truncusque vadosis
<luc. 8.699>	Huc illuc iactatur aquis?  Adeone molesta
<luc. 8.700>	Totum  cura fuit socero servare cadaver?
<luc. 8.701>	Hac Fortuna fide Magni tam prospera fata
<luc. 8.702>	Pertulit: hac illum summo de culmine rerum
<luc. 8.703>	Morte petit, cladesque omnes exegit in uno
<luc. 8.704>	Saeva die, quibus immunes tot praestitit annos:
<luc. 8.705>	Pompeiusque fuit, qui numquam mixta videret
<luc. 8.706>	Laeta malis: felix nullo turbante deorum,
<luc. 8.707>	Et nullo parcente miser. Semel impulit illum
<luc. 8.708>	Dilata Fortuna manu. Pulsatur arenis,
<luc. 8.709>	Carpitur in scopulis, hausto per vulnera fluctu
<luc. 8.710>	Ludibrium pelagi: nullaque manente figura,
<luc. 8.711>	Una nota est Magno capitis factura revulsi.
<luc. 8.712>	Ante tamen Pharias victor quam tangat arenas,
<luc. 8.713>	Pompeio raptim tumulum Fortuna paravit,
<luc. 8.714>	Ne iaceat nullo, vel ne meliore sepulchro.
<luc. 8.715>	E latebris pavidus decurrit ad aequora Cordus.
<luc. 8.716>	Quaestor ab Idalio Cinyraeae litore Cypri
<luc. 8.717>	Infaustus Magni fuerat comes. Ille per umbras
<luc. 8.718>	Ausus ferre gradum, victum pietate timorem
<luc. 8.719>	Compulit, ut mediis quaesitum corpus in undis
<luc. 8.720>	Duceret ad terram, traheretque ad litora Magnum.
<luc. 8.721>	Lucis moesta parum per densas Cynthia nubes
<luc. 8.722>	Praebebat; cano sed discolor aequore truncus
<luc. 8.723>	Conspicitur. Tenet ille ducem complexibus arctis,
<luc. 8.724>	Eripiente mari: nunc victus pondere tanto
<luc. 8.725>	Exspectat fluctus, pelagoque iuvante cadaver
<luc. 8.726>	Impellit. Postquam sicco iam litore sedit,
<luc. 8.727>	Incubuit Magno, lacrimasque effudit in omne
<luc. 8.728>	Vulnus, et ad superos obscuraque sidera fatur:
<luc. 8.729>	Non pretiosa petit cumulato ture sepulchra
<luc. 8.730>	Pompeius, Fortuna, tuus; non pinguis ad astra
<luc. 8.731>	Ut ferat e membris Eoos fumus odores,
<luc. 8.732>	Ut Romana suum gestent pia colla parentem,
<luc. 8.733>	Praeferat ut veteres feralis pompa triumphos,
<luc. 8.734>	Ut resonent cantu tristi fora, totus ut ignem
<luc. 8.735>	Proiectis moerens exercitus ambiat armis.
<luc. 8.736>	Da vilem Magno plebeii funeris arcam,
<luc. 8.737>	Quae lacerum corpus siccos effundat in ignes.
<luc. 8.738>	Robora non desint misero, nec sordidus ustor.
<luc. 8.739>	Sit satis, o superi, quod non Cornelia fuso
<luc. 8.740>	Crine iacet, subicique facem complexa maritum
<luc. 8.741>	Imperat, extremo sed abest a munere busti
<luc. 8.742>	Infelix coniux, nec adhuc a litore longe est.
<luc. 8.743>	Sic fatus, parvos iuvenis procul adspicit ignes,
<luc. 8.744>	Corpus, vile suis, nullo custode cremantes.
<luc. 8.745>	Inde rapit flammas, semiustaque robora membris
<luc. 8.746>	Subducens, Quaecumque es, sit, neglecta, nec ulli
<luc. 8.747>	Cara tuo, sed Pompeio felicior umbra,
<luc. 8.748>	Quod iam compositum violat manus hospita bustum,
<luc. 8.749>	Da veniam; si quid sensus post fata relictum est,
<luc. 8.750>	Cedis et ipsa rogo, paterisque haec damna sepulchri,
<luc. 8.751>	Teque pudet sparsis Pompeii manibus, uri.
<luc. 8.752>	Sic fatur, plenusque sinus ardente favilla
<luc. 8.753>	Pervolat ad truncum; qui fluctu paene relatus
<luc. 8.754>	Litore pendebat. Summas dimovit arenas,
<luc. 8.755>	Et collecta procul lacerae fragmenta carinae
<luc. 8.756>	Exigua trepidus posuit scrobe. Nobile corpus
<luc. 8.757>	Robora nulla premunt, nulla strue membra recumbunt:
<luc. 8.758>	Admotus Magnum, non subditus, accipit ignis.
<luc. 8.759>	Ile sedens iuxta flammas: O maxime, dixit,
<luc. 8.760>	Ductor, et Hesperii maiestas nominis una,
<luc. 8.761>	Si tibi iactatu pelagi, si funere nullo
<luc. 8.762>	Tristior iste rogus; manes animamque potentem
<luc. 8.763>	Officiis averte meis: iniuria fati
<luc. 8.764>	Hoc fas esse iubet; ne ponti belua quidquam,
<luc. 8.765>	Ne fera, ne volucres, ne saevi Caesaris ira
<luc. 8.766>	Audeat: exiguam, quantum potes, accipe flammam,
<luc. 8.767>	Romana succense manu. Fortuna recursus
<luc. 8.768>	Si det in Hesperiam, non hac in sede quiescent
<luc. 8.769>	Tam sacri cineres, sed te Cornelia, Magne,
<luc. 8.770>	Accipiet, nostraque manu transfundet in urnam.
<luc. 8.771>	Interea parvo signemus litora saxo,
<luc. 8.772>	Ut nota sit busti; si quis placare peremptum
<luc. 8.773>	Forte volet, plenos et reddere mortis honores;
<luc. 8.774>	Inveniat trunci cineres, et norit arenas,
<luc. 8.775>	Ad quas, Magne, tuum referat caput. Haec ubi fatus,
<luc. 8.776>	Excitat invalidas admoto fomite flammas.
<luc. 8.777>	Carpitur, et lentum Magnus destillat in ignem,
<luc. 8.778>	Tabe fovens bustum. Sed iam percusserat astra
<luc. 8.779>	Aurorae praemissa dies: ille, ordine rupto
<luc. 8.780>	Funeris, adtonitus latebras in litore quaerit.
<luc. 8.781>	Quam metuis, demens, isto pro crimine poenam,
<luc. 8.782>	Quo te fama loquax omnes accepit in annos
<luc. 8.783>	Condita laudabit Magni socer impius ossa:
<luc. 8.784>	I modo securus veniae, fassusque sepulchrum
<luc. 8.785>	Posce caput. Cogit pietas imponere finem
<luc. 8.786>	Officio. Semiusta rapit resolutaque nondum
<luc. 8.787>	Ossa satis, nervis et inustis plena medullis
<luc. 8.788>	Aequorea restinguit aqua, congestaque in unum
<luc. 8.789>	Parva clausit humo. Tunc, ne levis aura retectos
<luc. 8.790>	Auferret cineres, saxo compressit arenam:
<luc. 8.791>	Nautaque ne bustum religato fune moveret,
<luc. 8.792>	Inscripsit sacrum semiusto stipite nomen:
<luc. 8.793>	HIC SITUS EST MAGNUS. Placet hoc, Fortuna, sepulchrum
<luc. 8.794>	Dicere Pompeii, quo condi maluit illum,
<luc. 8.795>	Quam terra caruisse socer? Temeraria dextra,
<luc. 8.796>	Cur obicis Magno tumulum, manesque vagantes
<luc. 8.797>	Includis?  Situs est, qua terra extrema refuso
<luc. 8.798>	Pendet in Oceano. Romanum nomen et omne
<luc. 8.799>	Imperium Magno est tumuli modus. Obrue saxa,
<luc. 8.800>	Crimine plena deum. Si tota est Herculis Oete,
<luc. 8.801>	Et iuga tota vacant Bromio Nyseia, quare
<luc. 8.802>	Unus in Aegypto Magno lapis   Omnia Lagi
<luc. 8.803>	Arva tenere potest, si nullo cespite nomen
<luc. 8.804>	Haeserit. Erremus populi, cinerumque tuorum,
<luc. 8.805>	Magne, metu nullas Nili calcemus arenas.
<luc. 8.806>	Quodsi tam sacro dignaris nomine saxum,
<luc. 8.807>	Adde actus tantos, monimentaque maxima rerum:
<luc. 8.808>	Adde truces Lepidi motus, Alpinaque bella,
<luc. 8.809>	Armaque Sertori, revocato consule, victa,
<luc. 8.810>	Et currus, quos egit eques: commercia tuta
<luc. 8.811>	Gentibus, et pavidos Cilicas maris. Adde subactam
<luc. 8.812>	Barbariem, gentesque vagas, et quidquid in Euro
<luc. 8.813>	Regnorum Boreaque iacet. Dic semper ab armis
<luc. 8.814>	Civilem repetisse togam: ter curribus actis
<luc. 8.815>	Contentum patriae multos donasse triumphos.
<luc. 8.816>	Quis capit haec tumulus?  Surgit miserabile bustum
<luc. 8.817>	Non ullis plenum titulis, non ordine tanto
<luc. 8.818>	Fastorum: solitumque legi super alta deorum
<luc. 8.819>	Culmina, et exstructos spoliis hostilibus arcus,
<luc. 8.820>	Haud procul est ima Pompeii nomen arena,
<luc. 8.821>	Depressum tumulo, quod non legat advena rectus,
<luc. 8.822>	Quod, nisi monstratum, Romanus transeat hospes.
<luc. 8.823>	Noxia civili tellus Aegyptia fato,
<luc. 8.824>	Haud equidem immerito Cumanae carmine vatis
<luc. 8.825>	Cautum, ne Nili Pelusia tangeret ora
<luc. 8.826>	Hesperius miles, ripasque aestate tumentes.
<luc. 8.827>	Quid tibi saeva precer pro tanto crimine tellus?
<luc. 8.828>	Vertat aquas Nilus, quo nascitur orbe, retentus,
<luc. 8.829>	Et steriles egeant hibernis imbribus agri,
<luc. 8.830>	Totaque in Aethiopum putres solvaris arenas.
<luc. 8.831>	Nos in templa tuam Romana accepimus Isin,
<luc. 8.832>	Semicanesque deos, et sistra iubentia luctus,
<luc. 8.833>	Et quem tu plangens hominem testaris Osirin:
<luc. 8.834>	Tu nostros, Aegypte, tenes in pulvere Manes.
<luc. 8.835>	Tu quoque, cum saevo dederis iam templa tyranno,
<luc. 8.836>	Nondum Pompeii cineres, o Roma, petisti:
<luc. 8.837>	Exsul adhuc iacet umbra ducis. Si saecula prima
<luc. 8.838>	Victoris timuere minas: nunc excipe saltem
<luc. 8.839>	Ossa tui Magni, si nondum   subruta fluctu
<luc. 8.840>	Invisa tellure sedent. Quis busta timebit?
<luc. 8.841>	Quis sacris dignam movisse verebitur umbram?
<luc. 8.842>	Imperet hoc nobis utinam scelus, et velit uti
<luc. 8.843>	Nostro Roma sinu: satis o nimiumque beatus,
<luc. 8.844>	Si mihi contingat manes transferre revulsos
<luc. 8.845>	Ausoniam, si tale ducis violare sepulchrum.
<luc. 8.846>	Forsitan, aut sulco sterili cum poscere finem
<luc. 8.847>	A superis, aut Roma volet feralibus Austris,
<luc. 8.848>	Ignibus aut nimiis, aut terrae tecta moventi,
<luc. 8.849>	Consilio iussuque deum transibis in urbem,
<luc. 8.850>	Magne, tuam, summusque feret tua busta sacerdos.
<luc. 8.851>	Nunc quis ad exustam Cancro torrente Syenen
<luc. 8.852>	Ibit, et imbrifera siccas sub Pleiade Thebas,
<luc. 8.853>	Spectator Nili: quis rubri stagna profundi,
<luc. 8.854>	Aut Arabum portus mercis mutator Eoae,
<luc. 8.855>	Magne, petet, quem non tumuli venerabile saxum,
<luc. 8.856>	Et cinis in summis forsan turbatus arenis
<luc. 8.857>	Advertet, manesque tuos placare iuvabit,
<luc. 8.858>	Et Casio praeferre Iovi? Nil ista nocebunt
<luc. 8.859>	Famae busta tuae. Templis auroque sepultus
<luc. 8.860>	Vilior umbra fores: nunc est pro numine summo,
<luc. 8.861>	Hoc tumulo Fortuna iacens. Augustius aris
<luc. 8.862>	Victoris Libyco pulsatur in aequore saxum.
<luc. 8.863>	Tarpeiis qui saepe deis sua tura negarunt,
<luc. 8.864>	Inclusum fusco venerentur cespite numen.
<luc. 8.865>	Proderit hoc olim, quod non mansura sepulcri
<luc. 8.866>	Ardua marmoreo surrexit pondere moles.
<luc. 8.867>	Pulveris exigui sparget non longa vetustas
<luc. 8.868>	Congeriem, bustumque cadet, mortisque peribunt
<luc. 8.869>	Argumenta tuae. Veniet felicior aetas,
<luc. 8.870>	Qua sit nulla fides saxum monstrantibus istud:
<luc. 8.871>	Atque erit Aegyptus populis fortasse nepotum
<luc. 8.872>	Tam mendax Magni tumulo, quam Creta Tonantis.
<luc. 9.1>	At non in Pharia manes iacuere favilla,
<luc. 9.2>	Nec cinis exiguus tantam compescuit umbram:
<luc. 9.3>	Prosiluit busto, semustaque membra relinquens
<luc. 9.4>	Degeneremque rogum, sequitur convexa Tonantis,
<luc. 9.5>	Qua niger astriferis connectitur axibus aer,
<luc. 9.6>	Quaque patet terras inter lunaeque meatus,
<luc. 9.7>	(Semidei manes habitant, quos ignea virtus
<luc. 9.8>	Innocuos vita patientes aetheris imi
<luc. 9.9>	Fecit) et aeternos animam  collegit in orbes.
<luc. 9.10>	Non illuc auro positi, nec ture sepulti
<luc. 9.11>	Perveniunt. Illic postquam se lumine vero
<luc. 9.12>	Implevit, stellasque vagas miratur, et astra
<luc. 9.13>	Fixa polis, vidit quanta sub nocte iaceret
<luc. 9.14>	Nostra dies, risitque sui ludibria trunci.
<luc. 9.15>	Hinc super Emathiae campos, et signa cruenti
<luc. 9.16>	Caesaris, ac sparsas volitavit in aequore classes;
<luc. 9.17>	Et scelerum vindex in sancto pectore Bruti
<luc. 9.18>	Sedit, et invicti posuit se mente Catonis.
<luc. 9.19>	Ille, ubi pendebant casus, dubiumque manebat,
<luc. 9.20>	Quem mundi dominum facerent civilia bella,
<luc. 9.21>	Oderat et Magnum, quamvis comes isset in arma,
<luc. 9.22>	Auspiciis raptus patriae ductuque senatus:
<luc. 9.23>	At post Thessalicas clades iam pectore toto
<luc. 9.24>	Pompeianus erat. Patriam tutore carentem
<luc. 9.25>	Excepit, populi trepidantia membra refovit,
<luc. 9.26>	Ignavis manibus proiectos reddidit enses,
<luc. 9.27>	Nec regnum cupiens gessit civilia bella,
<luc. 9.28>	Nec servire timens. Nil caussa fecit in armis
<luc. 9.29>	Ipse sua: totae post Magni funera partes
<luc. 9.30>	Libertatis erant: quas ne per litora fusas
<luc. 9.31>	Colligeret rapido victoria Caesaris actu,
<luc. 9.32>	Corcyrae secreta petit, ac mille carinis
<luc. 9.33>	Abstulit Emathiae secum fragmenta ruinae.
<luc. 9.34>	Quis ratibus tantis fugientia crederet ire
<luc. 9.35>	Agmina? quis pelagus victas arctasse carinas?
<luc. 9.36>	Dorida tunc Malean, et apertam Taenaron umbris,
<luc. 9.37>	Inde Cythera petit: Boreaque urgente carinas
<luc. 9.38>	Creta fugit: Dictaea legit, cedentibus undis,
<luc. 9.39>	Litora.  Tunc ausum classi praecludere portus
<luc. 9.40>	Impulit ac saevas meritum Phycunta rapinas
<luc. 9.41>	Sparsit: et hinc placidis alto delabitur auris
<luc. 9.42>	In litus, Palinure, tuum: (neque enim aequore tantum
<luc. 9.43>	Ausonio monumenta tenes, portusque quietos
<luc. 9.44>	Testatur Libye Phrygio placuisse magistro;)
<luc. 9.45>	Cum procul ex alto tendentes vela carinae
<luc. 9.46>	Ancipites tenuere animos, sociosne malorum,
<luc. 9.47>	An veherent hostes. Praeceps facit omne timendum
<luc. 9.48>	Victor, et in nulla non creditur esse carina.
<luc. 9.49>	Ast illae puppes luctus planctusque ferebant,
<luc. 9.50>	Et mala vel duri lacrimas motura Catonis.
<luc. 9.51>	Nam postquam frustra precibus Cornelia nautas
<luc. 9.52>	Privignique fugam tenuit, ne forte repulsus
<luc. 9.53>	Litoribus Phariis remearet in aequora truncus,
<luc. 9.54>	Ostenditque rogum non iusti flamma sepulchri:
<luc. 9.55>	Ergo indigna fui, dixit, Fortuna, marito
<luc. 9.56>	Accendisse rogum, gelidosque effusa per artus
<luc. 9.57>	Incubuisse viro? laceros exurere crines?
<luc. 9.58>	Membraque dispersi pelago componere Magni?
<luc. 9.59>	Vulneribus cunctis largos infundere fletus?
<luc. 9.60>	Ossibus et tepida vestes implere favilla,
<luc. 9.61>	Quidquid ab extincto licuisset tollere busto,
<luc. 9.62>	In templis sparsura deum?  Sine funeris ullo
<luc. 9.63>	Ardet honore rogus: manis hoc   Aegyptia forsan
<luc. 9.64>	Obtulit officium grave manibus.  O bene nudi
<luc. 9.65>	Crassorum cineres !   Pompeio contigit igni
<luc. 9.66>	Inidia maiore deum.  Similisne malorum
<luc. 9.67>	Sors mihi semper erit? numquam dare busta licebit
<luc. 9.68>	Coniugibus? numquam plenas plangemus ad urnas?
<luc. 9.69>	Quid porro tumulis opus est, aut ulla requiris
<luc. 9.70>	Instrumenta, dolor ?  Non toto pectore portas
<luc. 9.71>	Impia Pompeium? non imis haeret imago
<luc. 9.72>	Visceribus?  Quaerat cineres victura superstes.
<luc. 9.73>	Nunc tamen hinc longe qui fulget luce maligna
<luc. 9.74>	Ignis, adhuc aliquid. Phario de litore surgens,
<luc. 9.75>	Ostendit mihi, Magne, tui. Iam flamma resedit,
<luc. 9.76>	Pompeiumque ferens vanescit solis ad ortus
<luc. 9.77>	Fumus, et invisi tendunt mihi carbasa venti.
<luc. 9.78>	Non mihi nunc tellus Pompeio si qua triumphos
<luc. 9.79>	Victa dedit, non alta terens Capitolia currus
<luc. 9.80>	Gratior: elapsus felix de pectore Magnus;
<luc. 9.81>	Hunc volumus, quem Nilus habet, terraeque nocenti
<luc. 9.82>	Non haerere queror: crimen commendat arenas.
<luc. 9.83>	[Linquere, si qua fides, Pelusia litora nolo.]
<luc. 9.84>	Tu pete bellorum casus, et signa per orbem,
<luc. 9.85>	Sexte, paterna move: namque haec mandata reliquit
<luc. 9.86>	Pompeius vobis in nostra condita cura:
<luc. 9.87>	"Me cum fatalis leto damnaverit hora,
<luc. 9.88>	Excipite, o nati, bellum civile, nec umquam,
<luc. 9.89>	Dum tetris aliquis nostra de stirpe manebit,
<luc. 9.90>	Caesaribus regnare vacet.  Vel sceptra, vel urbes
<luc. 9.91>	Libertate sua validas impellite fama
<luc. 9.92>	Nominis: has vobis partes, haec arma relinquo.
<luc. 9.93>	Inveniet classes, quisquis Pompeius in undas
<luc. 9.94>	Venerit: et noster nullis non gentibus heres
<luc. 9.95>	Bella dabit: tantum indomitos memoresque paterni
<luc. 9.96>	Iuris habete animos.  Uni parere decebit,
<luc. 9.97>	Si faciet partes pro libertate, Catoni."
<luc. 9.98>	Exsolvi tibi, Magne, fidem; mandata peregi.
<luc. 9.99>	Insidiae valuere tuae, deceptaque vixi,
<luc. 9.100>	Ne mihi commissas auferrem perfida voces.
<luc. 9.101>	Iam nunc te per inane chaos, per Tartara, coniux,
<luc. 9.102>	Si sunt ulla, sequar: quam longo tradita leto,
<luc. 9.103>	Incertum est: poenas animae vivacis ab ipsa
<luc. 9.104>	Ante feram. Potuit cernens tua vulnera, Magne,
<luc. 9.105>	Non fugere in mortem: planctu concussa peribit,
<luc. 9.106>	Effluet in lacrimas; numquam veniemus ad enses,
<luc. 9.107>	Aut laqueos, aut praecipites per inania iactus.
<luc. 9.108>	Turpe, mori post te solo non posse dolore.
<luc. 9.109>	Sic ubi fata, caput ferali obduxit amictu,
<luc. 9.110>	Decrevitque pati tenebras, puppisque cavernis
<luc. 9.111>	Delituit: saevumque arcte complexa dolorem
<luc. 9.112>	Perfruitur lacrimis, et amat pro coniuge luctum.
<luc. 9.113>	Illam non fluctus stridensque rudentibus Eurus
<luc. 9.114>	Movit, et exsurgens ad summa pericula clamor:
<luc. 9.115>	Votaque sollicitis faciens contraria nautis,
<luc. 9.116>	Composita in mortem iacuit, favitque procellis.
<luc. 9.117>	Prima ratem Cypros spumantibus accipit undis:
<luc. 9.118>	Inde tenens pelagus, sed iam moderatior, Eurus
<luc. 9.119>	In Libycas egit sedes, et castra Catonis.
<luc. 9.120>	Tristis, ut in multo mens est praesaga timore,
<luc. 9.121>	Adspexit patrios comites e litore Magnus,
<luc. 9.122>	Et fratrem: medias praeceps tunc fertur ad undas:
<luc. 9.123>	Dic ubi sit, germane, parens: stat summa caputque
<luc. 9.124>	Orbis, an occidimus? Romanaque Magnus ad umbras
<luc. 9.125>	Abstulit?  Haec fatur: quem contra talia frater:
<luc. 9.126>	O felix, quem Sors alias dispersit in oras,
<luc. 9.127>	Quique nefas audis: oculos, germane, nocentes
<luc. 9.128>	Spectato genitore fero. Non Caesaris armis
<luc. 9.129>	Occubuit, dignoque perit auctore ruinae:
<luc. 9.130>	Rege sub impuro Nilotica rura tenente,
<luc. 9.131>	Hospitii fretus superis et munere tanto
<luc. 9.132>	In proavos, cecidit donati victima regni.
<luc. 9.133>	Vidi ego magnanimi lacerantes pectora patris:
<luc. 9.134>	Nec credens Pharium tantum potuisse tyrannum,
<luc. 9.135>	Litore Niliaco socerum iam stare putavi.
<luc. 9.136>	Sed me nec sanguis, nec tantum vulnera nostri
<luc. 9.137>	Adfecere senis, quantum gestata per urbem
<luc. 9.138>	Ora ducis, quae transfixo sublimia pilo
<luc. 9.139>	Vidimus: haec, fama est, oculis victoria iniqui
<luc. 9.140>	Servari; scelerisque fidem quaesisse tyrannum.
<luc. 9.141>	Nam corpus Phariaene canes avidaeque volucres
<luc. 9.142>	Distulerint, an furtivus, quem vidimus, ignis
<luc. 9.143>	Solverit, ignoro. Quaecumque iniuria fati
<luc. 9.144>	Abstulit hos artus, superis haec crimina dono:
<luc. 9.145>	Servata de parte queror. Cum talia Magnus
<luc. 9.146>	Audisset, non in gemitus lacrimasque dolorem
<luc. 9.147>	Effudit; iustaque furens pietate profatur:
<luc. 9.148>	Praecipitate rates e sicco litore, nautae;
<luc. 9.149>	Classis in adversos erumpat remige ventos:
<luc. 9.150>	Ite, duces, mecum: numquam civilibus armis
<luc. 9.151>	Tanta fuit merces, inhumatos condere manes,
<luc. 9.152>	Sanguine semiviri Magnum satiare tyranni.
<luc. 9.153>	Non ego Pellaeas arces, adytisque retectum
<luc. 9.154>	Corpus Alexandri pigra Mareotide mergam?
<luc. 9.155>	Non mihi pyramidum tumulis evulsus Amasis
<luc. 9.156>	Atque alii reges Nilo torrente natabunt?
<luc. 9.157>	Omnia dent poenas nudo tibi, Magne, sepulchra:
<luc. 9.158>	Evolvam busto iam numen gentibus Isin,
<luc. 9.159>	Et sacer in Magni cineres mactabitur Apis,
<luc. 9.160>	Et tectum lino spargam per vulgus Osirin,
<luc. 9.161>	Suppositisque deis uram caput. Has mihi poenas
<luc. 9.162>	Terra dabit: linquam vacuos cultoribus agros,
<luc. 9.163>	Nec, Nilus cui crescat, erit: solusque tenebis
<luc. 9.164>	Aegyptum   populis, genitor, superisque fugatis.
<luc. 9.165>	Dixerat, et classem saevas rapiebat in undas.
<luc. 9.166>	Sed Cato laudatam iuvenis compescuit iram.
<luc. 9.167>	Interea totis, audito funere Magni,
<luc. 9.168>	Litoribus sonuit percussus planctibus aether:
<luc. 9.169>	Exemploque carens et nulli cognitus aevo
<luc. 9.170>	Luctus erat, mortem populos deflere potentis.
<luc. 9.171>	Sed magis, ut visa est, lacrimis exhausta, solutas
<luc. 9.172>	In vultus effusa comas, Cornelia puppi
<luc. 9.173>	Egrediens, rursus geminato verbere plangunt.
<luc. 9.174>	Ut primum in sociae pervenit litora terrae,
<luc. 9.175>	Collegit vestes, miserique insignia Magni,
<luc. 9.176>	Armaque, et impressas auro, quas gesserat olim,
<luc. 9.177>	Exuvias, pictasque togas, velamina summo
<luc. 9.178>	Ter conspecta Iovi, funestoque intulit igni.
<luc. 9.179>	Ille fuit miserae Magni cinis. Accipit omnis
<luc. 9.180>	Exemplum pietas, et toto litore busta
<luc. 9.181>	Surgunt, Thessalicis reddentia manibus ignem.
<luc. 9.182>	Sic, ubi, depastis submittere gramina campis
<luc. 9.183>	Et renovare parans hibernas Apulus herbas,
<luc. 9.184>	Igne fovet terras, simul et Garganus et arva
<luc. 9.185>	Vulturis et calidi lucent buceta Matini.
<luc. 9.186>	Non tamen ad Magni pervenit gratius umbras
<luc. 9.187>	Omne quod in superos audet convicia vulgus,
<luc. 9.188>	Pompeiumque deis obicit, quam pauca Catonis
<luc. 9.189>	Verba, sed a pleno venientia pectore veri.
<luc. 9.190>	Civis obit, inquit, multo maioribus impar
<luc. 9.191>	Nosse modum iuris, sed in hoc tamen utilis aevo,
<luc. 9.192>	Cui non ulla fuit isti reverentia, salva
<luc. 9.193>	Libertate potens, et solus plebe parata
<luc. 9.194>	Privatus servire sibi, rectorque senatus,
<luc. 9.195>	Sed regnantis, erat.  Nil belli iure poposcit:
<luc. 9.196>	Quaeque dari voluit, voluit sibi posse negari.
<luc. 9.197>	Immodicas possedit opes, sed plura retentis
<luc. 9.198>	Intulit: invasit ferrum, sed ponere norat.
<luc. 9.199>	Praetulit arma togae: sed pacem armatus amavit.
<luc. 9.200>	Iuvit sumta ducem, iuvit dimissa potestas.
<luc. 9.201>	Casta domus, luxuque carens, corruptaque numquam
<luc. 9.202>	Fortuna domini. Clarum et venerabile nomen
<luc. 9.203>	Gentibus, et multum nostrae quod proderat urbi.
<luc. 9.204>	Olim vera fides, Sulla Marioque receptis,
<luc. 9.205>	Libertatis obit: Pompeio rebus ademto
<luc. 9.206>	Nunc et ficta perit. Non iam regnare pudebit:
<luc. 9.207>	Nec color imperii, nec frons erit ulla senatus.
<luc. 9.208>	O felix, cui summa dies fuit obvia victo,
<luc. 9.209>	Et cui quaerendos Pharium scelus obtulit enses!
<luc. 9.210>	Forsitan in soceri potuisset vivere regno.
<luc. 9.211>	Scire mori, sors prima viris, sed proxima cogi.
<luc. 9.212>	Et mihi, si fatis aliena in iura vemimus,
<luc. 9.213>	Da talem, Fortuna, Iubam: non deprecor hosti
<luc. 9.214>	Servari, dum me servet cervice recisa.
<luc. 9.215>	Vocibus his maior, quam si Romana sonarent
<luc. 9.216>	Rostra ducis laudes, generosam venit ad umbram
<luc. 9.217>	Mortis honos.   Fremit interea discordia vulgi
<luc. 9.218>	Castrorum, bellique piget post funera Magni,
<luc. 9.219>	Cum Tarchondimotus linquendi signa Catonis
<luc. 9.220>	Sustulit. Hunc rapta fugientem  classe secutus
<luc. 9.221>	Litus in extremum, tali Cato voce notavit:
<luc. 9.222>	O numquam pacate Ciliae, iterumne rapinas
<luc. 9.223>	Vadis in aequoreas? Magnum Fortuna removit:
<luc. 9.224>	Iam pelago pirata redis. Tunc respicit omnes
<luc. 9.225>	In coetu motuque viros: quorum unus, aperta
<luc. 9.226>	Mente fugae, tali compellat voce regentem:
<luc. 9.227>	Nos, Cato, da veniam, Pompeii duxit in arma
<luc. 9.228>	Non belli civilis amor, partesque favore
<luc. 9.229>	Fecimus. Ille iacet, quem paci praetulit orbis,
<luc. 9.230>	Caussaque nostra perit: patrios permitte penates,
<luc. 9.231>	Desertamque domum, dulcesque revisere natos.
<luc. 9.232>	Nam quis erit finis, si nec Pharsalia, pugnas,
<luc. 9.233>	Nec Pompeius erit?  Perierunt tempora vitae,
<luc. 9.234>	Mars eat in tutum: iustas sibi nostra senectus
<luc. 9.235>	Prospiciat flammas. Bellum civile sepulchra
<luc. 9.236>	Vix ducibus praestare potest. Non barbara victos
<luc. 9.237>	Regna manent: non Armenium mihi saeva minatur,
<luc. 9.238>	Aut Scythicum Fortuna iugum: sub iura togati
<luc. 9.239>	Civis eo. Quisquis Magno vivente secundus,
<luc. 9.240>	Hic mihi primus erit: sacris praestabitur umbris
<luc. 9.241>	Summus honor; dominum, quem clades cogit, habebo;
<luc. 9.242>	Nullum, Magne, ducem. Te solum in bella secutus,
<luc. 9.243>	Post te fata sequar: neque enim sperare secunda
<luc. 9.244>	Fas mihi, nec liceat. Fortuna cuncta tenentur
<luc. 9.245>	Caesaris: Emathium sparsit victoria ferrum.
<luc. 9.246>	Clausa fides miseris, et toto solus in orbe est,
<luc. 9.247>	Qui velit ac possit victis praestare salutem.
<luc. 9.248>	Pompeio scelus est bellum civile peremto,
<luc. 9.249>	Quo fuerat vivente fides.  Si publica iura,
<luc. 9.250>	Si semper patriam sequeris, Cato, signa petamus,
<luc. 9.251>	Romanus quae consul habet. Sic ille profatus
<luc. 9.252>	Insiluit puppi, iuvenum comitante tumultu.
<luc. 9.253>	Actum Romanis fuerat de rebus, et omnis
<luc. 9.254>	Indiga servitii fervebat litore plebes.
<luc. 9.255>	Erupere ducis sacro de pectore voces:
<luc. 9.256>	Ergo pari voto gessisti bella, iuventus,
<luc. 9.257>	Tu quoque pro dominis, et Pompeiana fuisti,
<luc. 9.258>	Non Romana manus?      Quod non in regna laboras,
<luc. 9.259>	Quod tibi, non ducibus, vivis morerisque, quod orbem
<luc. 9.260>	Adquiris nulli, quod iam tibi vincere tutum est,
<luc. 9.261>	Bella fugis, quaerisque iugum cervice vacante,
<luc. 9.262>	Et nescis sine rege pati?  Nunc caussa pericli
<luc. 9.263>	Digna viris. Vestro potuit Pompeius abuti
<luc. 9.264>	Sanguine: nunc patriae iugulos ensesque negatis,
<luc. 9.265>	Cum prope libertas?  Unum Fortuna reliquit
<luc. 9.266>	Iam tribus e dominis. Pudeat: plus regia Nili
<luc. 9.267>	Contulit in leges, et Parthi militis arcus.
<luc. 9.268>	Ite, o degeneres, Ptolemaei munus et arma
<luc. 9.269>	Spernite. Quis vestras ulla putet esse nocentes
<luc. 9.270>	Caede manus?   Credet faciles sibi terga dedisse,
<luc. 9.271>	Credet ab Emathiis primos fugisse Philippis.
<luc. 9.272>	Vadite securi: meruistis indice vitam
<luc. 9.273>	Caesare, non armis, non obsidione subacti.
<luc. 9.274>	O famuli turpes, domini post fata prioris
<luc. 9.275>	Itis ad heredem.  Cur non maiora mereri,
<luc. 9.276>	Quam vitam veniamque, libet?   Rapiatur in undas
<luc. 9.277>	Infelix Magni coniux, prolesque Metelli:
<luc. 9.278>	Ducite Pompeios: Ptolemaei vincite munus.
<luc. 9.279>	Nostra quoque inviso quisquis feret ora tyranno,
<luc. 9.280>	Non parva mercede dabit.   Sciet ista iuventus
<luc. 9.281>	Cervicis pretio bene se mea signa secutam.
<luc. 9.282>	Quin agite, et magna meritum  cum caede parate:
<luc. 9.283>	Ignavum scelus est tantum fuga.  Dixit: et omnes
<luc. 9.284>	Haud aliter medio revocavit ab aequore puppes,
<luc. 9.285>	Quam, simul effetas linquunt examina ceras,
<luc. 9.286>	Atque oblita favi non miscent nexibus alas,
<luc. 9.287>	Sed sibi quaeque volat, nec iam degustat amarum
<luc. 9.288>	Desidiosa thymum: Phrygii sonus increpat aeris,
<luc. 9.289>	Adtonitae posuere fugam, studiumque laboris
<luc. 9.290>	Floriferi repetunt, et sparsi mellis amorem:
<luc. 9.291>	Gaudet in Hyblaeo securus gramine pastor
<luc. 9.292>	Divitias servasse casae: sic voce Catonis
<luc. 9.293>	Inculcata viris iusti patientia Martis.
<luc. 9.294>	Iamque acta belli non doctas ferre quietem
<luc. 9.295>	Constituit mentes serieque agitare laborum.
<luc. 9.296>	Primum litoreis miles lassatur arenis:
<luc. 9.297>	Proximus in muros et moenia Cyrenarum
<luc. 9.298>	Est labor: exclusus nulla se vindicat ira:
<luc. 9.299>	Poenaque de victis sola est, vicisse, Catoni.
<luc. 9.300>	Inde peti placuit Libyci contermina Maris
<luc. 9.301>	Regna Iubae; sed iter mediis natura vetabat
<luc. 9.302>	Syrtibus: has audax sperat sibi cedere virtus.
<luc. 9.303>	Syrtes vel, primam mundo natura figuram
<luc. 9.304>	Cum daret, in dubio pelagi terraeque reliquit;
<luc. 9.305>	(Nam neque subsedit penitus, quo stagna profundi
<luc. 9.306>	Acciperet, nec se defendit ab aequore tellus;
<luc. 9.307>	Ambigua sed lege loci iacet invia sedes:
<luc. 9.308>	Aequora fracta vadis, abruptaque terra profundo,
<luc. 9.309>	Et post multa sonant proiecti litora fluctus.
<luc. 9.310>	Sic male deseruit, nullosque exegit in usus
<luc. 9.311>	Hanc partem natura sui.) vel plenior alto
<luc. 9.312>	Olim Syrtis erat pelago, penitusque natabat:
<luc. 9.313>	Sed rapidus Titan, ponto sua lumina pascens,
<luc. 9.314>	Aequora subduxit zonae vicina perustae:
<luc. 9.315>	Et nunc pontus adhuc Phoebo siccante repugnat.
<luc. 9.316>	Mox ubi damnosum radios admoverit aevum,
<luc. 9.317>	Tellus Syrtis erit: nam iam brevis unda superne
<luc. 9.318>	Innatat, et late periturum deficit aequor.
<luc. 9.319>	Ut primum remis actum mare propulit omne
<luc. 9.320>	Classis onus, densis fremuit niger imbribus Auster
<luc. 9.321>	In sua regna furens: tentatum classibus aequor
<luc. 9.322>	Turbine defendit, longeque a Syrtibus undas
<luc. 9.323>	Egit, et illato confregit litore pontum.
<luc. 9.324>	Tum quarum recto deprendit carbasa malo
<luc. 9.325>	Eripuit nautis; frustraque rudentibus ausis
<luc. 9.326>	Vela negare Noto, spatium vicere carinae,
<luc. 9.327>	Atque ultra proram tumuit sinus. Omnia si quis
<luc. 9.328>	Providus antennae suffixit lintea summae,
<luc. 9.329>	Vincitur, et nudis avertitur armamentis.
<luc. 9.330>	Sors melior classi, quae fluctibus incidit altis,
<luc. 9.331>	Et certo iactata mari. Quaecumque levatae
<luc. 9.332>	Arboribus caesis flatum effudere frementem,
<luc. 9.333>	Abstulit has ventis liber contraria volvens
<luc. 9.334>	Aestus, et obnixum victor detrudit in Austrum.
<luc. 9.335>	Has vada destituunt, atque interrupta profundo
<luc. 9.336>	Terra ferit puppes: dubioque obnoxia fato
<luc. 9.337>	Pars sedet una ratis, pars altera pendet in undis.
<luc. 9.338>	Tunc magis impactum brevibus mare, terraque saevit
<luc. 9.339>	Obvia consurgens: quamvis elisus ab Austro,
<luc. 9.340>	Saepe tamen cumulos fluctus non vincit arenae.
<luc. 9.341>	Eminet in tergo pelagi procul omnibus arvis,
<luc. 9.342>	Inviolatus aqua, sicci iam pulveris agger;
<luc. 9.343>	Stant miseri nautae, terraeque haerente carina
<luc. 9.344>	Litora nulla vident. Sic partem intercipit aequor:
<luc. 9.345>	Pars ratium maior regimen clavumque secuta est,
<luc. 9.346>	Tuta fuga, nautasque loci sortita peritos,
<luc. 9.347>	Torpentem Tritonos adit illaesa paludem.
<luc. 9.348>	Hanc, ut fama, deus, quem toto litore pontus
<luc. 9.349>	Audit ventosa perflantem murmura concha,
<luc. 9.350>	Hanc et Pallas amat, patrio quae vertice nata
<luc. 9.351>	Terrarum primam Libyen (nam proxima coelo est,
<luc. 9.352>	Ut probat ipse calor) tetigit, stagnique quieta
<luc. 9.353>	Vultus vidit aqua, posuitque in margine plantas,
<luc. 9.354>	Et se dilecta Tritonida dixit ab unda.
<luc. 9.355>	Quam iuxta Lethon tacitus praelabitur amnis,
<luc. 9.356>	Infernis, ut fama, trahens oblivia venis:
<luc. 9.357>	Atque insopiti quondam tutela draconis,
<luc. 9.358>	Hesperidum pauper spoliatus frondibus hortus.
<luc. 9.359>	Invidus, annoso qui famam derogat aevo,
<luc. 9.360>	Qui vates ad vera vocat. Fuit aurea silva,
<luc. 9.361>	Divitiisque graves et fulvo germine rami:
<luc. 9.362>	Virgineusque chorus nitidi custodia luci,
<luc. 9.363>	Et numquam somno damnatus lumina serpens,
<luc. 9.364>	Robora complexus rutilo curvata metallo.
<luc. 9.365>	Abstulit arboribus pretium, nemorique laborem
<luc. 9.366>	Alcides: passusque inopes sine pondere ramos,
<luc. 9.367>	Retulit Argolico fulgentia poma tyranno.
<luc. 9.368>	His igitur depulsa locis, effectaque classis
<luc. 9.369>	Syrtibus, haud ultra Garamantidas attigit undas:
<luc. 9.370>	Sed duce Pompeio Libyes melioris in oris
<luc. 9.371>	Mansit. At impatiens virtus haerere Catonis
<luc. 9.372>	Audet in ignotas agmen committere gentes,
<luc. 9.373>	Armorum fidens, et terra cingere Syrtim.
<luc. 9.374>	Haec eadem suadebat hiems, quae clauserat aequor;
<luc. 9.375>	Et spes imber erat, nimios metuentibus ignes:
<luc. 9.376>	Ut neque sole viam, nec duro frigore saevam,
<luc. 9.377>	Inde polo Libyes, hinc bruma temperet annus.
<luc. 9.378>	Atque ingressurus steriles sic fatur arenas:
<luc. 9.379>	O quibus una salus placuit mea castra secutis
<luc. 9.380>	Indomita cervice mori, componite mentes
<luc. 9.381>	Ad magnum virtutis opus summosque labores.
<luc. 9.382>	Vadimus in campos steriles, exustaque mundi,
<luc. 9.383>	Qua nimius Titan, et rarae in fontibus undae,
<luc. 9.384>	Siccaque letiferis squalent serpentibus arva,
<luc. 9.385>	Durum iter. Ad leges patriaeque ruentis amorem
<luc. 9.386>	Per mediam Libyen veniant, atque invia tentent,
<luc. 9.387>	Si quibus in nullo positum est evadere voto,
<luc. 9.388>	Si quibus ire sat est. Neque enim mihi fallere quemquam
<luc. 9.389>	Est animus, tectoque metu perducere vulgus.
<luc. 9.390>	Hi mihi sint comites, quos ipsa pericula ducent,
<luc. 9.391>	Qui, me teste, pati vel quae tristissima, pulchrum
<luc. 9.392>	Romanumque putant.    At qui sponsore salutis
<luc. 9.393>	Miles eget, capiturque animae dulcedine, vadat
<luc. 9.394>	Ad dominum metiore via. Dum primus arenas
<luc. 9.395>	Ingrediar, primusque gradus in pulvere ponam,
<luc. 9.396>	Me calor aethereus feriat, mihi plena veneno
<luc. 9.397>	Occurrat serpens; fatoque pericula vestra
<luc. 9.398>	Praetentate meo: sitiat, quicumque bibentem
<luc. 9.399>	Viderit: aut umbras nemorum quicumque petentem,
<luc. 9.400>	Aestuet: aut equitem peditum praecedere turmas,
<luc. 9.401>	Deficiat; si quo fuerit discrimine notum,
<luc. 9.402>	Dux an miles eam. Serpens, sitis, ardor, arenae,
<luc. 9.403>	Dulcia virtuti: Gaudet patientia duris.
<luc. 9.404>	Laetius est, quoties magno sibi constat, honestum.
<luc. 9.405>	Sola potest Libye turbam praestare malorum,
<luc. 9.406>	Ut deceat fugisse viros. Sic ille paventes
<luc. 9.407>	Incendit virtute animos, et amore laborum,
<luc. 9.408>	Irreducemque viam deserto limite carpit:
<luc. 9.409>	Et, sacrum parvo nomen clausura sepulchro
<luc. 9.410>	Invasit Libye securi fata Catonis.
<luc. 9.410>	Tertia pars rerum  Libye, si credere famae
<luc. 9.411>	Cuncta velis: at si ventos coelumque sequaris,
<luc. 9.412>	Pars erit Europae. Neque enim plus litora Nili,
<luc. 9.413>	Quam Scythicus Tanais primis a Gadibus absunt,
<luc. 9.415>	Unde Europa fugit Libyen, et litora flexu
<luc. 9.416>	Oceano fecere locum: sed maior in unam
<luc. 9.417>	Orbis abit Asiam. Nam cum communiter istae
<luc. 9.418>	Effundant Zephyrum, Boreae latus illa sinistrum
<luc. 9.419>	Contingens, dextrumque Noti, descendit in ortus,
<luc. 9.420>	Eurum sola tenens. Libycae quod fertile terrae est,
<luc. 9.421>	Vergit in occasus: sed et haec non fontibus ullis
<luc. 9.422>	Solvitur: Arctoos raris Aquilonibus imbres
<luc. 9.423>	Accipit, et nostris reficit sua rura serenis.
<luc. 9.424>	In nullas vitiatur opes; non aere neque auro
<luc. 9.425>	Excoquitur, nullo glebarum  crimine, pura,
<luc. 9.426>	Et penitus terra est. Tantum Maurusia genti
<luc. 9.427>	Robora divitiae, quarum non noverat usum,
<luc. 9.428>	Sed citri contenta comis vivebat, et umbris.
<luc. 9.429>	In nemus ignotum nostrae venere secures,
<luc. 9.430>	Extremoque epulas mensasque petivimus orbe.
<luc. 9.431>	At quaecumque vagam Syrtim complectitur ora
<luc. 9.432>	Sub nimio porrecta die, vicina perusti
<luc. 9.433>	Aetheris, exurit messes, et pulvere Bacchum
<luc. 9.434>	Enecat, et nulls putris radice tenetur.
<luc. 9.435>	Temperies vitalis abest, et nulla sub illa
<luc. 9.436>	Cura Iovis terra est: Natura deside torpet
<luc. 9.437>	Orbis, et immotis annum non sentit arenis.
<luc. 9.438>	Hoc tam segne solum raras tamen exserit herbas,
<luc. 9.439>	Quas Nasamon gens dura legit, qui proxima ponto
<luc. 9.440>	Nudus rura tenet; quem mundi barbara damnis
<luc. 9.441>	Syrtis alit. Nam litoreis populator arenis
<luc. 9.442>	Imminet, et, nulla portus tangente carina,
<luc. 9.443>	Novit epes. Sic cum toto commercia mundo
<luc. 9.444>	Naufragiis Nasamones habent. Hac ire Catonem
<luc. 9.445>	Dura iubet virtus. Illic secura iuventus
<luc. 9.446>	Ventorum, nullasque timens tellure procellas,
<luc. 9.447>	Aequoreos est passa metus. Nam litore sicco,
<luc. 9.448>	Quam pelago, Syrtis violentius accipit Austrum.
<luc. 9.449>	Et terrae magis ille nocens. Non montibus illum
<luc. 9.450>	Adversis frangit Libye, scopulisque repulsum
<luc. 9.451>	Dissipat, et liquidas e turbine solvit in auras:
<luc. 9.452>	Nec ruit in silvas, annosaque robora torquens
<luc. 9.453>	Lassatur: patet omne solum, liberque meatu
<luc. 9.454>	Aeoliam rabiem totis exercet habenis:
<luc. 9.455>	Et non imbriferam contorto pulvere nubem
<luc. 9.456>	In flexum  violentus agit: pars plurima terrae
<luc. 9.457>	Tollitur, et numquam resoluto vertice pendet.
<luc. 9.458>	Regna videt pauper Nasamon errantia vento,
<luc. 9.459>	Discussasque domos: volitantque a culmine raptae
<luc. 9.460>	Detecto Garamante casae. Non altius ignis
<luc. 9.461>	Rapta vehit: quantumque licet consurgere fumo,
<luc. 9.462>	Et violare diem, tantum tenet aera pulvis.
<luc. 9.463>	Tum quoque Romanum solito violentius agmen
<luc. 9.464>	Adgreditur, nullusque potest consistere miles,
<luc. 9.465>	Instabilis, raptis etiam, quas calcat, arenis.
<luc. 9.466>	Concuteret terras, orbemque a sede moveret,
<luc. 9.467>	Si solida Libye compage et pondere duro
<luc. 9.468>	Clauderet exesis Austrum scopulosa cavernis:
<luc. 9.469>	Sed quia mobilibus facilis turbatur arenis,
<luc. 9.470>	Nusquam luctando stabilis manet: imaque tellus
<luc. 9.471>	Stat, quia summa fugit. Galeas et scuta virorum
<luc. 9.472>	Pilaque contorsit violento spiritus actu,
<luc. 9.473>	Intentusque tulit magni per inania coeli.
<luc. 9.474>	Illud in externa forsan longeque remota
<luc. 9.475>	Prodigium tellure fuit: delapsaque coelo
<luc. 9.476>	Arma timent gentes, hominumque erepta lacertis
<luc. 9.477>	A superis demissa putant. Sic illa profecto
<luc. 9.478>	Sacrifico cecidere Numae, quae lecta iuventus
<luc. 9.479>	Patricia cervice movet: spoliaverat Auster
<luc. 9.480>	Aut Boreas populos ancilia nostra ferentes.
<luc. 9.481>	Sic orbem torquente Noto Romana iuventus
<luc. 9.482>	Procubuit, metuensque rapi, constrinxit amictus,
<luc. 9.483>	Inseruitque manus terrae: nec pondere solo,
<luc. 9.484>	Sed nisu iacuit, vix sic immobilis Austro:
<luc. 9.485>	Qui super ingentes cumulos involvit arenae,
<luc. 9.486>	Atque operit tellure viros. Vix tollere miles
<luc. 9.487>	Membra valet, multo congestu pulveris haereus.
<luc. 9.488>	Adligat et stantes adfusae magnus arenae
<luc. 9.489>	Agger, et immoti terra surgente tenentur.
<luc. 9.490>	Saxa tulit penitus discussis proruta muris.
<luc. 9.491>	Effuditque procul, miranda sorte malorum:
<luc. 9.492>	Qui nullas videre domos, videre ruinas.
<luc. 9.493>	Iamque iter omne latet: nec sunt discrimina terrae
<luc. 9.494>	Ulla, nisi aetheriae medio velut aequore flammae.
<luc. 9.495>	Sideribus novere vias: nec sidera nota
<luc. 9.496>	Ostendit Libycae finitor circulus orae,
<luc. 9.497>	Multaque devexo terrarum margine celat.
<luc. 9.498>	Utque calor solvit, quem torserat aera ventus
<luc. 9.499>	Incensusque dies, manant sudoribus artus,
<luc. 9.500>	Arent ora siti: conspecta est parva maligna
<luc. 9.501>	Unda procul vena: quam vix e pulvere miles
<luc. 9.502>	Corripiens, patulum galeae confudit in orbem,
<luc. 9.503>	Porrexitque duci. Squalebant pulvere fauces
<luc. 9.504>	Cunctorum: minimumque tenens dux ipse liquoris
<luc. 9.505>	Invidiosus erat. Mene, inquit, degener unum
<luc. 9.506>	Miles in hac turba vacuum virtute putasti?
<luc. 9.507>	Usque adeo mollis primisque caloribus impar
<luc. 9.508>	Sum visus?   Quanto poena tu dignior ista es,
<luc. 9.509>	Qui, populo sitiente, bibas!  Sic concitus ira
<luc. 9.510>	Excussit galeam, suffecitque omnibus unda.
<luc. 9.511>	Ventum erat ad templum, Libycis quod gentibus unum
<luc. 9.512>	Inculti Garamantes habent. Stat sortifer istic
<luc. 9.513>	Iupiter, ut memorant, sed non aut fulmina vibrans,
<luc. 9.514>	Aut similis nostro, sed tortis cornibus Ammon.
<luc. 9.515>	Non illic Libycae posuerunt ditia gentes
<luc. 9.516>	Templa, nec Eois splendent donaria gemmis.
<luc. 9.517>	Quamvis Aethiopum populis Arabumque beatis
<luc. 9.518>	Gentibus atque Indis unus sit Iupiter Ammon,
<luc. 9.519>	Pauper adhuc deus est, nullis violata per aevum
<luc. 9.520>	Divitiis delubra tenens: morumque priorum
<luc. 9.521>	Numen, Romano templum defendit ab auro.
<luc. 9.522>	Esse locis superos, testatur silva, per omnem
<luc. 9.523>	Sola virens Libyen. Nam quidquid pulvere sicco
<luc. 9.524>	Separat ardentem tepida Berenicida Lepti,
<luc. 9.525>	Ignorat frondes: solus nemus extulit Ammon.
<luc. 9.526>	Silvaram fons caussa loco, qui putria terrae
<luc. 9.527>	Adligat, et domitas unda connectit arenas.
<luc. 9.528>	Sic quoque nil obstat Phoebo, cum cardine summo
<luc. 9.529>	Stat librata dies: truncum vix protegit arbor:
<luc. 9.530>	Tam brevis in medium radiis compellitur umbra.
<luc. 9.531>	Deprensum est, hunc esse locum, qua circulum alti
<luc. 9.532>	Solstitii medium signorum percutit orbem.
<luc. 9.533>	Non obliqua meant, nec Tauro Scorpius exit
<luc. 9.534>	Rectior, aut Aries donat sua tempora Librae,
<luc. 9.535>	Aut Astraea iubet lentos descendere Pisces.
<luc. 9.536>	Par Geminis Chiron, et idem quod Carcinos ardens
<luc. 9.537>	Humidus Aegoceros: nec plus Leo tollitur Urna.
<luc. 9.538>	At tibi, quaecumque es Libyco gens igne diremta,
<luc. 9.539>	In Noton umbra cadit, quae nobis exit in Arcton:
<luc. 9.540>	Et segnis Cynosura subit: tu sicca profundo
<luc. 9.541>	Mergi plaustra putas, nullumque in vertice summo
<luc. 9.542>	Sidus habes immune mari; procul axis uterque est,
<luc. 9.543>	Et fuga signorum medio rapit omnia caelo.
<luc. 9.544>	Stabant ante fores populi, quos miserat Eos,
<luc. 9.545>	Cornigerique Iovis monitu nova fata petebant:
<luc. 9.546>	Sed Latio cessere duci: comitesque Catonem
<luc. 9.547>	Orant, exploret Libycum memorata per orbem
<luc. 9.548>	Numina, de fama tam longi iudicet aevi.
<luc. 9.549>	Maximus hortator scrutandi voce deorum
<luc. 9.550>	Eventus Labienus erat. Sors obtulit, inquit,
<luc. 9.551>	Et Fortuna viae tam magni numinis ora
<luc. 9.552>	Consiliumque dei: tanto duce possumus uti
<luc. 9.553>	Per Syrtes, bellique datos cognoscere casus.
<luc. 9.554>	Nam cui crediderim superos arcana daturos
<luc. 9.555>	Dicturosque magis, quam sancto vera Catoni?
<luc. 9.556>	Certe vita tibi semper directa supernas
<luc. 9.557>	Ad leges, sequerisque deum. Datur, ecce, loquendi
<luc. 9.558>	Cum Iove libertas: inquire in fata nefandi
<luc. 9.559>	Caesaris, et patriae venturos excute mores:
<luc. 9.560>	Iure suo populis uti legumque licebit,
<luc. 9.561>	An bellum civile perit.  Tua pectora sacra
<luc. 9.562>	Voce reple: durae semper virtutis amator,
<luc. 9.563>	Quaere quid est virtus, et posce exemplar honesti.
<luc. 9.564>	Ille, deo plenus, tacita quem mente gerebat,
<luc. 9.565>	Effudit dignas adytis e pectore voces:
<luc. 9.566>	Quid quaeri, Labiene, iubes? an liber in armis
<luc. 9.567>	Occubuisse velim potius, quam regna videre?
<luc. 9.568>	An sit vita nihil, et longa? an differat aetas?
<luc. 9.569>	An noceat vis ulla bono? Fortunaque perdat
<luc. 9.570>	Opposita virtute minas? laudandaque velle
<luc. 9.571>	Sit satis, et numquam successu crescat honestum?
<luc. 9.572>	Scimus, et haec nobis non altius inseret Ammon.
<luc. 9.573>	Haeremus cuncti superis, temploque tacente,
<luc. 9.574>	Nil agimus nisi sponte dei: nec vocibus ullis
<luc. 9.575>	Numen eget: dixitque semel nascentibus auctor
<luc. 9.576>	Quidquid scire licet: steriles nec legit arenas,
<luc. 9.577>	Ut caneret paucis, mersitque hoc pulvere verum:
<luc. 9.578>	Estque dei sedes, ubi terra, et pontus, et aer,
<luc. 9.579>	Et coelum, et virtus. Superos quid quaerimus ultra?
<luc. 9.580>	Iuppiter est, quodcumque vides, quodcumque moveris.
<luc. 9.581>	Sortilegis egeant dubii, semperque futuris
<luc. 9.582>	Casibus ancipites: me non oracula certum,
<luc. 9.583>	Sed mors certa facit. Pavido fortique cadendum est:
<luc. 9.584>	Hoc satis est dixisse Iovem.  Sic ille profatur:
<luc. 9.585>	Servataque fide templi, discedit ab aris,
<luc. 9.586>	Non exploratum populis Ammona relinquens.
<luc. 9.587>	Ipse manu sua pila gerens, praecedit anheli
<luc. 9.588>	Militis ora pedes: monstrat tolerare labores,
<luc. 9.589>	Non iubet: et nulla vehitur cervice supinus,
<luc. 9.590>	Carpentoque sedens. Somni parcissimus ipse est,
<luc. 9.591>	Ultimus haustor aquae. Cum tandem fonte reperto
<luc. 9.592>	Indiga conatur laticis potare iuventus,
<luc. 9.593>	Stat, dum lixa bibat. Si veris magna paratur
<luc. 9.594>	Fama bonis, et si successu nuda remoto
<luc. 9.595>	Inspicitur virtus, quidquid laudamus in ullo
<luc. 9.596>	Maiorum, Fortuna fuit. Quis Marte secundo,
<luc. 9.597>	Quis tantum meruit populorum sanguine nomen?
<luc. 9.598>	Hunc ego per Syrtes Libyaeque extrema triumphum
<luc. 9.599>	Ducere maluerim, quam ter Capitolia curru
<luc. 9.600>	Scandere Pompeii, quam frangere colla Iugurthae.
<luc. 9.601>	Ecce parens verus patriae, dignissimus aris,
<luc. 9.602>	Roma, tuis; per quem numquam iurare pudebit,
<luc. 9.603>	Et quem, si steteris umquam cervice soluta,
<luc. 9.604>	Tunc olim factura deum. Iam spissior ignis,
<luc. 9.605>	Et plaga, quam nullam superi mortalibus ultra
<luc. 9.606>	A medio fecere die, calcatur, et unda
<luc. 9.607>	Rarior: inventus mediis fons unus arenis
<luc. 9.608>	Largus aquae, sed quem serpentum  turba tenebat
<luc. 9.609>	Vix capiente loco. Stabant in margine siccae
<luc. 9.610>	Aspides, in mediis sitiebant Dipsades undi.
<luc. 9.611>	Ductor, ut adspexit perituros fonte relicto,
<luc. 9.612>	Adloquitur: Vana specie conterrite leti,
<luc. 9.613>	Ne dubita, miles, tutos haurire liquores:
<luc. 9.614>	Noxia serpentum est admito sanguine pestis:
<luc. 9.615>	Morsu   virus habent, et fatum dente minantur:
<luc. 9.616>	Pocula morte carent. Dixit, dubiumque venenum
<luc. 9.617>	Hausit: et in tota Libyae fons unus arena
<luc. 9.618>	Ille fuit, de quo primus sibi posceret undam.
<luc. 9.619>	Cur Libycus tantis exundet pestibus aer
<luc. 9.620>	Fertilis in mortes, aut quid secreta nocenti
<luc. 9.621>	Miscuerit natura solo, non cura laborque
<luc. 9.622>	Noster scire valet: nisi quod vulgata per orbem
<luc. 9.623>	Fabula pro vera decepit saecula caussa.
<luc. 9.624>	Finibus extremis Libyes, ubi fervida tellus
<luc. 9.625>	Accipit Oceanum demisso sole calentem,
<luc. 9.626>	Squalebant late Phorcynidos arva Medusae,
<luc. 9.627>	Non nemorum protecta coma, non mollia sulco,
<luc. 9.628>	Sed dominas vultu conspectis aspera saxis,
<luc. 9.629>	Hoc primum natura nocens in corpore saevas
<luc. 9.630>	Eduxit pestes: illis e faucibus angues
<luc. 9.631>	Stridula fuderunt vibratis sibila linguis,
<luc. 9.632>	Femineae qui more comae per terga soluti,
<luc. 9.633>	Ipsa flagellabant gaudentis colla Medusae.
<luc. 9.634>	Surgunt adverse subrectae fronte colubrae,
<luc. 9.635>	Vipereumque fluit depexo crine venenum.
<luc. 9.636>	Hoc habet infelix, cunctis impune, Medusa,
<luc. 9.637>	Quod spectare licet  Nam rictus oraque monstri
<luc. 9.638>	Quis timuit? quem, qui recto se lumine vidit,
<luc. 9.639>	Passa Medusa mori est.  Rapuit dubitantia fata,
<luc. 9.640>	Praevenitque metus: anima periere retenta
<luc. 9.641>	Membra, nec emissae riguere sub ossibus umbrae.
<luc. 9.642>	Eumenidum crines solos movere furores:
<luc. 9.643>	Cerberus Orpheo lenivit sibila cantu:
<luc. 9.644>	Amphitryoniades vidit, cum vinceret, Hydram;
<luc. 9.645>	Hoc monstrum timuit genitor, numenque secundum
<luc. 9.646>	Phorcus aquis, Cetoque parens, ipsaeque sorores
<luc. 9.647>	Gorgones: hoc potuit coelo pelagoque minari
<luc. 9.648>	Torporem insolitum, mundoque abducere terram.
<luc. 9.649>	E coelo volucres subito cum pondere lapsae:
<luc. 9.650>	In scopulis haesere ferae: vicina colentes
<luc. 9.651>	Aethiopum totae riguerunt marmore gentes.
<luc. 9.652>	Nullum animal visus patiens, ipsique retrorsum
<luc. 9.653>	Effusi faciem vitabant Gorgonis angues.
<luc. 9.654>	Illa sub Hesperiis stantem Titana columnis
<luc. 9.655>	In cautes Atlanta dedit: coeloque timente
<luc. 9.656>	Olim Phlegraeo stantes serpente gigantes,
<luc. 9.657>	Erexit montes, bellumque immane deorum
<luc. 9.658>	Pallados in medio confecit pectore Gorgon.
<luc. 9.659>	Quo postquam partu Danaes et divite nimbo
<luc. 9.660>	Ortum Parrhasiae vexerunt Persea pennae
<luc. 9.661>	Arcados auctoris citharae liquidaeque palaestrae,
<luc. 9.662>	Et subitus praepes Cyllenida sustulit harpen,
<luc. 9.663>	Harpen alterius monstri iam caede rubentem,
<luc. 9.664>	[A Iove dilectae fuso custode iuvencae:]
<luc. 9.665>	Auxilium volucri Pallas tulit innuba fratri,
<luc. 9.666>	Pacta caput monstri: terraeque in fine Libyssae
<luc. 9.667>	Persea Phoebeos converti iussit ad ortus,
<luc. 9.668>	Gorgonis averso sulcantem regna volatu:
<luc. 9.669>	Et clypeum laevae fulvo dedit aere nitentem,
<luc. 9.670>	In quo saxificam iussit spectare Medusam.
<luc. 9.671>	Quam sopor, aeternam tracturus morte quietem,
<luc. 9.672>	Obruit haud totam. Vigilat pars magna comarum,
<luc. 9.673>	Defenduntque caput praetenti crinibus hydri:
<luc. 9.674>	Pars iacet in medios vultus oculique tenebras.
<luc. 9.675>	Ipsa regit trepidum Pallas, dextraque tremente
<luc. 9.676>	Perseos aversi Cyllenida dirigit harpen,
<luc. 9.677>	Lata colubriferi rumpens confinia colli.
<luc. 9.678>	Quos habuit vultus hamati vulnere ferri
<luc. 9.679>	Caesa caput Gorgon! quanto spirasse veneno
<luc. 9.680>	Ora rear! quantumque oculos effundere mortis!
<luc. 9.681>	Nec Pallas spectare potest: vultusque gelassent
<luc. 9.682>	Perseos aversi, si non Tritonia densos
<luc. 9.683>	Sparsisset crines, texissetque ora colubri.
<luc. 9.684>	Aliger in coelum sic rapta Gorgone fugit.
<luc. 9.685>	Ille quidem pensabat iter, propiusque secabat
<luc. 9.686>	Aethera, si medias Europae scinderet urbes;
<luc. 9.687>	Pallas frugiferas iussit non laedere terras,
<luc. 9.688>	Et parci populis. Quis enim non praepete tanto
<luc. 9.689>	Aethera respiceret? Zephyro convertitur ales,
<luc. 9.690>	Itque super Libyen, quae, nullo consita cultu,
<luc. 9.691>	Sideribus Phoeboque vacat: premit orbita solis,
<luc. 9.692>	Exuritque solum; nec terra celsior ulla
<luc. 9.693>	Nox cadit in coelum, lunaeque meatibus obstat,
<luc. 9.694>	Si flexus oblita vagi per recta cucurrit
<luc. 9.695>	Signa, nec in Borean aut in Noton effugit umbram.
<luc. 9.696>	Illa tamen sterilis tellus, fecundaque nulli
<luc. 9.697>	Arva bono, virus stillantis tabe Medusae
<luc. 9.698>	Concipiunt, dirosque fero de sanguine rores,
<luc. 9.699>	Quos calor adiuvit, putrique incoxit arenae.
<luc. 9.700>	Hic, quae prima caput movit de pulvere tabes,
<luc. 9.701>	Aspida somniferam tumida cervice levavit.
<luc. 9.702>	Plenior huic sanguis et crassi gutta veneni
<luc. 9.703>	Decidit: in nulla plus est serpente coactum.
<luc. 9.704>	Ipsa caloris egens gelidum non transit in orbem
<luc. 9.705>	Sponte sua, Niloque tenus metitur arenas.
<luc. 9.706>	Sed quis erit nobis lucri pudor? inde petuntur
<luc. 9.707>	Huc Libycae mortes, et fecimus Aspida mercem.
<luc. 9.708>	At non stare suum miseris passura cruorem,
<luc. 9.709>	Squamiferos ingens Haemorrhois explicat orbes:
<luc. 9.710>	Natus et, ambiguae coleret qui Syrtidos arva,
<luc. 9.711>	Chersydros, tractique via fumante Chelydri:
<luc. 9.712>	Et semper recto lapsurus limite Cenchris:
<luc. 9.713>	Pluribus ille notis variatam pingitur alvum,
<luc. 9.714>	Quam parvis tinctus maculis Thebanus Ophites.
<luc. 9.715>	Concolor exustis atque indiscretus arenis
<luc. 9.716>	Ammodytes: spinaque vagi torquente Cerastae:
<luc. 9.717>	Et Scytale, sparsis etiam nunc sola pruinis
<luc. 9.718>	Exuvias positura suas: et torrida Dipsas:
<luc. 9.719>	Et gravis in geminum vergens caput Amphisbaena:
<luc. 9.720>	Et Natrix violator aquae, Iaculique volucres,
<luc. 9.721>	Et contentus iter cauda sulcare Pareas:
<luc. 9.722>	Oraque distendens avidus spumantia Prester:
<luc. 9.723>	Ossaque dissolvens cum corpore tabificus Seps.
<luc. 9.724>	Sibilaque effundens cunctas terrentia pestes,
<luc. 9.725>	Ante venena nocens, late sibi submovet omne
<luc. 9.726>	Vulgus, et in vacua regnat Basiliscus arena.
<luc. 9.727>	Vos quoque, qui cunctis innoxia numina terris
<luc. 9.728>	Serpitis, aurato nitidi fulgore dracones,
<luc. 9.729>	Pestiferos ardens facit Africa. Ducitis altum
<luc. 9.730>	Aera cum pennis, armentaque tota secuti
<luc. 9.731>	Rumpitis ingentes amplexi verbere tauros:
<luc. 9.732>	Nec tutus spatio est elephas: datis omnia leto:
<luc. 9.733>	Nec vobis opus est ad noxia fata veneno.
<luc. 9.734>	Has inter pestes duro Cato milite siccum
<luc. 9.735>	Emetitur iter, tot tristia fata suorum
<luc. 9.736>	Insolitasque videns parvo cum vulnere mortes.
<luc. 9.737>	Signiferum iuvenem Tyrrheni sanguinis Aulum
<luc. 9.738>	Torta caput retro Dipsas calcata momordit.
<luc. 9.739>	Frons dolor aut sensus dentis fuit: ipsaque leti
<luc. 9.740>	Frons caret invidia, nec quidquam plaga minatur.
<luc. 9.741>	Ecce subit virus tacitum, carpitque medullas
<luc. 9.742>	Ignis edax, calidaque incendit viscera tabe.
<luc. 9.743>	Ebibit humorem  circum vitalia fusum
<luc. 9.744>	Pestis, et in sicco linguam torrere palato
<luc. 9.745>	Coepit; defessos iret qui sudor in artus
<luc. 9.746>	Non fuit, atque oculos lacrimarum vena refugit.
<luc. 9.747>	Non decus imperii, non moesti iura Catonis
<luc. 9.748>	Ardentem tenuere virum, quin spargere signa
<luc. 9.749>	Auderet, totisque furens exquireret agris,
<luc. 9.750>	Quas poscebat aquas sitiens in corde venenum.
<luc. 9.751>	Ille vel in Tanain missus Rhodanumque Padumque
<luc. 9.752>	Arderet, Nilumque bibens per rura vagantem.
<luc. 9.753>	Accessit morti Libye, fatisque minorem
<luc. 9.754>	Famam Dipsas habet, terris adiuta perustis.
<luc. 9.755>	Scrutatur venas penitus squalentis arenae:
<luc. 9.756>	Nunc redit ad Syrtes, et fluctus accipit ore
<luc. 9.757>	Aequoreusque placet, sed non sibi sufficit, humor.
<luc. 9.758>	Nec sentit fatique genus mortemque veneni,
<luc. 9.759>	Sed putat esse sitim, ferroque aperite tumentes
<luc. 9.760>	Sustinuit venas, atque os implere cruore.
<luc. 9.761>	Iussit signa rapi propere Cato: discere nulli
<luc. 9.762>	Permissum est, hoc posse sitim. Sed tristior illa
<luc. 9.763>	Mors erat ante oculos: miserique in crure Sabelli
<luc. 9.764>	Seps stetit exiguus, quem flexo dente tenacem
<luc. 9.765>	Avulsitque manu, piloque adfixit arenis:
<luc. 9.766>	Parva modo serpens; sed qua non ulla cruentae
<luc. 9.767>	Tantum mortis habet. Nam plagae proxima circum
<luc. 9.768>	Fugit rapta cutis, pallentiaque ossa retexit.
<luc. 9.769>	Iamque sinu laxo nudum est sine corpore vulnus;
<luc. 9.770>	Membra natant sanie: surae fluxere: sine ullo
<luc. 9.771>	Tegmine poples erat: femorum quoque musculus omni
<luc. 9.772>	Liquitur, et nigra distillant inguina tabe.
<luc. 9.773>	Dissiluit stringens uterum membrana, fluuntque
<luc. 9.774>	Viscera: nec, quantum toto de corpore debet,
<luc. 9.775>	Effluit in terras: saevum sed membra venenum
<luc. 9.776>	Decoquit; in minimum mox contrahit omnia virus
<luc. 9.777>	Vincula nervorum, et laterum contexta, cavumque
<luc. 9.778>	Pectus, et abstrusum fibris vitalibus, omne
<luc. 9.779>	Quidquid homo est, aperit pestis. Natura profana
<luc. 9.780>	Morte patet: manant humeri fortesque lacerti:
<luc. 9.781>	Colla caputque fluunt. Calido non ocius Austro
<luc. 9.782>	Nix resoluta cadit, nec solem cera sequetur.
<luc. 9.783>	Parva loquor, corpus sanie stillasse perustum:
<luc. 9.784>	Hoc et flamma potet. Sed quis rogus abstulit ossa
<luc. 9.785>	Haec quoque discedunt, putresque secuta medullas
<luc. 9.786>	Nulla manere sinunt rapidi vestigia fati.
<luc. 9.787>	Cyniphias inter pestes tibi palma nocendi est;
<luc. 9.788>	Eripiunt omnes animam, tu sola cadaver.
<luc. 9.789>	Ecce subit fades leto diversa fluenti
<luc. 9.790>	Nasidium Marsi cultorem torridus agri
<luc. 9.791>	Percussit Prester. Illi rubor igneus ora
<luc. 9.792>	Succendit, tenditque cutem, pereunte figura,
<luc. 9.793>	Miscens cuncta tumor, toto iam corpore maior:
<luc. 9.794>	Humanumque egressa modum, super omnia membra
<luc. 9.795>	Efflatur sanies: late pollente veneno,
<luc. 9.796>	Ipse latet penitus congesto corpore mersus:
<luc. 9.797>	Nec lorica tenet distenti corporis auctum.
<luc. 9.798>	Spumeus accenso non sic exundat aheno
<luc. 9.799>	Undarum cumulis: nec tantos carbasa Coro
<luc. 9.800>	Curvavere sinus. Tumidos iam non capit artus
<luc. 9.801>	Informis globus, et confuso pondere truncus.
<luc. 9.802>	Intactum, volucrum rostris epulasque daturum
<luc. 9.803>	Haud impune feris, non ausi tradere busto,
<luc. 9.804>	Nondum stante modo, crescens fugere cadaver.
<luc. 9.805>	Sed maiora parant Libycae spectacula pestes.
<luc. 9.806>	Impressit dentes Haemorrhois aspera Tullo
<luc. 9.807>	Magnanimo iuveni, miratorique Catonis.
<luc. 9.808>	Utque solet pariter totis se effundere signis
<luc. 9.809>	Corycii pressura croci: sic omnia membra
<luc. 9.810>	Emisere simul rutilum pro sanguine virus.
<luc. 9.811>	Sanguis erant lacrimae: quaecumque foramina novit
<luc. 9.812>	Humor, ab his largus manat cruor: ore redundant,
<luc. 9.813>	Et patulae nares: sudor rubet: omnia plenis
<luc. 9.814>	Membra fluunt venis: totum est pro vulnere corpus,
<luc. 9.815>	At tibi, Leve miser, fixus praecordia pressit
<luc. 9.816>	Nilaca serpente cruor: nulloque dolore
<luc. 9.817>	Testatus morsus, subita caligine mortem
<luc. 9.818>	Accipis, et Stygias somno descendis ad umbras.
<luc. 9.819>	Non tam veloci corrumpunt pocula leto,
<luc. 9.820>	Stipite quae diro [virgas mentita Sabinas
<luc. 9.821>	Toxica fatilegi] carpunt matura Sabaei.
<luc. 9.822>	Ecce procul saevus sterilis se robore trunci
<luc. 9.823>	Torsit et immisit (iaculum vocat Africa) serpens:
<luc. 9.824>	Perque caput Paulli transactaque tempora fugit.
<luc. 9.825>	Nil ibi virus agit: rapuit cum vulnere fatum.
<luc. 9.826>	Deprensum est, quae funda rotat, quam lenta volarent.
<luc. 9.827>	Quam segnis Scythicae strideret arundinis aer.
<luc. 9.828>	Quid prodest miseri Basiliscus cuspide Murri
<luc. 9.829>	Transactuas? Velox currit per tela venenum,
<luc. 9.830>	Invaditque manum: quam protinus ille retecto
<luc. 9.831>	Ense ferit, totoque simul demittit ab armo;
<luc. 9.832>	Exemplarque sui spectans miserabile leti
<luc. 9.833>	Stat tutus, pereunte manu. Quis fata putaret
<luc. 9.834>	Scorpion aut vires maturae mortis habere.
<luc. 9.835>	Ille minax nodis, et recto verbere saevus,
<luc. 9.836>	Teste tulit coelo victi decus Orionis.
<luc. 9.837>	Quis calcare tuas metuat, Solpuga, latebras?
<luc. 9.838>	Et tibi dant Stygiae ius in sua fila sorores.
<luc. 9.839>	Sic nec clara dies nec nox dabat atra quietem
<luc. 9.840>	Suspecta est miseris in qua tellure iacebant.
<luc. 9.841>	Nam neque congestae struxere cubilia frondes
<luc. 9.842>	Nec culmis crevere tori: sed corpora fatis
<luc. 9.843>	Expositi volvuntur  humo, calidoque vapore
<luc. 9.844>	Adliciunt gelidas nocturno frigore pestes:
<luc. 9.845>	Innocuosque diu rictus torpente veneno
<luc. 9.846>	Inter membra fovent.  Nec, quae mensura viarum,
<luc. 9.847>	Quisve modus, norant, coelo duce. Saepe querentes,
<luc. 9.848>	Reddite, di, clamant, miseris, quae fugimus, arma:
<luc. 9.849>	Reddite Thessaliam.  Patimur cur segnia fata
<luc. 9.850>	In gladios iurata manus?    Pro Caesare pugnant
<luc. 9.851>	Dipsades, et peragunt civilia bella cerastae.
<luc. 9.852>	Ire libet, qua zona rubens atque axis inustus
<luc. 9.853>	Solis equis: iuvat aetheriis adscribere caussis,
<luc. 9.854>	Quod peream, coeloque mori. Nil, Africa, de te,
<luc. 9.855>	Nec de te, natura, queror: tot monstra ferentem,
<luc. 9.856>	Gentibus ablatum, dederas serpentibus orbem:
<luc. 9.857>	Impatienseque solum Cereris, cultore negato,
<luc. 9.858>	Damnasti, atque homines voluisti deesse venenis.
<luc. 9.859>	In loca serpentum nos venimus: accipe poenas,
<luc. 9.860>	Tu, quisquis superum, commercia nostra perosus,
<luc. 9.861>	Hinc torrente plaga, dubiis hinc Syrtibus orbem
<luc. 9.862>	Abrumpens, medio posuisti limite mortes.
<luc. 9.863>	Per secreta tui bellum civile recessus
<luc. 9.864>	Vadit; et arcani miles tibi conscius orbis
<luc. 9.865>	Claustra petit mundi. Forsan maiora supersunt
<luc. 9.866>	Ingressis. Coeunt ignes stridentibus undis,
<luc. 9.867>	Et premitur natura poli. Sed longius ista
<luc. 9.868>	Nulla iacet tellus, quam fama cognita nobis
<luc. 9.869>	Tristia regna Iubae.   Quaeremus forsitan istas
<luc. 9.870>	Serpentum terras;    habet et solatia coelum:
<luc. 9.871>	Vivit adhuc aliquid. Patriae non arva requiro,
<luc. 9.872>	Europamque, alios soles, Asiamque, videntem:
<luc. 9.873>	Qua te parte poli, qua te tellure reliqui,
<luc. 9.874>	Africa?  Cyrenis etiam nunc bruma rigebat.
<luc. 9.875>	Exiguane via legem convertimus anni?
<luc. 9.876>	Imus in adversos axes: evolvimur orbe:
<luc. 9.877>	Terga damus ferienda Noto. Nunc forsitan ipsa est
<luc. 9.878>	Sub pedibus iam Roma meis. Solatia fati
<luc. 9.879>	Haec petimus: veniant hostes, Caesarque sequatur,
<luc. 9.880>	Qua fugimus.  Sic dura suos patienia questus
<luc. 9.881>	Exonerat: cogit tantos tolerare labores
<luc. 9.882>	Summa ducis virtus, qui nuda fusus arena
<luc. 9.883>	Excubat, atque omni Fortunam provocat hora.
<luc. 9.884>	Omnibus unus adest fatis; quocumque vocatur,
<luc. 9.885>	Advolat, atque ingens meritum maiusque salute
<luc. 9.886>	Contulit, in letum vires: puduitque gementem
<luc. 9.887>	Illo teste mori. Quod ius habuisset in ipsum
<luc. 9.888>	Ulla lues?  Casus alieno pectore vincit
<luc. 9.889>	Spectatorque docet, magnos nil posse dolores.
<luc. 9.890>	Vix miseris serum tanto lassata periclo
<luc. 9.891>	Auxilium Fortuna dedit. Gens unica terras
<luc. 9.892>	Incolit a saevo serpentum innoxia morsu,
<luc. 9.893>	Marmaridae Psyili: par lingua potentibus herbis:
<luc. 9.894>	Ipse cruor tutus, nullumque admittere virus,
<luc. 9.895>	Vel cantu cessante, potest. Natura locorum
<luc. 9.896>	Iussit, ut immunes mixti serpentibus essent
<luc. 9.897>	Profuit in mediis sedem posuisse venenis
<luc. 9.898>	Pax illis cum morte data est. Fiducia tanta est
<luc. 9.899>	Sanguinis: in terras parvus cum decidit infans,
<luc. 9.900>	Ne qua sit externae Veneris  mixtura timentes,
<luc. 9.901>	Letifera dubios explorant aspide partus.
<luc. 9.902>	Utque Iovis volucer, calido cum protulit ovo
<luc. 9.903>	Implumes natos, solis convertit ad ortus:
<luc. 9.904>	Qui potuere pati radios, et lumine recto
<luc. 9.905>	Sustinuere diem coeli, servantur in usus;
<luc. 9.906>	Qui Phoebo cessere, iacent: sic pignora gentis
<luc. 9.907>	Psyllus habet, si quis tactos non horruit angues,
<luc. 9.908>	Si quis donatis lusit serpentibus infans.
<luc. 9.909>	Nec solum gens illa sua contenta salute:
<luc. 9.910>	Excubat hospitibus, contraque nocentia monstra
<luc. 9.911>	Psyllus adest populis. Qui, tunc Romana secutus
<luc. 9.912>	Signa, simul iussit statui tentoria ductor,
<luc. 9.913>	Primum, quas valli spatium comprendit, arenas
<luc. 9.914>	Expurgat cantu, verbisque fugantibus angues.
<luc. 9.915>	Ultima castrorum medicatus circuit ignis.
<luc. 9.916>	Hic ebulum stridet, peregrinaque galbana sudant,
<luc. 9.917>	Et tamarix non laeta comis, Eoaque costus,
<luc. 9.918>	Et panacea potens, et Thessala centaurea:
<luc. 9.919>	Peucedanumque sonat flammis, Erycinaque thapsos;
<luc. 9.920>	Et larices fumoque gravem serpentibus urunt
<luc. 9.921>	Abrotanum, et longe nascentis cornua cervi.
<luc. 9.922>	Sic nox tuta viris.  At si quis peste diurna
<luc. 9.923>	Fata trahit, tunc sunt magicae miracula gentis,
<luc. 9.924>	Psyllorumque ingens et rapti pugna veneni.
<luc. 9.925>	Nam primum tacta designat membra saliva,
<luc. 9.926>	Quae cohibet virus, retinetque in vulnere pestem.
<luc. 9.927>	Plurima tum volvit spumanti carmina lingua
<luc. 9.928>	Murmure continuo, nec dant suspiria cursus
<luc. 9.929>	Vulneris, aut minimum patiuntur fata tacere.
<luc. 9.930>	Saepe quidem pestis nigris inserta medullis
<luc. 9.931>	Excantata fugit: sed si quod tardius audit
<luc. 9.932>	Virus, et elicitum iussumque exire repugnat,
<luc. 9.933>	tunc superincumbens pallentia vulnera lambit,
<luc. 9.934>	Ore venena trahens, et siccat dentibus artus,
<luc. 9.935>	Extractamque tenens gelido de corpore mortem
<luc. 9.936>	Exspuit: et cuius morsus superaverit anguis,
<luc. 9.937>	Iam promtum Psyllis vel gustu nosse veneni.
<luc. 9.938>	Hoc igitur melior tandem Romana iuventus
<luc. 9.939>	Auxilio, late squalentibus errat in arvis.
<luc. 9.940>	Bis positis Phoebe flammis, bis luce recepta
<luc. 9.941>	Vidit arenivagum surgens fugiensque Catonem.
<luc. 9.942>	Iamque illis magis atque magis durescere pulvis
<luc. 9.943>	Coepit, et in terram Libye spissata reverti.
<luc. 9.944>	Iamque procul rarae nemorum se tollere frondes:
<luc. 9.945>	Surgere congesto non culta mapalia culmo.
<luc. 9.946>	Quanta dedit miseris melioris gaudia terrae,
<luc. 9.947>	Cum primum saevos contra videre leones!
<luc. 9.948>	Proxima Leptis erat, cuius statione quietam
<luc. 9.949>	Exegere hiemem, nimbis flammisque carentem.
<luc. 9.950>	Caesar ut Emathia satiatus clade recessit,
<luc. 9.951>	Caetera curarum proiecit pondera, soli
<luc. 9.952>	Intentus genero: cuius vestigia frustra
<luc. 9.953>	Terris sparsa legens, fama duce tendit in undas,
<luc. 9.954>	Threiciasque legit fauces, et amore notatum
<luc. 9.955>	Aequor, et Heroas lacrimoso litore turres,
<luc. 9.956>	Qua pelago nomen Nepheleias abstulit Helle.
<luc. 9.957>	Non Asiam brevioris aquae disterminat usquam
<luc. 9.958>	Fluctus ab Europa, quamvis Byzantion arcto
<luc. 9.959>	Pontus et ostriferam dirimat Chalcedona cursu,
<luc. 9.960>	Euxinumque ferens parvo ruat ore Propontis.
<luc. 9.961>	Sigeasque petit famae mirator arenas,
<luc. 9.962>	Et Simoentis aquas, et Graio nobile busto
<luc. 9.963>	Rhoetion, et multum debentes vatibus umbras.
<luc. 9.964>	Circuit exustae nomen memorabile Troiae,
<luc. 9.965>	Magnaque Phoebei quaerit vestigia muri.
<luc. 9.966>	Iam silvae steriles et putres robore trunci
<luc. 9.967>	Assaraci pressere domos, et templa deorum
<luc. 9.968>	Iam lassa radice tenent: ac tota teguntur
<luc. 9.969>	Pergama dumetis: etiam periere ruinae.
<luc. 9.970>	Adspicit Hesiones scopulos, silvasque latentes,
<luc. 9.971>	Anchisae thalamos; quo iudex sederit antro:
<luc. 9.972>	Unde puer raptus coelo: quo vertice Nais
<luc. 9.973>	Luserit Oenone: nullum est sine nomine saxum.
<luc. 9.974>	Insicus in sicco serpentem pulvere rivum
<luc. 9.975>	Transierat, qui Xanthus erat. Securus in alto
<luc. 9.976>	Gramine ponebat gressus; Phryx incola manes
<luc. 9.977>	Hectoreos calcare vetat.  Discussa iacebant
<luc. 9.978>	Saxa, nec ullius faciem servantia sacri;
<luc. 9.979>	Herceas, monstrator ait, non respicis aras?
<luc. 9.980>	O sacer et magnus vatum labor, omnia fato
<luc. 9.981>	Eripis, et populis donas mortalibus aevum.
<luc. 9.982>	Invidia sacrae, Caesar, ne tangere famae:
<luc. 9.983>	Nam, si quid Latiis fas est promittere Musis,
<luc. 9.984>	Quantum Smyrnaei durabunt vatis honore,
<luc. 9.985>	Venturi me teque legent: Pharsalia nostra
<luc. 9.986>	Vivet, et a nullo tenebris damnabimur aevo.
<luc. 9.987>	Ut ducis implevit visus veneranda vetustas,
<luc. 9.988>	Erexit subitas congestu cespitis aras,
<luc. 9.989>	Votaque thuricremos non irrita fudit in ignes.
<luc. 9.990>	Di cinerum, Phrygias colitis quicumque ruinas,
<luc. 9.991>	Aeneaeque mei, quos nunc Lavinia sedes
<luc. 9.992>	Servat et Alba, lares, et quorum lucet in aris
<luc. 9.993>	Ignis adhuc Phrygius, nullique adspecta virorum
<luc. 9.994>	Pallas, in abstruso pignus memorabile templo,
<luc. 9.995>	Gentis Iuleae vestris clarissimus aris
<luc. 9.996>	Dat pia tura nepos, et vos in sede priori
<luc. 9.997>	Rite vocat: date felices in cetera cursus.
<luc. 9.998>	Restituam populos: grata vice moenia reddent
<luc. 9.999>	Ausonidae Phrygibus, Romanaque Pergama surgent.
<luc. 9.1000>	Sic fatus, repetit classes, et tota secundis
<luc. 9.1001>	Vela dedit Coris; avidusque urgente procella
<luc. 9.1002>	Iliacas pensare moras, Asiamque potentem
<luc. 9.1003>	Praevehitur, pelagoque Rhodon spumante reliquit.
<luc. 9.1004>	Septima nox, Zephyro numquam laxante rudentes,
<luc. 9.1005>	Ostendit Phariis Aegyptia litora flammis.
<luc. 9.1006>	Sed prius orta dies nocturnam lampada texit,
<luc. 9.1007>	Quam tutas intraret aquas. Ibi plena tumultu
<luc. 9.1008>	Litora, et incerto turbatas murmure voces
<luc. 9.1009>	Accipit: ac, dubiis veritus se credere regnis,
<luc. 9.1010>	Abstinuit tellure rates. Sed dira satelles
<luc. 9.1011>	Regis dona ferens, medium provectus in aequor,
<luc. 9.1012>	Colla gerit Magni, Phario velamine tecta,
<luc. 9.1013>	Ac prius infanda commendat crimina voce:
<luc. 9.1014>	Terrarum domitor, Romanae maxime gentis,
<luc. 9.1015>	Et, quod adhuc nescis, genero secure perempto;
<luc. 9.1016>	Rex   tibi Pellaeus terrae pelagique labores
<luc. 9.1017>	Donat et , Emathiis quod solum defuit armis,
<luc. 9.1018>	Exhibet: absenti bellum civile peractum est.
<luc. 9.1019>	Thessalicas Magnus quarens reparare ruinas,
<luc. 9.1020>	Ense iacet nostro: tanto te pignore, Caesar,
<luc. 9.1021>	Emimus: hoc tecum percussum est sanguine foedus.
<luc. 9.1022>	Accipe regna Phari, nullo quaesita cruore:
<luc. 9.1023>	Accipe Niliaci ius gurgitis: accipe, quidquid
<luc. 9.1024>	Pro Magni cervice dares; dignumque clientem
<luc. 9.1025>	Castris crede tuis, cui tantum fata licere
<luc. 9.1026>	In generum voluere tuum. Nec vile putaris
<luc. 9.1027>	Hoc meritum, nobis facili quod caede peractum   est.
<luc. 9.1028>	Hospes avitus erat: depulso sceptra parenti
<luc. 9.1029>	Reddiderat. Quid plura feram? tu nomina tanto
<luc. 9.1030>	Invenies operi, vel famam consule mundi.
<luc. 9.1031>	Si scelus est, plus te nobis debere fateris,
<luc. 9.1032>	Quod scelus hoc non ipse facis. Sic fatus, opertum
<luc. 9.1033>	Detexit tenuitque caput. Iam languida morte
<luc. 9.1034>	Effigies habitum noti mutaverat oris.
<luc. 9.1035>	Non primo Caesar damnavit munera vis,
<luc. 9.1036>	Avertitque oculos: vultus, dum crederet, haesit.
<luc. 9.1037>	Utque fidem vidit sceleris, tutumque putavit
<luc. 9.1038>	Iam bonus esse socer; lacrimas non sponte cadentes
<luc. 9.1039>	Effudit, gemitusque expressit pectore laeto,
<luc. 9.1040>	Non aliter manifesta putans abscondere mentis
<luc. 9.1041>	Gaudia, quam lacrimis: meritumque immane tyranni
<luc. 9.1042>	Destruit, et generi mavult lugere revulsum,
<luc. 9.1043>	Quam debere, caput. Qui duro membra senatus
<luc. 9.1044>	Calcarat vultu, qui sicco lumine campos
<luc. 9.1045>	Viderat Emathios, uni tibi, Magne, negare
<luc. 9.1046>	Non audet gemitus.  O sors durissima fati!
<luc. 9.1047>	Hunccine tu, Caesar, scelerato Marte petisti,
<luc. 9.1048>	Qui tibi flendus erat?  Non mixti foedera tangunt
<luc. 9.1049>	Te generis, nec nata iubet moerere neposque?
<luc. 9.1050>	Credis apud populos Pompeii nomen amantes
<luc. 9.1051>	Hoc castris prodesse tuis?  Fortasse tyranni
<luc. 9.1052>	Tangeris invidia, captique in viscera Magni
<luc. 9.1053>	Hoc aliis licuisse doles, quererisque perisse
<luc. 9.1054>	Vindictam belli, raptumque e iure superbi
<luc. 9.1055>	Victoris generum. Quisquis te flere coegit
<luc. 9.1056>	Impetus, a vera longe pietate recessit.
<luc. 9.1057>	Scilicet hoc animo terras atque aequora lustras,
<luc. 9.1058>	Necubi suppressus pereat gener?  O bene rapta
<luc. 9.1059>	Arbitrio mors ista tuo! Quam magna remisit
<luc. 9.1060>	Crimina Romano tristis Fortuna pudori,
<luc. 9.1061>	Quod te non passa est misereri, perfide, Magni
<luc. 9.1062>	Viventis! Nec non his fallere vocibus audet,
<luc. 9.1063>	Adquiritque fidem simulati fronte doloris:
<luc. 9.1064>	Aufer ab adspectu nostro funesta, satelles,
<luc. 9.1065>	Regis dona tui: peius de Caesare vestrum,
<luc. 9.1066>	Quam de Pompeio, meruit scelus.   Unica belli
<luc. 9.1067>	Praemia civilis, victis donare salutem,
<luc. 9.1068>	Perdidimus. Quodsi Phario germana tyranno
<luc. 9.1069>	Non invisa foret, potuissem reddere regi,
<luc. 9.1070>	Quod meruit, fratrique tuum pro munere tali
<luc. 9.1071>	Misissem, Cleopatra, caput. Secreta quid arma
<luc. 9.1072>	Movit, et inseruit nostro sua tela labori?
<luc. 9.1073>	Ergo in Thessalicis Pellaeo fecimus arvis
<luc. 9.1074>	Ius gladio? vestris quaesita licentia regnis?
<luc. 9.1075>	Non tuleram Magnum mecum Romana regentem:
<luc. 9.1076>	Te, Ptolemaee, feram?   Frustra civilibus armis
<luc. 9.1077>	Miscuimus gentes, si qua est hoc orbe potestas
<luc. 9.1078>	Altera, quam Caesar: si tellus ulla duorum est.
<luc. 9.1079>	Vertissem Latias a vestro litore proras:
<luc. 9.1080>	Famae cura vetat, ne non damnasse    ruentam,
<luc. 9.1081>	Sed videar timuisse, Pharon. Nec fallere vos me
<luc. 9.1082>	Credite victorem. Nobis quoque tale paratum
<luc. 9.1083>	Litoris hospitium.  Ne sic mea colla gerantur,
<luc. 9.1084>	Thessaliae Fortuna facit. Maiore profecto,
<luc. 9.1085>	Quam metui poterat, discrimine gessimus arma;
<luc. 9.1086>	Exsilium  generique minas Romamque timebam:
<luc. 9.1087>	Poena fugae Ptolemaeus erat. Sed parcimus annis,
<luc. 9.1088>	Donamusque nefas. Sciat hac pro caede tyrannus
<luc. 9.1089>	Nil venia plus posse dari.  Vos condite busto
<luc. 9.1090>	Tanti colla ducis: sed non, ut crimina solum
<luc. 9.1091>	Vestra tegat tellus; iusto date thura sepulchro
<luc. 9.1092>	Et placate caput, cineresque in litore fusos
<luc. 9.1093>	Colligite, atque unam sparsis date manibus urnam.
<luc. 9.1094>	Sentiat adventum soceri, vocesque querentis
<luc. 9.1095>	Audiat umbra pias. Dum nobis omnia praefert,
<luc. 9.1096>	Dum vitam Phario mavult debere clienti,
<luc. 9.1097>	Laeta dies rapta est populis: concordia mundo
<luc. 9.1098>	Nostra perit. Caruere deis mea vota secundis,
<luc. 9.1099>	Ut te complexus, positis felicibus armis,
<luc. 9.1100>	Adfectus abs te veteres vitamque rogarem,
<luc. 9.1101>	Magne, tuam: dignaque satis mercede laborum
<luc. 9.1102>	Contentus, par esse tibi, tunc pace fideli
<luc. 9.1103>	Fecissem, ut victus posses ignoscere divis
<luc. 9.1104>	Fecisses, ut Roma mihi. Nec, talia fatus,
<luc. 9.1105>	Invenit fletus comitem, nec turba querenti
<luc. 9.1106>	Credidit: abscondunt gemitus, et pectora laeta
<luc. 9.1107>	Fronte tegunt, hilaresque nefas spectare cruentum
<luc. 9.1108>	(O bona libertas!) cum Caesar lugeat, audeat.
<luc. 10.1>	Ut primum terras, Pompeii colla secutus,
<luc. 10.2>	Adtigit, et  diras calcavit Caesar arenas:
<luc. 10.3>	Pugnavit Fortuna ducis fatumque nocentis
<luc. 10.4>	Aegypti, regnum Lagi Romana sub arma
<luc. 10.5>	Iret, an eriperet mundo Memphiticus ensis
<luc. 10.6>	Victoria victique caput. Tua profuit umbra,
<luc. 10.7>	Magne, tui socerum rapuere a sanguine manes.
<luc. 10.8>	[Ne populus post te Nilum Romanus amaret.
<luc. 10.9>	Inde Paraetoniam fertur securus in urbem
<luc. 10.10>	Pignore tam saevi sceleris, sua signa secutus.
<luc. 10.11>	Sed fremitu vulgi, fasces et iura querentis
<luc. 10.12>	Inferri Romana suis, discordia sensit
<luc. 10.13>	Pectora et ancipites animos, Magnumque perisse
<luc. 10.14>	Non sibi. Tum vultu semper celante timorem,
<luc. 10.15>	Intrepidus superum sedes et templa vetusti
<luc. 10.16>	Numinis, antiquas Macetum testantia vires,
<luc. 10.17>	Circuit: et, nulla captus dulcedine rerum,
<luc. 10.18>	Non auro cultuque deum, non moenibus urbis,
<luc. 10.19>	Effossum tumulis cupide descendit in antrum.
<luc. 10.20>	Illic Pellaei proles vesana Philippi,
<luc. 10.21>	Felix praedo, iacet, terrarum vindice fato
<luc. 10.22>	Raptus. Sacratis totum spargenda per orbem
<luc. 10.23>	Membra viri posuere adytis. Fortuna pepercit
<luc. 10.24>	Manibus, et regni duravit ad ultima fatum.
<luc. 10.25>	Nam sibi libertas umquam si redderet orbem,
<luc. 10.26>	Ludibrio servatus erat, non utile mundo
<luc. 10.27>	Editus exemplum, terras tot posse sub uno
<luc. 10.28>	Esse viro. Macetum fines latebrasque suorum
<luc. 10.29>	Deseruit, victasque patri despexit Athenas:
<luc. 10.30>	Perque Asiae populos fatis urgentibus actus
<luc. 10.31>	Humana cum strage ruit, gladiumque per omnes
<luc. 10.32>	Exegit gentes: ignotos miscuit amnes,
<luc. 10.33>	Persarum Euphraten, Indorum sanguine Gangen:
<luc. 10.34>	Terrarum fatale malum, fulmenque, quod omnes
<luc. 10.35>	Percuteret pariter populos, et sidus inicum
<luc. 10.36>	Gentibus. Oceano classes inferre parabat
<luc. 10.37>	Exteriore mari. Non illi flamma, nec undae,
<luc. 10.38>	Nec sterilis Libye, nec Syrticus obstitit Ammon.
<luc. 10.39>	Isset in occasus, mundi devexa secutus,
<luc. 10.40>	Ambissetque polos, Nilumque a fonte bibisset:
<luc. 10.41>	Occurrit suprema dies, naturaque solum
<luc. 10.42>	Hunc potuit finem vesano ponere regi;
<luc. 10.43>	Qui secum invidia, qua totum ceperat orbem,
<luc. 10.44>	Abstulit imperium; nulloque herede relicto
<luc. 10.45>	Totius fati, lacerandas praebuit urbes.
<luc. 10.46>	Sed cecidit, Babylone sua Parthoque verendus.
<luc. 10.47>	Pro pudor!  Eoi propius timuere sarissas,
<luc. 10.48>	Quam nunc pila timent, populi. Licet usque sub Arcton
<luc. 10.49>	Regnemus, Zephyrique domos terrasque premamus
<luc. 10.50>	Flagrantis post terga Noti: cedemus in ortus
<luc. 10.51>	Arsacidum domino. Non felix Parthia Crassis
<luc. 10.52>	Exiguae secura fuit provincia Pellae.
<luc. 10.53>	Iam, Pelusiaco veniens a gurgite Nili,
<luc. 10.54>	Rex puer imbellis populi sedaverat iras;
<luc. 10.55>	Obside quo pacis Pellaea tutus in aula
<luc. 10.56>	Caesar erat: cum se parva Cleopatra biremi,
<luc. 10.57>	Corrupto custode Phari laxare catenas,
<luc. 10.58>	Intulit Emathiis, ignaro Caesare, tectis;
<luc. 10.59>	Dedecus Aegypti, Latii feralis Erinnys,
<luc. 10.60>	Romano non casta malo. Quantum impulit Argos
<luc. 10.61>	Iliacasque domos facie Spartana nocenti,
<luc. 10.62>	Hesperios auxit tantum Cleopatra furores.
<luc. 10.63>	Terruit illa suo, si fas, Capitolia sistro,
<luc. 10.64>	Et Romana petit imbelli signa Canopo,
<luc. 10.65>	Caesare captivo Pharios ductura triumphos:
<luc. 10.66>	Leucadioque fuit dubius sub gurgite casus,
<luc. 10.67>	An mundum ne nostra quidem matrona teneret.
<luc. 10.68>	Hoc animi nox illa dedit, quae prima cubili
<luc. 10.69>	Miscuit incestam ducibus Ptolemaida nostris.
<luc. 10.70>	Quis tibi vesani veniam non donet amoris,
<luc. 10.71>	Antoni, durum cum Caesaris hauserit ignes
<luc. 10.72>	Pectus, et in media rabie, medioque furore,
<luc. 10.73>	Et Pompeianis habitata manibus aula,
<luc. 10.74>	Sanguine Thessalicae cladis perfusus adulter
<luc. 10.75>	Admisit Venerem curis, et miscuit armis
<luc. 10.76>	Illicitosque toros, et non ex coniuge partus?
<luc. 10.77>	Pro pudor! oblitus Magni, tibi, Iulia, fratres
<luc. 10.78>	Obscena de matre dedit: partesque fugatas
<luc. 10.79>	Passus in extremis Libyae coalescere regnis,
<luc. 10.80>	Tempora Niliaco turpis dependit amori,
<luc. 10.81>	Dum donare Pharon, dum non sibi vincere mavult.
<luc. 10.82>	Quem, formae confisa suae, Cleopatra sine ullis
<luc. 10.83>	Tristis adit lacrimis, simulatum comta dolorem,
<luc. 10.84>	Qua decuit, veluti laceros dispersa capillos,
<luc. 10.85>	Et sic orsa loqui: Si qua est, o maxime Caesar,
<luc. 10.86>	Nobilitas, Pharii proles clarissima Lagi,
<luc. 10.87>	Exsul in aeternum, sceptris depulsa paternis,
<luc. 10.88>	Si tua restituat veteri me dextera fato,
<luc. 10.89>	Complector regina pedes.  Tu gentibus aequum
<luc. 10.90>	Sidus ades nostris. Non urbes prima tenebo
<luc. 10.91>	Femina   Niliacas:    nullo  discrimine sexus
<luc. 10.92>	Reginam scit ferre Pharos.   Lege summa perempti
<luc. 10.93>	Verba patris, qui iura mihi communia regni
<luc. 10.94>	Et thalamos cum fratre dedit.  Puer ille sororem,
<luc. 10.95>	Sit modo liber, amat: sed habet sub iure Pothini
<luc. 10.96>	Adfectus ensesque suos. Nil ipsa paterni
<luc. 10.97>	Iuris inire peto: culpa tantoque pudore
<luc. 10.98>	Solve domum: remove funesta satellitis arma,
<luc. 10.99>	Et regem regnare iube. Quantosne tumores
<luc. 10.100>	Mente gerit famulus, Magni cervice revulsa!
<luc. 10.101>	Iam tibi (sed procul hoc avertant fata) minatur.
<luc. 10.102>	Sat fuit indignum, Caesar, mundoque tibique,
<luc. 10.103>	Pompeiam facinus meritumque fuisse Pothini.
<luc. 10.104>	Nequidquam duras tentasset Caesaris aures:
<luc. 10.105>	Vultus adest precibus, faciesque incesta perorat.
<luc. 10.106>	Exigit infandam, corrupto iudice, noctem.
<luc. 10.107>	Pax ubi parta duci donisque ingentibus emta est,
<luc. 10.108>	Excepere epulae tantarum gaudia rerum:
<luc. 10.109>	Explicuitque suos magno Cleopatra tumultu
<luc. 10.110>	Nondum translatos Romana in saecula luxus.
<luc. 10.111>	Ipse locus templi, quod vix corruptior aetas
<luc. 10.112>	Exstruat, instar erat: laqueataque tecta ferebant
<luc. 10.113>	Divitias, crassumque trabes absconderat aurum.
<luc. 10.114>	Nec summis crustata domus sectisque nitebat
<luc. 10.115>	Marmoribus: stabatque sibi non segnis Achates
<luc. 10.116>	Purpureusque lapis; totaque effusus in aula
<luc. 10.117>	Calcabatur Onyx. Hebenus Meroetica vastos
<luc. 10.118>	Non operit postes, sed stat pro robore vili,
<luc. 10.119>	Auxilium, non forma, domus. Ebur atria vestit,
<luc. 10.120>	Et subfixa manu foribus testudinis Indae
<luc. 10.121>	Terga sedent, crebro maculas distincta smaragdo.
<luc. 10.122>	Fulget gemma toris, et iaspide fulva supellex:
<luc. 10.123>	Strata micant: Tyrio quorum pars maxima suco
<luc. 10.124>	Cocta diu, virus non uno duxit aheno;
<luc. 10.125>	Pars auro plumata nitet; pars ignea cocco,
<luc. 10.126>	Ut mos est Phariis miscendi licia telis.
<luc. 10.127>	Tum famulae numerus turbae, populusque minister;
<luc. 10.128>	Discolor hos sanguis, alios distinxerat aetas:
<luc. 10.129>	Haec Libycos, pars tam flavos gerit alter crines,
<luc. 10.130>	Ut nullis Caesar Rheni se dicat in arvis
<luc. 10.131>	Tam rutilas vidisse comas; pars sanguinis usti,
<luc. 10.132>	Torta caput, refugosque gerens a fronte capillos.
<luc. 10.133>	Nec non infelix ferro mollita iuventus
<luc. 10.134>	Atque exsecta virum. Stat contra fortior aetas,
<luc. 10.135>	Vix ulla fuscante tamen lanugine malas.
<luc. 10.136>	Discubuere illic reges, maiorque potestas
<luc. 10.137>	Caesar: et immodice formam fucata nocentem,
<luc. 10.138>	Nec sceptris contenta suis, nec fratre marito,
<luc. 10.139>	Plena maris rubri spoliis, colloque comisque
<luc. 10.140>	Divitias Cleopatra gerit, cultuque laborat.
<luc. 10.141>	Candida Sidonio perlucent pectora filo,
<luc. 10.142>	Quod Nilotis acus compressum pectine Serum
<luc. 10.143>	Solvit, et extenso laxavit stamina velo.
<luc. 10.144>	Dentibus hic niveis sectos Atlantide silva
<luc. 10.145>	Imposuere orbes; quales ad Caesaris ora
<luc. 10.146>	Nec capto venere Iuba. Pro! caecus et amens
<luc. 10.147>	Ambitione furor, civilia bella gerenti
<luc. 10.148>	Divitias aperire suas, incendere mentem
<luc. 10.149>	Hospitis armati. Non sit licet ille nefando
<luc. 10.150>	Marte paratus opes mundi quaesisse ruina:
<luc. 10.151>	Pone duces priscos et nomina pauperis aevi,
<luc. 10.152>	Fabricios Curiosque graves: hic ille recumbat
<luc. 10.153>	Sordidus Hetruscis abductus Consul aratris,
<luc. 10.154>	Optabit patriae talem duxisse triumphum.
<luc. 10.155>	Infudere epulas auro, quod terra, quod aer,
<luc. 10.156>	Quod pelagus Nilusque dedit, quod luxus inani
<luc. 10.157>	Ambitione furens toto quaesivit in orbe,
<luc. 10.158>	Non mandante fame. Multas volucresque ferasque
<luc. 10.159>	Aegypti posuere deos: manibusque ministrat
<luc. 10.160>	Niliacas crystallus aquas: gemmaeque capaces
<luc. 10.161>	Excepere merum, sed non Mareotidos uvae,
<luc. 10.162>	Nobile sed paucis senium cui contulit annis
<luc. 10.163>	Indomitum Meroe cogens spumare Falernum.
<luc. 10.164>	Accipiunt sertas nardo florente coronas,
<luc. 10.165>	Et numquam fugiente rosa: multumque madenti
<luc. 10.166>	Infudere comae, quod nondum evanuit aura
<luc. 10.167>	Cinnamon, externa nec perdidit aera terra:
<luc. 10.168>	Advectumque recens vicinae messis amomum.
<luc. 10.169>	Discit opes Caesar spoliati perdere mundi,
<luc. 10.170>	Et gessisse pudet genero cum paupere bellum,
<luc. 10.171>	Et caussas Martis Phariis cum gentibus optat.
<luc. 10.172>	Postquam epulis Bacchoque modum lassata voluptas
<luc. 10.173>	Imposuit, longis Caesar producere noctem
<luc. 10.174>	Inchoat adloquiis: summaque in sede iacentem
<luc. 10.175>	Linigerum placidis compellat Achorea dictis:
<luc. 10.176>	O sacris devote senex, quodque arguit aetas,
<luc. 10.177>	Non neglecte deis, Phariae primordia gentis,
<luc. 10.178>	Terrarumque situm, vulgique edissere mores,
<luc. 10.179>	Et ritus formasque deum: quodcumque vetustis
<luc. 10.180>	Insculptum est adytis, profer, noscique volentes
<luc. 10.181>	Prode deos. Si Cecropium sua sacra Platonem
<luc. 10.182>	Maiores docuere tui: quis dignior umquam
<luc. 10.183>	Hoc fuit auditu, mundique capacior hospes?
<luc. 10.184>	Fama quidem generi Pharias me duxit ad urbes,
<luc. 10.185>	Sed tamen et vestri.  Media inter proelia semper
<luc. 10.186>	Stellarum  coelique plagis superisque vacavi,
<luc. 10.187>	Nec meus Eudoxi vincetur Fastibus annus.
<luc. 10.188>	Sed cum tanta meo vivat sub pectore virtus,
<luc. 10.189>	Tantus amor veri, nihil est quod noscere malim,
<luc. 10.190>	Quam fluvii caussas per saecula tanta latentes,
<luc. 10.191>	Ignotumque caput. Spes sit mihi certa videndi
<luc. 10.192>	Niliacos fontes, bellum civile relinquam.
<luc. 10.193>	Finierat, contraque sacer sic orsus Achoreus:
<luc. 10.194>	Fas mihi, magnorum, Caesar, secreta parentum
<luc. 10.195>	Prodere, ad hoc aevi populis ignota profanis.
<luc. 10.196>	Sit pietas aliis, miracula tanta silere:
<luc. 10.197>	Ast ego coelicolis gratum reor, ire per omnes
<luc. 10.198>	Hoc opus, et sacras populis notescere leges.
<luc. 10.199>	Sideribus, quae sola fugam  moderantur Olympi,
<luc. 10.200>	Occurruntque polo, diversa potentia prima
<luc. 10.201>	Mundi lege data est. Sol tempora dividit anni,
<luc. 10.202>	Mutat nocte diem, radiisque potentibus astra
<luc. 10.203>	Ire vetat, cursuque vagos statione moratur.
<luc. 10.204>	Luna suis vicibus Tethyn terrenaque miscet.
<luc. 10.205>	Frigida Saturno glacies et zona nivalis
<luc. 10.206>	Cessit. Habet ventos incertaque fulmina Mavors.
<luc. 10.207>	Sub Iove temperies et numquam turbidus aer.
<luc. 10.208>	At fecunda Venus cunctarum semina rerum
<luc. 10.209>	Possidet; immensae Cyllenius arbiter undae  est.
<luc. 10.210>	Hunc ubi pars coeli tenuit, qua mixta Leonis
<luc. 10.211>	Sidera sunt Cancro, rapidos qua Sirius ignes
<luc. 10.212>	Exerit, et varii mutator circulus anni
<luc. 10.213>	Aegoceron Cancrumque tenet, cui subdita Nili
<luc. 10.214>	Ora latent: quae cum dominus percussit aquarum
<luc. 10.215>	Igne superiecto, tunc Nilus fonte soluto
<luc. 10.216>	Exit, ut Oceanus lunaribus incrementis
<luc. 10.217>	Iussus adest, auctusque suos non ante coarctat,
<luc. 10.218>	Quam nos aestivas a sole receperit horas.
<luc. 10.219>	Vana fides veterum, Nilo, quo crescat in arva,
<luc. 10.220>	Aethiopum prodesse nivis.  Non Arctos in illis
<luc. 10.221>	Montibus, aut Boreas. Testis tibi sole perusti
<luc. 10.222>	Ipse color populi, calidique vaporibus Austri.
<luc. 10.223>	Adde, quod omne caput fluvii, quodcumque soluta
<luc. 10.224>	Praecipitat glaces, ingresso vere tumescit
<luc. 10.225>	Prima tabe nivis: Nilus neque  suscitat undas
<luc. 10.226>	Ante Canis radios, nec ripis adligat amnem
<luc. 10.227>	Ante parem nocti, Libra sub iudice, Phoebum.
<luc. 10.228>	Inde etiam leges aliarum nescit aquarum:
<luc. 10.229>	Nec tumet hibernus, quum, longe sole remoto,
<luc. 10.230>	Officiis caret unda suis: dare iussus iniquo
<luc. 10.231>	Temperiem coelo, mediis aestatibus exit.
<luc. 10.232>	Sub torrente plaga, ne terras dissipet ignis,
<luc. 10.233>	Nilus adest mundo, contraque incensa Leonis
<luc. 10.234>	Ora tumet: Cancroque suam torrente Syenen,
<luc. 10.235>	Imploratus adest: nec campos liberat undis,
<luc. 10.236>	Donec in autumnum declinet Phoebus, et umbras
<luc. 10.237>	Extendat Meroe. Quis caussas reddere possit
<luc. 10.238>	Sic iussit natura parens decurrere Nilum:
<luc. 10.239>	Sic opus est mundo. - Zephyros quoque vana vetustas
<luc. 10.240>	His adscribit aquis, quorum stata tempora flatus
<luc. 10.241>	Continuique dies, et in aera longa potestas:
<luc. 10.242>	Vel quod ab occiduo pellunt tot nubila coelo
<luc. 10.243>	Trans Noton, et fluvio cogunt incumbere nimbos:
<luc. 10.244>	Vel quod aquas toties rumpentis litora Nili
<luc. 10.245>	Adsiduo feriunt, coguntque resistere fluctus
<luc. 10.246>	Ille mora cursus adversique obiice ponti
<luc. 10.247>	Aestuat in campos. -  Sunt, qui spiramina terris
<luc. 10.248>	Esse putant, magnosque cavae compagis hiatus.
<luc. 10.249>	Commeat hac penitus tacitis discursibus unda,
<luc. 10.250>	Frigore ab Arctoo medium revocata sub axem,
<luc. 10.251>	Cum Phoebus pressit Meroen, tellusque perusta
<luc. 10.252>	Illuc   duxit aquas. Trahitur Gangesque Padusque
<luc. 10.253>	Per tacitum mundi. Tunc omnia flumina Nilus
<luc. 10.254>	Uno fonte vomens non uno gurgite perfert.
<luc. 10.255>	Rumor, ab Oceano, qui terras adligat omnes,
<luc. 10.256>	Exundante procul violentum erumpere Nilum,
<luc. 10.257>	Aequoreosque sales longo mitescere tractu.
<luc. 10.258>	Nec non Oceano pasci Phoebumque polumque
<luc. 10.259>	Credimus: hunc, caldi tetigit cum brachia Cancri,
<luc. 10.260>	Sol rapit, atque undae plus, quam quod digerat aer,
<luc. 10.261>	Tolitur. Hoc noctes referunt, Niloque refundunt.
<luc. 10.262>	Ast ego, si tantam ius est mihi solvere litem,
<luc. 10.263>	Quasdam, Caesar, aquas post mundi sera peracti
<luc. 10.264>	Saecula, concussis terrarum erumpere venis,
<luc. 10.265>	Non id agente deo, quasdam compage sub ipsa
<luc. 10.266>	Cum toto coepisse reor, quas ille creator
<luc. 10.267>	Atque opifex rerum certo sub iure coercet.
<luc. 10.268>	Quae tibi noscendi Nilum, Romane, cupido,
<luc. 10.269>	Et Phariis  Persisque fuit, Macetumque tyrannis:
<luc. 10.270>	Nullaque non aetas voluit conferre futuris
<luc. 10.271>	Notitiam: sed vincit adhuc natura latendi.
<luc. 10.272>	Summus Alexander regum, quos Memphis adorat,
<luc. 10.273>	Invidit Nilo, misitque per ultima terrae
<luc. 10.274>	Aethiopum lectos: illos rubicunda perusti
<luc. 10.275>	Zona poli tenuit; Nilum videre calentem.
<luc. 10.276>	Venit ad occasus mundique extrema Sesostris,
<luc. 10.277>	Et Pharios currus regum cervicibus egit:
<luc. 10.278>	Ante tamen, vestros amnes, Rhodanumque Padumque,
<luc. 10.279>	Quam Nilum, de fonte bibit. Vesanus in ortus
<luc. 10.280>	Cambyses longi populos pervenit ad aevi,
<luc. 10.281>	Defectusque epulis et pastus caede suorum,
<luc. 10.282>	Ignoto te, Nile, redit.  Non fabula mendax
<luc. 10.283>	Ausa loqui de fonte tuo est. Ubicunque videris,
<luc. 10.284>	Quaereris: et nulli contingit gloria genti,
<luc. 10.285>	Ut Nilo sit laeta suo. Tua flumina prodam,
<luc. 10.286>	Qua deus, undarum colator, Nile, tuarum,
<luc. 10.287>	Te mihi isse dedit. Medio consurgis ab axe,
<luc. 10.288>	Ausus in ardentem ripas adtollere Cancrum:
<luc. 10.289>	In Borean is rectus aquis, mediumque Booten:
<luc. 10.290>	ursus in occasum flexu torquetur et ortus,
<luc. 10.291>	Nunc Arabum populis, Libycis nunc aequus arenis:
<luc. 10.292>	Teque vident primi, quaerunt tamen hi quoque, Seres,
<luc. 10.293>	Aethiopumque feris alieno gurgite campos:
<luc. 10.294>	Et te terrarum nescit cui debeat orbis.
<luc. 10.295>	Arcanum natura caput non prodidit ulli,
<luc. 10.296>	Nec licuit populis parvum te, Nile, videre,
<luc. 10.297>	Amovitque sinus, et gentes maluit ortus
<luc. 10.298>	Mirari, quam nosse, tuos. Consurgere in ipsis
<luc. 10.299>	Ius tibi solstitiis, aliena crescere bruma,
<luc. 10.300>	Atque hiemes adferre tuas: solique vagari
<luc. 10.301>	Concessum per utrosque polos. Hic quaeritur ortus,
<luc. 10.302>	Illic finis aquae. Late tibi gurgite rupto
<luc. 10.303>	Ambitur nigris Meroe fecunda colonis,
<luc. 10.304>	Laeta comis ebeni: quae, quamvis arbore multa
<luc. 10.305>	Frondeat, aestatem nulla sibi mitigat umbra:
<luc. 10.306>	Linea tam rectum mundi ferit illa Leonem.
<luc. 10.307>	Inde plagas Phoebi, damnum non passus aquarum,
<luc. 10.308>	Praeveheris, sterilesque diu metiris arenas,
<luc. 10.309>	Nunc omnes unum vires collectus in amnem,
<luc. 10.310>	Nunc vagus, et spargens facilem tibi cedere ripam.
<luc. 10.311>	Rursus multifidas revocat piger alveus undas,
<luc. 10.312>	Qua dirimunt Arabum populis Aegyptia rura
<luc. 10.313>	Regni claustra Philae. Mox te deserta secantem,
<luc. 10.314>	Qua dirimunt nostrum rubro commercia pontum,
<luc. 10.315>	Mollis lapsus agit.  Quis te tam lene fluentem
<luc. 10.316>	Moturum tantas violenti gurgitis iras,
<luc. 10.317>	Nile, putet?  Sed cum lapsus abrupta viarum
<luc. 10.318>	Excepere tuos, et praecipites cataractae,
<luc. 10.319>	Ac nusquam vetitis ullas obsistere cautes
<luc. 10.320>	Indignaris aquis: spuma tunc astra lacessis:
<luc. 10.321>	Cuncta fremunt undis: ac multo murmure montis
<luc. 10.322>	Spumeus invictis canescit fluctibus amnis.
<luc. 10.323>	Hinc, Abaton quam nostra vocat veneranda vetustas,
<luc. 10.324>	Terra potens, primos sentit percussa tumultus,
<luc. 10.325>	Et scopuli, placuit fluvii quos dicere venas,
<luc. 10.326>	Quod manifesta novi primum dant signa tumoris.
<luc. 10.327>	Hinc montes natura vagis circumdedit undis,
<luc. 10.328>	Qui Libyae te, Nile, negant: quos inter in alta
<luc. 10.329>	It convalle iacens iam molibus unda receptis.
<luc. 10.330>	Prima tibi campos permittit apertaque Memphis
<luc. 10.331>	Rura, modumque vetat crescendi ponere ripas.
<luc. 10.332>	Sic velut in tuta securi pace trahebant
<luc. 10.333>	Noctis iter mediae: sed non vesana Pothini
<luc. 10.334>	Mens imbuta semel tam sacra caede, vacabat
<luc. 10.335>	A scelerum motu. Magno nihil ille peremto
<luc. 10.336>	Iam putat esse nefas: habitant sub pectore manes,
<luc. 10.337>	Ultricesque deae dant in nova monstra furorem.
<luc. 10.338>	Dignatur viles isto quoque sanguine dextras,
<luc. 10.339>	Quo Fortuna parat victos perfundere Patres;
<luc. 10.340>	Poenaque civilis belli, vindicta senatus
<luc. 10.341>	Paene data est famulo. Procul hoc avertite, fata,
<luc. 10.342>	Crimen, ut haec Bruto cervix absente secetur.
<luc. 10.343>	In scelus it Pharium Romani poena tyranni,
<luc. 10.344>	Exemplumque perit. Struit audax irrita fatis:
<luc. 10.345>	Nec parat occultae caedem committere fraudi,
<luc. 10.346>	Invictumque ducem detecto Marte lacessit.
<luc. 10.347>	Tantum animi delicta dabant, ut colla ferire
<luc. 10.348>	Caesaris, et socerum iungi tibi, Magne, iuberet:
<luc. 10.349>	Atque haec dicta monet famulos perferre fideles
<luc. 10.350>	Ad Pompeianae socium sibi caedis Achillam,
<luc. 10.351>	Quem puer imbellis cunctis praefecerat armis,
<luc. 10.352>	Et dederat ferrum, nullo sibi iure retento,
<luc. 10.353>	In cunctos, in seque simul.  Tu mollibus, inquit,
<luc. 10.354>	Nunc incumbe toris, et pingues exige somnos:
<luc. 10.355>	Invasit Cleopatra domum. Nec prodita tantum est,
<luc. 10.356>	Sed donata Pharos. Cessas accurrere solus
<luc. 10.357>	Ad dominae thalamos?  Nubit soror impia fratri:
<luc. 10.358>	Nam Latio iam nupta duci est:  interque maritos
<luc. 10.359>	Discurrens Aegypton habet, Romamque meretur.
<luc. 10.360>	Expugnare senem potuit Cleopatra venenis:
<luc. 10.361>	Crede, miser, puero: quem nox si iunxerit una,
<luc. 10.362>	Et semel amplexus incesto pectore passus
<luc. 10.363>	Hauserit obscoenum titulo pietatis amorem,
<luc. 10.364>	Meque tuumque caput per singula forsitan illi
<luc. 10.365>	Oscula donabit.  Crucibus flammisque luemus,
<luc. 10.366>	Si fuerit formosa soror. Nil undique restat
<luc. 10.367>	Auxilii: rex hinc coniux, hinc  Caesar adulter.
<luc. 10.368>	Et sumus, ut fatear, tam saeva iudice sontes:
<luc. 10.369>	Quem non ex nobis credet Cleopatra nocentem,
<luc. 10.370>	A quo casta fuit?  Per, te, quod fecimus una
<luc. 10.371>	Perdidimusque nefas, perque ictum sanguine Magni
<luc. 10.372>	Foedus, ades: subito bellum molire tumultu:
<luc. 10.373>	Irrue nocturnus: rumpamus funere taedas,
<luc. 10.374>	Crudelemque toris dominam mactemus in ipsis
<luc. 10.375>	Cum quocumque viro.   Nec nos deterreat ausis
<luc. 10.376>	Hesperii Fortuna ducis. Quae sustulit illum
<luc. 10.377>	Imposuitque orbi, communis gloria nobis:
<luc. 10.378>	Nos quoque sublimes Magnus facit. Adspice litus,
<luc. 10.379>	Spem nostri sceleris: pollutos consule fluctus,
<luc. 10.380>	Quid liceat nobis: tumulumque e pulvere parvo
<luc. 10.381>	Adspice Pompeii non omnia membra tegentem.
<luc. 10.382>	Quem metuis, par huius erat. Non sanguine clari:
<luc. 10.383>	Quid refert? nec opes populorum ac regna movemus:
<luc. 10.384>	Ad scelus ingentis fati sumus. Adtrahit illos
<luc. 10.385>	In nostras Fortuna manus.  En, altera venit
<luc. 10.386>	Victima nobilior. Placemus caede secunda
<luc. 10.387>	Hesperias gentes. Iugulus mihi Caesaris haustus
<luc. 10.388>	Hoc praestare potest, Pompeii caede nocentes
<luc. 10.389>	Ut populus Romanus amet. Quid nomina tanta
<luc. 10.390>	Horremus, viresque ducis, quibus ille relictis
<luc. 10.391>	Miles erit?  Nox haec peraget civilia bella,
<luc. 10.392>	Inferiasque dabit populis, et mittet ad umbras.
<luc. 10.393>	Quod debetur adhuc mundo    caput. Ite feroces
<luc. 10.394>	Caesaris in iugulum: praestet Lagea iuventus
<luc. 10.395>	Hoc regi, Romana sibi. Tu parce morari:
<luc. 10.396>	Plenum epulis, madidumque mero, Venerique paratum
<luc. 10.397>	Invenies: aude: superi tot vota Catonum
<luc. 10.398>	Brutorumque tibi tribuent. Noli segnis Achillas
<luc. 10.399>	Suadenti parere nefas. Haud clara movendis,
<luc. 10.400>	Ut mos, signa dedit castris, nec prodidit arma
<luc. 10.401>	Ullius clangore tubae: temere omnia saevi
<luc. 10.402>	Instrumenta rapit belli. Pars maxima turbae
<luc. 10.403>	Plebis erat Latiae: sed tanta oblivio mentes
<luc. 10.404>	Cepit, in externos corrupto milite mores,
<luc. 10.405>	Ut duce sub famulo iussuque satellitis irent,
<luc. 10.406>	Quos erat indignum Phario parere tyranno.
<luc. 10.407>	Nulla fides pietasque viris, qui castra sequuntur;
<luc. 10.408>	Venalesque manus, ubi fas, ubi maxima merces,
<luc. 10.409>	Aere merent parvo: iugulumque in Caesaris ire
<luc. 10.410>	Non sibi dant. Pro fas! ubi non civilia bella
<luc. 10.411>	Invenit imperii fatum miserabile nostri?
<luc. 10.412>	Thessaliae subducta acies in litore Nili
<luc. 10.413>	More furit patrio. Quid te plus, Magne, recepto
<luc. 10.414>	Ausa foret Lagea domus? Dat scilicet omnis
<luc. 10.415>	Dextera, quod debet superis: nullique vacare
<luc. 10.416>	Fas est Romano. Latium sic scindere corpus
<luc. 10.417>	Dis placitum: non in soceri generique favorem
<luc. 10.418>	Discedunt populi: civilia bella satelles
<luc. 10.419>	Movit, et in partem Romani venit Achillas.
<luc. 10.420>	Et nisi fata manus a sanguine Caesaris arcent,
<luc. 10.421>	Hae vincent partes. Aderat maturus uterque,
<luc. 10.422>	Et districta epulis ad cunctas aula patebat
<luc. 10.423>	Insidias, poteratque cruor per regia fundi
<luc. 10.424>	Pocula Caesareus, mensaeque incumbere cervix.
<luc. 10.425>	Sed metuunt belli trepidos in nocte tumultus,
<luc. 10.426>	Ne caedes confusa mauu permissaque fatis
<luc. 10.427>	Te, Ptolemaee, trahat. Tanta est fiducia ferri.
<luc. 10.428>	Non rapuere nefas: summi contemta facultas
<luc. 10.429>	Est operis: visum famulis reparabile damnum,
<luc. 10.430>	Illam mactandi dimittere Caesaris horam.
<luc. 10.431>	Servatur poenas in aperta luce daturus.
<luc. 10.432>	Donata est nox una duci, vixitque Pothini
<luc. 10.433>	Munere Phoebeos Caesar dilatus in ortus.
<luc. 10.434>	Lucifer a Casia prospexit rupe, diemque
<luc. 10.435>	Misit in Aegyptum, primo quoque sole calentem,
<luc. 10.436>	Cum procul a muris acies non sparsa maniplis
<luc. 10.437>	Nec vaga conspicitur, sed iustos qualis ad hostes
<luc. 10.438>	Recta fronte venit, Passuri cominus arma,
<luc. 10.439>	Laturique ruunt. At Caesar, moenibus urbis
<luc. 10.440>	Diffisus, foribus clausae se protegit aulae,
<luc. 10.441>	Degeneres passus latebras. Nec tota vacabat
<luc. 10.442>	Regia compresso; minima collegerat arma
<luc. 10.443>	Parte domus: tangunt animos iraeque metusque:
<luc. 10.444>	Et timet incursus, indignaturque timere.
<luc. 10.445>	Sic fremit in parvis fera nobilis abdita claustris,
<luc. 10.446>	Et frangit rabidos praemorso carcere dentes;
<luc. 10.447>	Nec secus in Siculis fureret tua flamma cavernis,
<luc. 10.448>	Obstrueret summam si quis tibi, Mulciber, Aetnam.
<luc. 10.449>	Audax Thessalici nuper qui rupe sub Aemi
<luc. 10.450>	Hesperiae cunctos proceres aciemque senatus
<luc. 10.451>	Pompeiumque ducem, caussa spectare vetante,
<luc. 10.452>	Non timuit, fatumque sibi promisit iniquum,
<luc. 10.453>	Expavit servile nefas, intraque penates
<luc. 10.454>	Obruitur telis: quem non violasset Alanus,
<luc. 10.455>	Non Scytha, non fixo qui ludit in hospite Maurus;
<luc. 10.456>	Hic, cui Romani spatium non sufficit orbis,
<luc. 10.457>	Parvaque regna putat Tyriis cum Gadibus Indos,
<luc. 10.458>	Ceu puer imbellis, ceu captis femina muris,
<luc. 10.459>	Quaerit tuta domus: spem vitae in limine clauso
<luc. 10.460>	Ponit, et incerto lustrat vagus atria cursu:
<luc. 10.461>	Non sine rege tamen; quem ducit in omnia secum,
<luc. 10.462>	Sumturus poenas et grata piacula morti,
<luc. 10.463>	Missurusque tuum, si non sint tela nec ignes,
<luc. 10.464>	In famulos, Ptolemaee, caput. Sic barbara Colchis
<luc. 10.465>	Creditur, ultorem metuens regnique fugaeque,
<luc. 10.466>	Ense suo fratrisque simul cervice parata
<luc. 10.467>	Exspectasse patrem. Cogunt tamen ultima rerum
<luc. 10.468>	Spem pacis tentare ducem: missusque satelles
<luc. 10.469>	Regius, ut saevos absentia voce tyranni
<luc. 10.470>	Corriperet famulos, quo bellum auctore moverent.
<luc. 10.471>	Sed neque ius mundi valuit, neque foedera sancta
<luc. 10.472>	Gentibus: orator regis pacisque sequester
<luc. 10.473>	Aestimat in numero scelerum ponenda tuorum,
<luc. 10.474>	Tot monstris Aegypte nocens. Non Thessala tellus,
<luc. 10.475>	Vastaque regna Iubae, non Pontus et impia signa
<luc. 10.476>	Pharnacis, et gelido circumfluus orbis Ibero
<luc. 10.477>	Tantum ausus scelerum, non Syrtis barbara, quantum
<luc. 10.478>	Deliciae fecere tuae. Premit undique bellum,
<luc. 10.479>	Inque domum iam tela cadunt, quassantque penates.
<luc. 10.480>	Non aries uno moturus limina pulsu,
<luc. 10.481>	Fracturusque domum; non ulla est machina belli:
<luc. 10.482>	Nec flammis mandatur opus: sed caeca iuventus
<luc. 10.483>	Consilii, vastos ambit divulsa penates,
<luc. 10.484>	Et nusquam totis incursat viribus agmen.
<luc. 10.485>	Fata vetant, murique vicem Fortuna tuetur.
<luc. 10.486>	Nec non et ratibus tentatur regia, qua se
<luc. 10.487>	Protulit in medios audaci margine fluctus
<luc. 10.488>	Luxuriosa domus. Sed abest defensor ubique
<luc. 10.489>	Caesar, et hos aditu gladiis, hos ignibus arcet:
<luc. 10.490>	Obsessusque gerit (tanta est constantia mentis)
<luc. 10.491>	Expugnantis opus. Piceo iubet unguine tinctas
<luc. 10.492>	Lampadas immitti iunctis in vela carinis.
<luc. 10.493>	Nec piger ignis erat per stuppea vincula perque
<luc. 10.494>	Manantes cera tabulas: et tempore eodem
<luc. 10.495>	Transtraque nautarum summique arsere ceruchi.
<luc. 10.496>	Iam prope semustae merguntur in aequore classes,
<luc. 10.497>	Iamque hostes et tela natant. Nec puppibus ignis
<luc. 10.498>	Incubuit solis: sed quae vicina fuere
<luc. 10.499>	Tecta mari, longis rapuere vaporibus ignem:
<luc. 10.500>	Et cladem fovere Noti, percussaque flama
<luc. 10.501>	Turbine, non alio motu per tecta cucurrit,
<luc. 10.502>	Quam solet aetherio lampas discurrere sulco,
<luc. 10.503>	Materiaque carens atque ardens aere solo.
<luc. 10.504>	Illa lues clausa paullum revocavit ab aula
<luc. 10.505>	Urbis in auxilium populos. Nec tempora cladis
<luc. 10.506>	Perdidit in somnos, sed caeca nocte carinis
<luc. 10.507>	Insiluit Caesar, semper feliciter usus
<luc. 10.508>	Praecipiti cursu bellorum, et tempore rapto.
<luc. 10.509>	Tunc claustrum pelagi cepit Pharon. Insula quondam
<luc. 10.510>	In medio stetit illa mari, sub tempore vatis
<luc. 10.511>	Proteos: at nunc est Pellaeis proxima muris.
<luc. 10.512>	Illa duci geminos bellorum praestitit usus:
<luc. 10.513>	Abstulit excursus et fauces aequoris hosti;
<luc. 10.514>	Caesaris auxiliis aditus et libera ponti
<luc. 10.515>	Ostia permisit. Nec poenas inde Pothini
<luc. 10.516>	Distulit ulterius sed non qua debuit ira,
<luc. 10.517>	Non cruce, non flammis, rabido non dente ferarum;
<luc. 10.518>	Heu facinus! cervix gladio male caesa pependit:
<luc. 10.519>	Magni morte perit!   Nec non, subrepta paratis
<luc. 10.520>	A famulo Ganymede dolis, pervenit ad hostes
<luc. 10.521>	Caesaris Arsinoe: quae castra carentia rege,
<luc. 10.522>	Ut proles Lagea, tenet, famulumque tyranni
<luc. 10.523>	Terribilem iusto transegit Achillea ferro.
<luc. 10.524>	Altera, Magne, tuis iam victima mittitur umbris:
<luc. 10.525>	Nec satis hoc Fortuna putat. Procul absit, ut ista
<luc. 10.526>	Vindictae sit summa tuae. Non ipse tyrannus
<luc. 10.527>	Sufficit in poenas, non omnis regia Lagi.
<luc. 10.528>	Dum patrii veniant in viscera Caesaris enses,
<luc. 10.529>	Magnus inultus erit. Sed non auctore furoris
<luc. 10.530>	Sublato cecidit rabies: nam rursus in arma
<luc. 10.531>	Auspiciis Ganymedis eunt: ac multa secundo
<luc. 10.532>	Proelia Marte gerunt. Potuit, discrimine summo
<luc. 10.533>	Caesaris, illa dies in famam et saecula mitti.
<luc. 10.534>	Molis in exiguae spatio stipantibus armis,
<luc. 10.535>	Dum parat in vacuus Martem transferre carinas
<luc. 10.536>	Dux Latius, tota subiti formidine belli
<luc. 10.537>	Cingitur: hinc densae praetexunt litora classes,
<luc. 10.538>	Hinc tergo insultant pedites: via nulla salutis,
<luc. 10.539>	Non fuga, non virtus:  vix spes quoque mortis honestae.
<luc. 10.540>	Non acie fusa, nec magnae stragis acervo
<luc. 10.541>	Vincendus tunc Caesar erat, sed sanguine nullo,
<luc. 10.542>	Captus sorte loci. Pendet, dubiusne timeret,
<luc. 10.543>	Optaretne mori. Respexit in agmine denso
<luc. 10.544>	Scaevam, perpetuae meritum iam nomina famae
<luc. 10.545>	Ad campos, Epidamne, tuos, ubi solus apertis
<luc. 10.546>	Obsedit muris calcantem moenia Magnum.
