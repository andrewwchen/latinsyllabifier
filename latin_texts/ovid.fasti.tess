
<ov. fast. 1.1>	Tempora cum causis Latium digesta per annum
<ov. fast. 1.2>	lapsaque sub terras ortaque signa canam,
<ov. fast. 1.3>	excipe pacato, Caesar Germanice, voltu
<ov. fast. 1.4>	hoc opus et timidae dirige navis iter;
<ov. fast. 1.5>	 officioque, levem non aversatus honorem,
<ov. fast. 1.6>	en tibi devoto numine dexter ades.
<ov. fast. 1.7>	sacra recognosces annalibus eruta priscis,
<ov. fast. 1.8>	et quo sit merito quaeque notata dies.
<ov. fast. 1.9>	invenies illic et festa domestica vobis:
<ov. fast. 1.10>	 saepe tibi pater est, saepe legendus avus;
<ov. fast. 1.11>	quaeque ferunt illi pictos signantia fastos,
<ov. fast. 1.12>	tu quoque cum Druso praemia fratre feres.
<ov. fast. 1.13>	Caesaris arma canant alii: nos Caesaris aras,
<ov. fast. 1.14>	et quoscumque sacris addidit ille dies.
<ov. fast. 1.15>	 adnue conanti per laudes ire tuorum,
<ov. fast. 1.16>	deque meo pavidos excute corde metus,
<ov. fast. 1.17>	da mihi te placidum, dederis in carmina viris:
<ov. fast. 1.18>	ingenium voltu statque caditque tuo.
<ov. fast. 1.19>	pagina iudicium docti subitura movetur
<ov. fast. 1.20>	 principis, ut Clario missa legenda deo.
<ov. fast. 1.21>	quae sit enim culti facundia sensimus oris,
<ov. fast. 1.22>	civica pro trepidis cum tulit arma reis;
<ov. fast. 1.23>	scimus et, ad nostras cum se tulit impetus artes,
<ov. fast. 1.24>	ingenii currant flumina quanta tui.
<ov. fast. 1.25>	 si licet et fas est, vates rege vatis habenas,
<ov. fast. 1.26>	auspice te felix totus ut annus eat.
<ov. fast. 1.27>	tempora digereret cum conditor urbis, in anno
<ov. fast. 1.28>	constituit menses quinque bis esse suo.
<ov. fast. 1.29>	scilicet arma magis quam sidera, Romule, noras,
<ov. fast. 1.30>	 curaque finitimos vincere maior erat.
<ov. fast. 1.31>	est tamen et ratio, Caesar, quae movent illum,
<ov. fast. 1.32>	erroremque suum quo tueatur, habet,
<ov. fast. 1.33>	quod satis est, utero matris dum prodeat infans,
<ov. fast. 1.34>	hoc anno statuit temporis esse satis,
<ov. fast. 1.35>	 per totidem menses a funere coniugis uxor
<ov. fast. 1.36>	sustinet in vidua tristia signa domo,
<ov. fast. 1.37>	haec igitur vidit trabeati cura Quirini,
<ov. fast. 1.38>	cum rudibus populis annua iura daret.
<ov. fast. 1.39>	Martis erat primus mensis, Venerisque secundus:
<ov. fast. 1.40>	 haec generis princeps, ipsius ille pater,
<ov. fast. 1.41>	tertius a senibus, iuvenum de nomine quartus,
<ov. fast. 1.42>	quae sequitur, numero turba notata fuit.
<ov. fast. 1.43>	at Numa nec Ianum nec avitas praeterit umbras,
<ov. fast. 1.44>	mensibus antiquis praeposuitque duos.
<ov. fast. 1.45>	 ne tamen ignores variorum iura dierum,
<ov. fast. 1.46>	non habet officii Lucifer omnis idem.
<ov. fast. 1.47>	ille nefastus erit, per quem tria verba silentur:
<ov. fast. 1.48>	fastus erit, per quem lege licebit agi.
<ov. fast. 1.49>	nec toto perstare die sua iura putaris:
<ov. fast. 1.50>	 qui iam fastus erit, mane nefastus erat;
<ov. fast. 1.51>	nam simul exta deo data sunt, licet omnia fari,
<ov. fast. 1.52>	verbaque honoratus libera praetor habet,
<ov. fast. 1.53>	est quoque, quo populum ius est includere saeptis:
<ov. fast. 1.54>	est quoque, qui nono semper ab orbe redit.
<ov. fast. 1.55>	 vindicat Ausonias Iunonis cura Kalendas,
<ov. fast. 1.56>	Idibus alba Iovi grandior agna cadit;
<ov. fast. 1.57>	Nonarum tutela deo caret, omnibus istis
<ov. fast. 1.58>	(ne fallare cave!) proximus ater erit.
<ov. fast. 1.59>	omen ab eventu est, illis nam Roma diebus
<ov. fast. 1.60>	 damna sub averso tristia Marte tulit,
<ov. fast. 1.61>	haec mihi dicta semel, totis haerentia fastis,
<ov. fast. 1.62>	ne seriem rerum scindere cogar, erunt.
<ov. fast. 1.63>	Ecce tibi faustum, Germanice, nuntiat annum
<ov. fast. 1.64>	inque meo primus carmine Ianus adest.
<ov. fast. 1.65>	 Iane biceps, anni tacite labentis origo,
<ov. fast. 1.66>	solus de superis qui tua terga vides,
<ov. fast. 1.67>	dexter ades ducibus, quorum secura labore
<ov. fast. 1.68>	otia terra ferax, otia pontus habet:
<ov. fast. 1.69>	dexter ades patribusque tuis populoque Quirini,
<ov. fast. 1.70>	 et resera nutu candida templa tuo.
<ov. fast. 1.71>	prospera lux oritur: linguis animisque favete!
<ov. fast. 1.72>	nunc dicenda bona sunt bona verba die.
<ov. fast. 1.73>	lite vacent aures, insanaque protinus absint
<ov. fast. 1.74>	iurgia; differ opus, livida lingua, tuum!
<ov. fast. 1.75>	 cernis, odoratis ut luceat ignibus aether,
<ov. fast. 1.76>	et sonet accensis spica Cilissa focis?
<ov. fast. 1.77>	flamma nitore suo templorum verberat aurum
<ov. fast. 1.78>	et tremulum summa spargit in aede iubar,
<ov. fast. 1.79>	vestibus intactis Tarpeias itur in arces,
<ov. fast. 1.80>	 et populus festo concolor ipse suo est,
<ov. fast. 1.81>	iamque novi praeeunt fasces, nova purpura fulget,
<ov. fast. 1.82>	et nova conspicuum pondera sentit ebur.
<ov. fast. 1.83>	colla rudes operum praebent ferienda iuvenci,
<ov. fast. 1.84>	quos aluit campis herba Falisca suis.
<ov. fast. 1.85>	 Iuppiter arce sua totum cum spectat in orbem,
<ov. fast. 1.86>	nil nisi Romanum, quod tueatur, habet,
<ov. fast. 1.87>	salve, laeta dies, meliorque revertere semper,
<ov. fast. 1.88>	a populo rerum digna potente coli.
<ov. fast. 1.89>	quem tamen esse deum te dicam, Iane biformis?
<ov. fast. 1.90>	 nam tibi par nullum Graecia numen habet,
<ov. fast. 1.91>	ede simul causam, cur de caelestibus unus,
<ov. fast. 1.92>	sitque quod a tergo, sitque quod ante, vides?
<ov. fast. 1.93>	haec ego cum sumptis agitarem mente tabellis,
<ov. fast. 1.94>	lucidior visa est, quam fuit ante, domus.
<ov. fast. 1.95>	 tunc sacer ancipiti mirandus imagine Ianus
<ov. fast. 1.96>	bina repens oculis obtulit ora meis.
<ov. fast. 1.97>	extimui sensique metu riguisse capillos,
<ov. fast. 1.98>	et gelidum subito frigore pectus erat.
<ov. fast. 1.99>	ille tenens baculum dextra clavemque sinistra
<ov. fast. 1.100>	 edidit hos nobis ore priore sonos:
<ov. fast. 1.101>	"disce metu posito, vates operose dierum,
<ov. fast. 1.102>	quod petis, et voces percipe mente meas.
<ov. fast. 1.103>	me Chaos antiqui (nam sum res prisca) vocabant:
<ov. fast. 1.104>	aspice, quam longi temporis acta canam.
<ov. fast. 1.105>	 lucidus hic aer et quae tria corpora restant,
<ov. fast. 1.106>	ignis, aqua et tellus, unus acervus erat.
<ov. fast. 1.107>	ut semel haec rerum secessit lite suarum
<ov. fast. 1.108>	inque novas abiit massa soluta domos,
<ov. fast. 1.109>	flamma petit altum, propior locus aera cepit,
<ov. fast. 1.110>	 sederunt medio terra fretumque solo.
<ov. fast. 1.111>	tunc ego, qui fueram globus et sine imagine moles,
<ov. fast. 1.112>	in faciem redii dignaque membra deo.
<ov. fast. 1.113>	nunc quoque, confusae quondam nota parva figurae,
<ov. fast. 1.114>	ante quod est in me postque, videtur idem.
<ov. fast. 1.115>	 accipe, quaesitae quae causa sit altera formae,
<ov. fast. 1.116>	hanc simul ut noris officiumque meum.
<ov. fast. 1.117>	quicquid ubique vides, caelum, mare, nubila, terras,
<ov. fast. 1.118>	omnia sunt nostra clausa patentque manu.
<ov. fast. 1.119>	me penes est unum vasti custodia mundi,
<ov. fast. 1.120>	 et ius vertendi cardinis omne meum est.
<ov. fast. 1.121>	cum libuit Pacem placidis emittere tectis,
<ov. fast. 1.122>	libera perpetuas ambulat illa vias:
<ov. fast. 1.123>	sanguine letifero totus miscebitur orbis,
<ov. fast. 1.124>	ni teneant rigidae condita bella serae.
<ov. fast. 1.125>	 praesideo foribus caeli cum mitibus Horis:
<ov. fast. 1.126>	it, redit officio Iuppiter ipse meo.
<ov. fast. 1.127>	inde vocor Ianus, cui cum Ceriale sacerdos
<ov. fast. 1.128>	imponit libum mixtaque farra sale,
<ov. fast. 1.129>	nomina ridebis; modo namque Patulcius idem
<ov. fast. 1.130>	 et modo sacrifico Clusius ore vocor.
<ov. fast. 1.131>	scilicet alterno voluit rudis illa vetustas
<ov. fast. 1.132>	nomine diversas significare vices,
<ov. fast. 1.133>	vis mea narrata est. causam nunc disce figurae:
<ov. fast. 1.134>	iam tamen hanc aliqua tu quoque parte vides.
<ov. fast. 1.135>	 omnis habet geminas, hinc atque hinc, ianua frontis,
<ov. fast. 1.136>	e quibus haec populum spectat, at illa larem;
<ov. fast. 1.137>	utque sedens primi vester prope limina tecti
<ov. fast. 1.138>	ianitor egressus introitusque videt,
<ov. fast. 1.139>	sic ego perspicio caelestis ianitor aulae
<ov. fast. 1.140>	 Eoas partes Hesperiasque simul.
<ov. fast. 1.141>	ora vides Hecates in tres vertentia partes,
<ov. fast. 1.142>	servet ut in ternas compita secta vias;
<ov. fast. 1.143>	et mihi, ne flexu cervicis tempora perdam,
<ov. fast. 1.144>	cernere non moto corpore bina licet."
<ov. fast. 1.145>	 dixerat et voltu, si plura requirere vellem,
<ov. fast. 1.146>	difficilem mihi se non fore fassus erat.
<ov. fast. 1.147>	sumpsi animum gratesque deo non territus egi
<ov. fast. 1.148>	verbaque sum spectans pauca locutus humum!
<ov. fast. 1.149>	"dic, age, frigoribus quare novus incipit annus,
<ov. fast. 1.150>	 qui melius per ver incipiendus erat?
<ov. fast. 1.151>	omnia tunc florent, tunc est nova temporis aetas,
<ov. fast. 1.152>	et nova de gravido palmite gemma tumet,
<ov. fast. 1.153>	et modo formatis operitur frondibus arbor,
<ov. fast. 1.154>	prodit et in summum seminis herba solum,
<ov. fast. 1.155>	 et tepidum volucres concentibus aera mulcent,
<ov. fast. 1.156>	ludit et in pratis luxuriatque pecus,
<ov. fast. 1.157>	tum blandi soles, ignotaque prodit hirundo
<ov. fast. 1.158>	et luteum celsa sub trabe figit opus:
<ov. fast. 1.159>	tum patitur cultus ager et renovatur aratro.
<ov. fast. 1.160>	 haec anni novitas iure vocanda fuit."
<ov. fast. 1.161>	quaesieram multis: non multis ille moratus
<ov. fast. 1.162>	contulit in versus sic sua verba duos:
<ov. fast. 1.163>	"bruma novi prima est veterisque novissima solis:
<ov. fast. 1.164>	principium capiunt Phoebus et annus idem."
<ov. fast. 1.165>	 post ea mirabar, cur non sine litibus esset
<ov. fast. 1.166>	prima dies. "causam percipe" Ianus ait.
<ov. fast. 1.167>	"tempora commisi nascentia rebus agendis,
<ov. fast. 1.168>	totus ab auspicio ne foret annus iners,
<ov. fast. 1.169>	quisque suas artes ob idem delibat agendo
<ov. fast. 1.170>	 nec plus quam solitum testificatur opus."
<ov. fast. 1.171>	mox ego, "cur, quamvis aliorum numina placem,
<ov. fast. 1.172>	Iane, tibi primum tura merumque fero?"
<ov. fast. 1.173>	"ut possis aditum per me, qui limina servo,
<ov. fast. 1.174>	ad quoscumque voles" inquit "habere deos."
<ov. fast. 1.175>	 "at cur laeta tuis dicuntur verba Kalendis,
<ov. fast. 1.176>	et damus alternas accipimusque preces?"
<ov. fast. 1.177>	tum deus incumbens baculo, quem dextra gerebat,
<ov. fast. 1.178>	"omina principiis" inquit "inesse solent,
<ov. fast. 1.179>	ad primam vocem timidas advertitis aures,
<ov. fast. 1.180>	 et visam primum consulit augur avem.
<ov. fast. 1.181>	templa patent auresque deum, nec lingua caducas
<ov. fast. 1.182>	concipit ulla preces, dictaque pondus habent."
<ov. fast. 1.183>	desierat Ianus, nec longa silentia feci,
<ov. fast. 1.184>	sed tetigi verbis ultima verba meis:
<ov. fast. 1.185>	 "quid volt palma sibi rugosaque carica" dixi
<ov. fast. 1.186>	"et data sub niveo candida mella cado?"
<ov. fast. 1.187>	"omen" ait "causa est, ut res sapor ille sequatur,
<ov. fast. 1.188>	et peragat coeptum dulcis ut annus iter."
<ov. fast. 1.189>	"dulcia cur dentur, video, stipis adice causam,
<ov. fast. 1.190>	 pars mihi de festo ne labet ulla tuo."
<ov. fast. 1.191>	risit et "o quam te fallunt tua saecula," dixit
<ov. fast. 1.192>	"qui stipe mel sumpta dulcius esse putes!
<ov. fast. 1.193>	vix ego Saturno quemquam regnante videbam,
<ov. fast. 1.194>	cuius non animo dulcia lucra forent.
<ov. fast. 1.195>	 tempore crevit amor, qui nunc est summus, habendi:
<ov. fast. 1.196>	vix ultra, quo iam progrediatur, habet.
<ov. fast. 1.197>	pluris opes nunc sunt, quam prisci temporis annis,
<ov. fast. 1.198>	dum populus pauper, dum nova Roma fuit,
<ov. fast. 1.199>	dum casa Martigenam capiebat parva Quirinum,
<ov. fast. 1.200>	 et dabat exiguum fluminis ulva torum.
<ov. fast. 1.201>	Iuppiter angusta vix totus stabat in aede,
<ov. fast. 1.202>	inque Iovis dextra fictile fulmen erat.
<ov. fast. 1.203>	frondibus ornabant quae nunc Capitolia gemmis,
<ov. fast. 1.204>	pascebatque suas ipse senator oves;
<ov. fast. 1.205>	 nec pudor in stipula placidam cepisse quietem
<ov. fast. 1.206>	et faenum capiti supposuisse fuit.
<ov. fast. 1.207>	iura dabat populis posito modo praetor aratro,
<ov. fast. 1.208>	et levis argenti lammina crimen erat.
<ov. fast. 1.209>	at postquam fortuna loci caput extulit huius,
<ov. fast. 1.210>	 et tetigit summos vertice Roma deos,
<ov. fast. 1.211>	creverunt et opes et opum furiosa cupido,
<ov. fast. 1.212>	et, cum possideant plurima, plura petunt,
<ov. fast. 1.213>	quaerere, ut absumant, absumpta requirere certant,
<ov. fast. 1.214>	atque ipsae vitiis sunt alimenta vices.
<ov. fast. 1.215>	 sic quibus intumuit suffusa venter ab unda,
<ov. fast. 1.216>	quo plus sunt potae, plus sitiuntur aquae,
<ov. fast. 1.217>	in pretio pretium nunc est: dat census honores,
<ov. fast. 1.218>	census amicitias: pauper ubique iacet,
<ov. fast. 1.219>	tu tamen auspicium si sit stipis utile, quaeris,
<ov. fast. 1.220>	 curque iuvent vestras aera vetusta manus? 
<ov. fast. 1.221>	aera dabant olim, melius nunc omen in auro est,
<ov. fast. 1.222>	victaque concessit prisca moneta novae,
<ov. fast. 1.223>	nos quoque templa iuvant, quamvis antiqua probemus,
<ov. fast. 1.224>	aurea: maiestas convenit ista deo.
<ov. fast. 1.225>	 laudamus veteres, sed nostris utimur annis:
<ov. fast. 1.226>	mos tamen est aeque dignus uterque coli."
<ov. fast. 1.227>	finierat monitus, placidis ita rursus, ut ante,
<ov. fast. 1.228>	clavigerum verbis adloquor ipse deum:
<ov. fast. 1.229>	"multa quidem didici: sed cur navalis in aere
<ov. fast. 1.230>	 altera signata est, altera forma biceps?"
<ov. fast. 1.231>	"noscere me duplici posses sub imagine," dixit
<ov. fast. 1.232>	"ni vetus ipsa dies extenuasset opus.
<ov. fast. 1.233>	causa ratis superest: Tuscum rate venit in amnem
<ov. fast. 1.234>	ante pererrato falcifer orbe deus.
<ov. fast. 1.235>	 hac ego Saturnum memini tellure receptum
<ov. fast. 1.236>	caelitibus regnis a Iove pulsus erat.
<ov. fast. 1.237>	inde diu genti mansit Saturnia nomen;
<ov. fast. 1.238>	dicta quoque est Latium terra, latente deo.
<ov. fast. 1.239>	at bona posteritas puppem formavit in aere,
<ov. fast. 1.240>	 hospitis adventum testificata dei.
<ov. fast. 1.241>	ipse solum colui, cuius placidissima laevum
<ov. fast. 1.242>	radit harenosi Thybridis unda latus,
<ov. fast. 1.243>	hic, ubi nunc Roma est, incaedua silva virebat,
<ov. fast. 1.244>	tantaque res paucis pascua bubus erat.
<ov. fast. 1.245>	 arx mea collis erat, quem volgus nomine nostro
<ov. fast. 1.246>	nuncupat, haec aetas Ianiculumque vocat,
<ov. fast. 1.247>	tunc ego regnabam, patiens cum terra deorum
<ov. fast. 1.248>	esset, et humanis numina mixta locis,
<ov. fast. 1.249>	nondum Iustitiam facinus mortale fugarat
<ov. fast. 1.250>	 (ultima de superis illa reliquit humum),
<ov. fast. 1.251>	proque metu populum sine vi pudor ipse regebat;
<ov. fast. 1.252>	nullus erat iustis reddere iura labor,
<ov. fast. 1.253>	nil mihi cum bello: pacem postesque tuebar
<ov. fast. 1.254>	et" clavem ostendens "haec" ait "arma gero."
<ov. fast. 1.255>	 presserat ora deus. tunc sic ego nostra resolvi
<ov. fast. 1.256>	voce mea voces eliciente dei:
<ov. fast. 1.257>	"cum tot sint Iani, cur stas sacratus in uno,
<ov. fast. 1.258>	hic ubi iuncta foris templa duobus habes?"
<ov. fast. 1.259>	ille manu mulcens propexam ad pectora barbam
<ov. fast. 1.260>	 protinus Oebalii rettulit arma Tati,
<ov. fast. 1.261>	utque levis custos armillis capta Sabinos
<ov. fast. 1.262>	ad summae tacitos duxerit arcis iter.
<ov. fast. 1.263>	"inde, velut nunc est, per quem descenditis," inquit
<ov. fast. 1.264>	"arduus in valles et fora clivus erat.
<ov. fast. 1.265>	 et iam contigerant portam, Saturnia cuius
<ov. fast. 1.266>	dempserat oppositas invidiosa seras,
<ov. fast. 1.267>	cum tanto veritus committere numine pugnam
<ov. fast. 1.268>	ipse meae movi callidus artis opus,
<ov. fast. 1.269>	oraque, qua pollens ope sum, fontana reclusi
<ov. fast. 1.270>	 sumque repentinas eiaculatus aquas;
<ov. fast. 1.271>	ante tamen madidis subieci sulphura venis,
<ov. fast. 1.272>	clauderet ut Tatio fervidus humor iter.
<ov. fast. 1.273>	cuius ut utilitas pulsis percepta Sabinis,
<ov. fast. 1.274>	quae fuerat, tuto reddita forma loco est.
<ov. fast. 1.275>	 ara mihi posita est parvo coniuncta sacello:
<ov. fast. 1.276>	haec adolet flammis cum strue farra suis."
<ov. fast. 1.277>	"at cur pace lates motisque recluderis armis?"
<ov. fast. 1.278>	nec mora, quaesiti reddita causa mihi est:
<ov. fast. 1.279>	"ut populo reditus pateant ad bella profecto,
<ov. fast. 1.280>	 tota patet dempta ianua nostra sera.
<ov. fast. 1.281>	pace fores obdo, ne qua discedere possit;
<ov. fast. 1.282>	Caesareoque diu numine elusus ero."
<ov. fast. 1.283>	dixit et attollens oculos diversa videntes
<ov. fast. 1.284>	aspexit toto quicquid in orbe fuit.
<ov. fast. 1.285>	 pax erat et, vestri, Germanice, causa triumphi,
<ov. fast. 1.286>	tradiderat famulas iam tibi Rhenus aquas.
<ov. fast. 1.287>	Iane, fac aeternos pacem pacisque ministros,
<ov. fast. 1.288>	neve suum, praesta, deserat auctor opus.
<ov. fast. 1.289>	quod tamen ex ipsis licuit mihi discere fastis,
<ov. fast. 1.290>	 sacravere patres hac duo templa die.
<ov. fast. 1.291>	accepit Phoebo nymphaque Coronide natum
<ov. fast. 1.292>	insula, dividua quam premit amnis aqua.
<ov. fast. 1.293>	Iuppiter in parte est; cepit locus unus utrumque
<ov. fast. 1.294>	iunctaque sunt magno templa nepotis avo.
<ov. fast. 1.295>	 Quis vetat et stellas, ut quaeque oriturque caditque,
<ov. fast. 1.296>	dicere? promissi pars fuit ista mei.
<ov. fast. 1.297>	felices animae, quibus haec cognoscere primis
<ov. fast. 1.298>	inque domus superas scandere cura fuit!
<ov. fast. 1.299>	credibile est illos pariter vitiisque locisque
<ov. fast. 1.300>	 altius humanis exeruisse caput.
<ov. fast. 1.301>	non Venus et vinum sublimia pectora fregit
<ov. fast. 1.302>	officiumque fori militiaeve labor;
<ov. fast. 1.303>	nec levis ambitio perfusaque gloria fuco
<ov. fast. 1.304>	magnarumque fames sollicitavit opum.
<ov. fast. 1.305>	 admovere oculis distantia sidera nostris
<ov. fast. 1.306>	aetheraque ingenio supposuere suo.
<ov. fast. 1.307>	sic petitur caelum: non ut ferat Ossan Olympus,
<ov. fast. 1.308>	summaque Peliacus sidera tangat apex.
<ov. fast. 1.309>	nos quoque sub ducibus caelum metabimur illis
<ov. fast. 1.310>	 ponemusque suos ad vaga signa dies.
<ov. fast. 1.311>	Ergo ubi nox aderit Venturis tertia Nonis,
<ov. fast. 1.312>	sparsaque caelesti rore madebit humus,
<ov. fast. 1.313>	octipedis frustra quaerentur brachia Cancri: praeceps
<ov. fast. 1.314>	occiduas ille subibit aquas.
<ov. fast. 1.315>	 Institerint Nonae, missi tibi nubibus atris
<ov. fast. 1.316>	signa dabunt imbres exoriente Lyra.
<ov. fast. 1.317>	Quattuor adde dies ductos ex ordine Nonis,
<ov. fast. 1.318>	Ianus Agonali luce piandus erit.
<ov. fast. 1.319>	nominis esse potest succinctus causa minister,
<ov. fast. 1.320>	 hostia caelitibus quo feriente cadit,
<ov. fast. 1.321>	qui calido strictos tincturus sanguine cultros
<ov. fast. 1.322>	semper "agone," rogat, nec nisi iussus agit.
<ov. fast. 1.323>	pars, quia non veniant pecudes, sed agantur, ab actu
<ov. fast. 1.324>	nomen Agonalem credit habere diem.
<ov. fast. 1.325>	 pars putat hoc festum priscis Agnalia dictum,
<ov. fast. 1.326>	una sit ut proprio littera dempta loco.
<ov. fast. 1.327>	an, quia praevisos in aqua timet hostia cultros,
<ov. fast. 1.328>	a pecoris lux est ipsa notata metu?
<ov. fast. 1.329>	fas etiam fieri solitis aetate priorum
<ov. fast. 1.330>	 nomina de ludis Graeca tulisse diem.
<ov. fast. 1.331>	et pecus antiquus dicebat agonia sermo;
<ov. fast. 1.332>	veraque iudicio est ultima causa meo.
<ov. fast. 1.333>	utque ea non certa est, ita rex placare sacrorum
<ov. fast. 1.334>	numina lanigerae coniuge debet ovis.
<ov. fast. 1.335>	 victima, quae dextra cecidit victrice, vocatur;
<ov. fast. 1.336>	hostibus a domitis hostia nomen habet,
<ov. fast. 1.337>	ante, deos homini quod conciliare valeret,
<ov. fast. 1.338>	far erat et puri lucida mica salis,
<ov. fast. 1.339>	nondum pertulerat lacrimatas cortice murras
<ov. fast. 1.340>	 acta per aequoreas hospita navis aquas,
<ov. fast. 1.341>	tura nec Euphrates nec miserat India costum,
<ov. fast. 1.342>	nec fuerant rubri cognita fila croci.
<ov. fast. 1.343>	ara dabat fumos herbis contenta Sabinis
<ov. fast. 1.344>	et non exiguo laurus adusta sono.
<ov. fast. 1.345>	 si quis erat, factis prati de flore coronis
<ov. fast. 1.346>	qui posset violas addere, dives erat.
<ov. fast. 1.347>	hic, qui nunc aperit percussi viscera tauri,
<ov. fast. 1.348>	in sacris nullum culter habebat opus.
<ov. fast. 1.349>	prima Ceres avidae gavisa est sanguine porcae
<ov. fast. 1.350>	 ulta suas merita caede nocentis opes;
<ov. fast. 1.351>	nam sata vere novo teneris lactentia sulcis
<ov. fast. 1.352>	eruta saetigerae comperit ore suis.
<ov. fast. 1.353>	sus dederat poenas: exemplo territus huius
<ov. fast. 1.354>	palmite debueras abstinuisse, caper.
<ov. fast. 1.355>	 quem spectans aliquis dentes in vite prementem
<ov. fast. 1.356>	talia non tacito dicta dolore dedit:
<ov. fast. 1.357>	"rode, caper, vitem! tamen hinc, cum stabis ad aram,
<ov. fast. 1.358>	in tua quod spargi cornua possit, erit."
<ov. fast. 1.359>	verba fides sequitur: noxae tibi deditus hostis
<ov. fast. 1.360>	 spargitur adfuso cornua, Bacche, mero.
<ov. fast. 1.361>	culpa sui nocuit, nocuit quoque culpa capellae:
<ov. fast. 1.362>	quid bos, quid placidae commeruistis oves?
<ov. fast. 1.363>	flebat Aristaeus, quod apes cum stirpe necatas
<ov. fast. 1.364>	viderat inceptos destituisse favos.
<ov. fast. 1.365>	 caerula quem genetrix aegre solata dolentem
<ov. fast. 1.366>	addidit haec dictis ultima verba suis:
<ov. fast. 1.367>	"siste, puer, lacrimas! Proteus tua damna levabit,
<ov. fast. 1.368>	quoque modo repares quae periere, dabit,
<ov. fast. 1.369>	decipiat ne te versis tamen ille figuris,
<ov. fast. 1.370>	 impediant geminas vincula firma manus."
<ov. fast. 1.371>	pervenit ad vatem iuvenis resolutaque somno
<ov. fast. 1.372>	alligat aequorei brachia capta senis,
<ov. fast. 1.373>	ille sua faciem transformis adulterat arte:
<ov. fast. 1.374>	mox domitus vinclis in sua membra redit,
<ov. fast. 1.375>	 oraque caerulea tollens rorantia barba,
<ov. fast. 1.376>	"qua" dixit "repares arte, requiris, apes?
<ov. fast. 1.377>	obrue mactati corpus tellure iuvenci:
<ov. fast. 1.378>	quod petis a nobis, obrutus ille dabit."
<ov. fast. 1.379>	iussa facit pastor: fervent examina putri
<ov. fast. 1.380>	 de bove: mille animas una necata dedit,
<ov. fast. 1.381>	poscit ovem fatum: verbenas improba carpsit,
<ov. fast. 1.382>	quas pia dis ruris ferre solebat anus.
<ov. fast. 1.383>	quid tuti superest, animam cum ponat in aris
<ov. fast. 1.384>	lanigerumque pecus ruricolaeque boves?
<ov. fast. 1.385>	 placat equo Persis radiis Hyperiona cinctum,
<ov. fast. 1.386>	ne detur celeri victima tarda deo.
<ov. fast. 1.387>	quod semel est triplici pro virgine caesa Dianae,
<ov. fast. 1.388>	nunc quoque pro nulla virgine cerva cadit,
<ov. fast. 1.389>	exta canum vidi Triviae libare Sapaeos,
<ov. fast. 1.390>	 et quicumque tuas accolit, Haeme, nives,
<ov. fast. 1.391>	caeditur et rigido custodi ruris asellus;
<ov. fast. 1.392>	causa pudenda quidem, sed tamen apta deo.
<ov. fast. 1.393>	festa corymbiferi celebrabas, Graecia, Bacchi,
<ov. fast. 1.394>	tertia quae solito tempore bruma refert.
<ov. fast. 1.395>	 di quoque cultores in idem venere Lyaei,
<ov. fast. 1.396>	et quicumque iocis non alienus erat,
<ov. fast. 1.397>	Panes et in Venerem Satyrorum prona iuventus,
<ov. fast. 1.398>	quaeque colunt amnes solaque rura deae.
<ov. fast. 1.399>	venerat et senior pando Silenus asello,
<ov. fast. 1.400>	 quique ruber pavidas inguine terret aves,
<ov. fast. 1.401>	dulcia qui dignum nemus in convivia nacti
<ov. fast. 1.402>	gramine vestitis accubuere toris, vina
<ov. fast. 1.403>	vina dabat Liber, tulerat sibi quisque coronam,
<ov. fast. 1.404>	miscendas parce rivus agebat aquas. 
<ov. fast. 1.405>	 Naides effusis aliae sine pectinis usu,
<ov. fast. 1.406>	pars aderant positis arte manuque comis:
<ov. fast. 1.407>	illa super suras tunicam collecta ministrat,
<ov. fast. 1.408>	altera dissuto pectus aperta sinu:
<ov. fast. 1.409>	exserit haec humerum, vestem trahit illa per herbas,
<ov. fast. 1.410>	 impediunt teneros vincula nulla pedes,
<ov. fast. 1.411>	hinc aliae Satyris incendia mitia praebent,
<ov. fast. 1.412>	pars tibi, qui pinu tempora nexa geris,
<ov. fast. 1.413>	te quoque, inextinctae Silene libidinis, urunt:
<ov. fast. 1.414>	nequitia est, quae te non sinit esse senem.
<ov. fast. 1.415>	 at ruber, hortorum decus et tutela, Priapus
<ov. fast. 1.416>	omnibus ex illis Lotide captus erat:
<ov. fast. 1.417>	hanc cupit, hanc optat, sola suspirat in illa,
<ov. fast. 1.418>	signaque dat nutu, sollicitatque notis,
<ov. fast. 1.419>	fastus inest pulchris, sequiturque superbia formam:
<ov. fast. 1.420>	 irrisum voltu despicit illa suo.
<ov. fast. 1.421>	nox erat, et vino somnum faciente iacebant
<ov. fast. 1.422>	corpora diversis victa sopore locis.
<ov. fast. 1.423>	Lotis in herbosa sub acernis ultima ramis,
<ov. fast. 1.424>	sicut erat lusu fessa, quievit humo.
<ov. fast. 1.425>	 surgit amans animamque tenens vestigia furtim
<ov. fast. 1.426>	suspenso digitis fert taciturna gradu,
<ov. fast. 1.427>	ut tetigit niveae secreta cubilia nymphae,
<ov. fast. 1.428>	ipsa sui flatus ne sonet aura, cavet,
<ov. fast. 1.429>	et iam finitima corpus librabat in herba:
<ov. fast. 1.430>	 illa tamen multi plena soporis erat.
<ov. fast. 1.431>	gaudet et, a pedibus tracto velamine, vota
<ov. fast. 1.432>	ad sua felici coeperat ire via.
<ov. fast. 1.433>	ecce rudens rauco Sileni vector asellus
<ov. fast. 1.434>	intempestivos edidit ore sonos.
<ov. fast. 1.435>	 territa consurgit nymphe manibusque Priapum
<ov. fast. 1.436>	reicit et fugiens concitat omne nemus;
<ov. fast. 1.437>	at deus obscena nimium quoque parte paratus
<ov. fast. 1.438>	omnibus ad lunae lumina risus erat.
<ov. fast. 1.439>	morte dedit poenas auctor clamoris, et haec est
<ov. fast. 1.440>	 Hellespontiaco victima grata deo.
<ov. fast. 1.441>	intactae fueratis aves, solacia ruris,
<ov. fast. 1.442>	adsuetum silvis innocuumque genus,
<ov. fast. 1.443>	quae facitis nidos et plumis ova fovetis
<ov. fast. 1.444>	et facili dulces editis ore modos;
<ov. fast. 1.445>	sed nil ista iuvant, quia linguae crimen habetis,
<ov. fast. 1.446>	dique putant mentes vos aperire suas.
<ov. fast. 1.447>	nec tamen hoc falsum: nam, dis ut proxima quaeque,
<ov. fast. 1.448>	nunc penna veras, nunc datis ore notas,
<ov. fast. 1.449>	tuta diu volucrum proles tum denique caesa est,
<ov. fast. 1.450>	 iuveruntque deos indicis exta sui.
<ov. fast. 1.451>	ergo saepe suo coniunx abducta marito
<ov. fast. 1.452>	uritur Idaliis alba columba focis;
<ov. fast. 1.453>	nec defensa iuvant Capitolia, quo minus anser
<ov. fast. 1.454>	det iecur in lances, Inachi lauta, tuas;
<ov. fast. 1.455>	 nocte deae Nocti cristatus caeditur ales,
<ov. fast. 1.456>	quod tepidum vigili provocet ore diem.
<ov. fast. 1.457>	Interea Delphin clarum super aequora sidus
<ov. fast. 1.458>	tollitur et patriis exerit ora vadis.
<ov. fast. 1.459>	Postera lux hiemem medio discrimine signat,
<ov. fast. 1.460>	 aequaque praeteritae, quae superabit, erit.
<ov. fast. 1.461>	Proxima prospiciet Tithono Aurora relicto
<ov. fast. 1.462>	Arcadiae sacrum pontificale deae,
<ov. fast. 1.463>	te quoque lux eadem, Turni soror, aede recepit,
<ov. fast. 1.464>	hic ubi Virginea Campus obitur aqua.
<ov. fast. 1.465>	 unde petam causas horum moremque sacrorum?
<ov. fast. 1.466>	diriget in medio quis mea vela freto?
<ov. fast. 1.467>	ipsa mone, quae nomen habes a carmine ductum,
<ov. fast. 1.468>	propositoque fave, ne tuus erret honor,
<ov. fast. 1.469>	orta prior luna (de se si creditur ipsi)
<ov. fast. 1.470>	 a magno tellus Arcade nomen habet.
<ov. fast. 1.471>	hic fuit Evander, qui, quamquam clarus utroque,
<ov. fast. 1.472>	nobilior sacrae sanguine matris erat;
<ov. fast. 1.473>	quae simul aetherios animo conceperat ignes,
<ov. fast. 1.474>	ore dabat pleno carmina vera dei.
<ov. fast. 1.475>	 dixerat haec nato motus instare sibique,
<ov. fast. 1.476>	multaque praeterea tempore nacta fidem.
<ov. fast. 1.477>	nam iuvenis nimium vera cum matre fugatus
<ov. fast. 1.478>	deserit Arcadiam Parrhasiumque larem,
<ov. fast. 1.479>	cui genetrix flenti "fortuna viriliter" inquit
<ov. fast. 1.480>	 "(siste, precor, lacrimas) ista ferenda tibi est.
<ov. fast. 1.481>	sic erat in fatis; nec te tua culpa fugavit,
<ov. fast. 1.482>	sed deus; offenso pulsus es urbe deo.
<ov. fast. 1.483>	non meriti poenam pateris, sed numinis iram:
<ov. fast. 1.484>	est aliquid magnis crimen abesse malis.
<ov. fast. 1.485>	 conscia mens ut cuique sua est, ita concipit intra
<ov. fast. 1.486>	pectora pro facto spemque metumque suo.
<ov. fast. 1.487>	nec tamen ut primus maere mala talia passus:
<ov. fast. 1.488>	obruit ingentes ista procella viros,
<ov. fast. 1.489>	passus idem est, Tyriis qui quondam pulsus ab oris
<ov. fast. 1.490>	 Cadmus in Aonia constitit exul humo:
<ov. fast. 1.491>	passus idem Tydeus et idem Pagasaeus Iason,
<ov. fast. 1.492>	et quos praeterea longa referre mora est.
<ov. fast. 1.493>	omne solum forti patria est, ut piscibus aequor,
<ov. fast. 1.494>	ut volucri, vacuo quicquid in orbe patet.
<ov. fast. 1.495>	 nec fera tempestas toto tamen horret in anno:
<ov. fast. 1.496>	et tibi (crede mihi) tempora veris erunt."
<ov. fast. 1.497>	vocibus Evander firmata mente parentis
<ov. fast. 1.498>	nave secat fluctus Hesperiarnque tenet,
<ov. fast. 1.499>	iamque ratem doctae monitu Carmentis in amnem
<ov. fast. 1.500>	 egerat et Tuscis obvius ibat aquis:
<ov. fast. 1.501>	fluminis illa latus, cui sunt vada iuncta Tarenti,
<ov. fast. 1.502>	aspicit et sparsas per loca sola casas;
<ov. fast. 1.503>	utque erat, immissis puppem stetit ante capillis
<ov. fast. 1.504>	continuitque manum torva regentis iter,
<ov. fast. 1.505>	 et procul in dextram tendens sua bracchia ripam
<ov. fast. 1.506>	pinea non sano ter pede texta ferit;
<ov. fast. 1.507>	neve daret saltum properans insistere terrae,
<ov. fast. 1.508>	vix est Evandri vixque retenta manu.
<ov. fast. 1.509>	"di " que "petitorum" dixit "salve te locorum,
<ov. fast. 1.510>	 tuque novos caelo terra datura deos,
<ov. fast. 1.511>	fluminaque et fontes, quibus utitur hospita tellus,
<ov. fast. 1.512>	et nemorum nymphae naiadumque chori!
<ov. fast. 1.513>	este bonis avibus visi natoque mihique,
<ov. fast. 1.514>	ripaque felici tacta sit ista pede!
<ov. fast. 1.515>	 fallor, an hi fient ingentia moenia colles,
<ov. fast. 1.516>	iuraque ab hac terra cetera terra petet?
<ov. fast. 1.517>	montibus his olim totus promittitur orbis:
<ov. fast. 1.518>	quis tantum fati credat habere locum?
<ov. fast. 1.519>	et iam Dardaniae tangent haec litora pinus:
<ov. fast. 1.520>	 hic quoque causa novi femina Martis erit.
<ov. fast. 1.521>	care nepos, Palla, funesta quid induis arma?
<ov. fast. 1.522>	indue! non humili vindice caesus eris.
<ov. fast. 1.523>	victa tamen vinces eversaque, Troia, resurges:
<ov. fast. 1.524>	obruet hostiles ista ruina domos.
<ov. fast. 1.525>	 urite victrices Neptunia Pergama flammae!
<ov. fast. 1.526>	num minus hic toto est altior orbe cinis?
<ov. fast. 1.527>	iam pius Aeneas sacra et, sacra altera, patrem
<ov. fast. 1.528>	adferet: Iliacos accipe, Vesta, deos!
<ov. fast. 1.529>	tempus erit, cum vos orbemque tuebitur idem,
<ov. fast. 1.530>	 et fient ipso sacra colente deo,
<ov. fast. 1.531>	et penes Angustos patriae tutela manebit:
<ov. fast. 1.532>	hanc fas imperii frena tenere domum,
<ov. fast. 1.533>	inde nepos natusque dei, licet ipse recuset,
<ov. fast. 1.534>	pondera caelesti mente paterna feret;
<ov. fast. 1.535>	 utque ego perpetuis olim sacrabor in aris,
<ov. fast. 1.536>	sic Augusta novum Iulia numen erit."
<ov. fast. 1.537>	talibus ut dictis nostros descendit in annos,
<ov. fast. 1.538>	substitit in medios praescia lingua sonos,
<ov. fast. 1.539>	puppibus egressus Latia stetit exul in herba,
<ov. fast. 1.540>	 felix, exilium cui locus ille fuit!
<ov. fast. 1.541>	nec mora longa fuit: stabant nova tecta, neque alter
<ov. fast. 1.542>	montibus Ausoniis Arcade maior erat.
<ov. fast. 1.543>	ecce boves illuc Erytheidas applicat heros
<ov. fast. 1.544>	emensus longi claviger orbis iter;
<ov. fast. 1.545>	 dumque huic hospitium domus est Tegeaea, vagantur
<ov. fast. 1.546>	incustoditae lata per arva boves,
<ov. fast. 1.547>	mane erat: excussus somno Tirynthius actor
<ov. fast. 1.548>	de numero tauros sentit abesse duos.
<ov. fast. 1.549>	nulla videt quaerens taciti vestigia furti:
<ov. fast. 1.550>	 traxerat aversos Cacus in antra ferox,
<ov. fast. 1.551>	Cacus, Aventinae timor atque infamia silvae,
<ov. fast. 1.552>	non leve finitimis hospitibusque malum,
<ov. fast. 1.553>	dira viro facies, vires pro corpore, corpus
<ov. fast. 1.554>	grande: pater monstri Mulciber huius erat:
<ov. fast. 1.555>	 proque domo longis spelunca recessibus ingens,
<ov. fast. 1.556>	abdita, vix ipsis invenienda feris,
<ov. fast. 1.557>	ora super postes adfixaque brachia pendent,
<ov. fast. 1.558>	squalidaque humanis ossibus albet humus,
<ov. fast. 1.559>	servata male parte boum Iove natus abibat:
<ov. fast. 1.560>	 mugitum rauco furta dedere sono.
<ov. fast. 1.561>	"accipio revocamen" ait, vocemque secutus
<ov. fast. 1.562>	impia per silvas ultor ad antra venit,
<ov. fast. 1.563>	ille aditum fracti praestruxerat obice montis;
<ov. fast. 1.564>	vix iuga movissent quinque bis illud opus.
<ov. fast. 1.565>	 nititur hic numeris (caelum quoque sederat illis)
<ov. fast. 1.566>	et vastum motu conlabefactat onus.
<ov. fast. 1.567>	quod simul eversum est, fragor aethera terruit ipsum.
<ov. fast. 1.568>	ictaque subsedit pondere molis humus,
<ov. fast. 1.569>	prima movet Cacus collata proelia dextra
<ov. fast. 1.570>	 remque ferox saxis stipitibusque gerit.
<ov. fast. 1.571>	quis ubi nil agitur, patrias male fortis ad artes
<ov. fast. 1.572>	confugit et flammas ore sonante vomit;
<ov. fast. 1.573>	quas quotiens proflat, spirare Typhoea credas
<ov. fast. 1.574>	et rapidum Aetnaeo fulgur ab igne iaci.
<ov. fast. 1.575>	 occupat Alcides, adductaque clava trinodis
<ov. fast. 1.576>	ter quater adverso sedit in ore viri.
<ov. fast. 1.577>	ille cadit mixtosque vomit cum sanguine fumos
<ov. fast. 1.578>	et lato moriens pectore plangit humum,
<ov. fast. 1.579>	immolat ex illis taurum tibi, Iuppiter, unum
<ov. fast. 1.580>	 victor et Evandrum ruricolasque vocat,
<ov. fast. 1.581>	constituitque sibi, quae Maxima dicitur, aram,
<ov. fast. 1.582>	hic ubi pars urbis de bove nomen habet,
<ov. fast. 1.583>	nec tacet Evandri mater prope tempus adesse,
<ov. fast. 1.584>	Hercule quo tellus sit satis usa suo.
<ov. fast. 1.585>	 at felix vates, ut dis gratissima vixit,
<ov. fast. 1.586>	possidet hunc Iani sic dea mense diem.
<ov. fast. 1.587>	Idibus in magni castus Iovis aede sacerdos
<ov. fast. 1.588>	semimaris flammis viscera libat ovis;
<ov. fast. 1.589>	redditaque est omnis populo provincia nostro,
<ov. fast. 1.590>	 et tuus Augusto nomine dictus avus.
<ov. fast. 1.591>	perlege dispositas generosa per atria ceras:
<ov. fast. 1.592>	contigerunt nulli nomina tanta viro.
<ov. fast. 1.593>	Africa victorem de se vocat, alter Isauras
<ov. fast. 1.594>	aut Cretum domitas testificatur opes;
<ov. fast. 1.595>	 hunc Numidae faciunt, illum Messana superbum,
<ov. fast. 1.596>	ille Numantina traxit ab urbe notam,
<ov. fast. 1.597>	et mortem et nomen Druso Germania fecit - 
<ov. fast. 1.598>	me miserum, virtus quam brevis illa fuit!
<ov. fast. 1.599>	si petat a victis, tot sumat nomina Caesar,
<ov. fast. 1.600>	 quot numero gentes maximus orbis habet,
<ov. fast. 1.601>	ex uno quidam celebres aut torquis adempti
<ov. fast. 1.602>	aut corvi titulos auxiliaris habent.
<ov. fast. 1.603>	Magne, tuum nomen rerum est mensura tuarum:
<ov. fast. 1.604>	sed qui te vicit, nomine maior erat.
<ov. fast. 1.605>	 nec gradus est supra Fabios cognominis ullus:
<ov. fast. 1.606>	illa domus meritis Maxima dicta suis.
<ov. fast. 1.607>	sed tamen humanis celebrantur honoribus omnes:
<ov. fast. 1.608>	hic socium summo cum Iove nomen habet,
<ov. fast. 1.609>	sancta vocant augusta patres, augusta vocantur
<ov. fast. 1.610>	 templa sacerdotum rite dicata manu;
<ov. fast. 1.611>	huius et augurium dependet origine verbi,
<ov. fast. 1.612>	et quodcumque sua Iuppiter auget ope.
<ov. fast. 1.613>	augeat imperium nostri ducis, augeat annos,
<ov. fast. 1.614>	protegat et vestras querna corona fores,
<ov. fast. 1.615>	 auspicibusque deis tanti cognominis heres
<ov. fast. 1.616>	omine suscipiat, quo pater, orbis onus I
<ov. fast. 1.617>	Respiciet Titan actas ubi tertius Idus,
<ov. fast. 1.618>	fient Parrhasiae sacra relata deae.
<ov. fast. 1.619>	Nam prius Ausonias matres carpenta vehebant
<ov. fast. 1.620>	 (haec quoque ab Evandri dicta parente reor);
<ov. fast. 1.621>	mox honor eripitur, matronaque destinat omnis
<ov. fast. 1.622>	ingratos nulla prole novare viros,
<ov. fast. 1.623>	neve daret partus, ictu temeraria caeco
<ov. fast. 1.624>	visceribus crescens excutiebat onus.
<ov. fast. 1.625>	 corripuisse patres ausas immitia nuptas,
<ov. fast. 1.626>	ius tamen ereptum restituisse ferunt;
<ov. fast. 1.627>	binaque nunc pariter Tegeaeae sacra parenti
<ov. fast. 1.628>	pro pueris fieri virginibusque iubent,
<ov. fast. 1.629>	scortea non illi fas est inferre sacello,
<ov. fast. 1.630>	 ne violent puros exanimata focos.
<ov. fast. 1.631>	siquis amas veteres ritus, adsiste precanti:
<ov. fast. 1.632>	nomina percipies non tibi nota prius.
<ov. fast. 1.633>	Porrima placatur Postvertaque, sive sorores
<ov. fast. 1.634>	sive fugae comites, Maenali diva, tuae:
<ov. fast. 1.635>	 altera, quod porro fuerat, cecinisse putatur,
<ov. fast. 1.636>	altera, venturum postmodo quicquid erat.
<ov. fast. 1.637>	Candida, te niveo posuit lux proxima templo, 
<ov. fast. 1.638>	qua fert sublimes alta Moneta gradus:
<ov. fast. 1.639>	nunc bene prospicies Latiam, Concordia, turbam,
<ov. fast. 1.640>	 nunc te sacratae constituere manus.
<ov. fast. 1.641>	Furius antiquam populi superator Etrusci
<ov. fast. 1.642>	voverat et voti solverat ille fidem,
<ov. fast. 1.643>	causa, quod a patribus sumptis secesserat armis
<ov. fast. 1.644>	volgus, et ipsa suas Roma timebat opes.
<ov. fast. 1.645>	 causa recens melior: passos Germania crines
<ov. fast. 1.646>	porrigit auspiciis, dux venerande, tuis;
<ov. fast. 1.647>	inde triumphatae libasti munera gentis
<ov. fast. 1.648>	templaque fecisti, quam colis ipse, deae.
<ov. fast. 1.649>	hanc tua constituit genetrix et rebus et ara,
<ov. fast. 1.650>	 sola toro magni digna reperta Iovis.
<ov. fast. 1.651>	Haec ubi transierint, Capricorno, Phoebe, relicto
<ov. fast. 1.652>	per iuvenis curres signa gerentis aquam.
<ov. fast. 1.653>	Septimus hinc oriens cum se demiserit undis,
<ov. fast. 1.654>	fulgebit toto iam Lyra nulla polo.
<ov. fast. 1.655>	 Sidere ab hoc ignis venienti nocte, Leonis
<ov. fast. 1.656>	qui micat in medio pectore, mersus erit.
<ov. fast. 1.657>	Ter quater evolvi signantes tempora fastos,
<ov. fast. 1.658>	nec Sementiva est ulla reperta dies: 
<ov. fast. 1.659>	cum mihi (sensit enim) "lux haec indicitur," inquit
<ov. fast. 1.660>	 Musa, "quid a fastis non stata sacra petis?
<ov. fast. 1.661>	utque dies incerta sacro, sic tempora certa:
<ov. fast. 1.662>	seminibus iactis est ubi fetus ager."
<ov. fast. 1.663>	state coronati plenum ad praesaepe iuvenci:
<ov. fast. 1.664>	cum tepido vestrum vere redibit opus.
<ov. fast. 1.665>	 rusticus emeritum palo suspendat aratrum:
<ov. fast. 1.666>	omne reformidat frigida volnus humus,
<ov. fast. 1.667>	vilice, da requiem terrae semente peracta;
<ov. fast. 1.668>	da requiem, terram qui coluere, viris,
<ov. fast. 1.669>	pagus agat festum: pagum lustrate, coloni,
<ov. fast. 1.670>	 et date paganis annua liba focis.
<ov. fast. 1.671>	placentur frugum matres, Tellusque Ceresque,
<ov. fast. 1.672>	farre suo gravidae visceribusque suis.
<ov. fast. 1.673>	officium commune Ceres et Terra tuentur:
<ov. fast. 1.674>	haec praebet causam frugibus, illa locum.
<ov. fast. 1.675>	 "consortes operis, per quas correcta vetustas
<ov. fast. 1.676>	quernaque glans victa est utiliore cibo,
<ov. fast. 1.677>	frugibus immensis avidos satiate colonos,
<ov. fast. 1.678>	ut capiant cultus praemia digna sui.
<ov. fast. 1.679>	vos date perpetuos teneris sementibus auctus,
<ov. fast. 1.680>	 nec nova per gelidas herba sit usta nives,
<ov. fast. 1.681>	cum serimus, caelum ventis aperite serenis;
<ov. fast. 1.682>	cum latet, aetheria spargite semen aqua.
<ov. fast. 1.683>	neve graves cultis Cerialia rura, cavete,
<ov. fast. 1.684>	agmine laesuro depopulentur aves.
<ov. fast. 1.685>	 vos quoque, formicae, subiectis parcite granis:
<ov. fast. 1.686>	post messem praedae copia maior erit.
<ov. fast. 1.687>	interea crescat scabrae robiginis expers,
<ov. fast. 1.688>	nec vitio caeli palleat aegra seges,
<ov. fast. 1.689>	et neque deficiat macie neque pinguior aequo
<ov. fast. 1.690>	 divitiis pereat luxuriosa suis.
<ov. fast. 1.691>	et careant loliis oculos vitiantibus agri,
<ov. fast. 1.692>	nec sterilis culto surgat avena solo.
<ov. fast. 1.693>	triticeos fetus passuraque farra bis ignem
<ov. fast. 1.694>	hordeaque ingenti fenore reddat ager!"
<ov. fast. 1.695>	 haec ego pro vobis, haec vos optate coloni,
<ov. fast. 1.696>	efficiatque ratas utraque diva preces,
<ov. fast. 1.697>	bella diu tenuere viros: erat aptior ensis
<ov. fast. 1.698>	vomere, cedebat taurus arator equo;
<ov. fast. 1.699>	sarcula cessabant, versique in pila ligones,
<ov. fast. 1.700>	 factaque de rastri pondere cassis erat.
<ov. fast. 1.701>	gratia dis domuique tuae; religata catenis
<ov. fast. 1.702>	iampridem vestro sub pede bella iacent,
<ov. fast. 1.703>	sub iuga bos veniat, sub terras semen aratas:
<ov. fast. 1.704>	pax Cererem nutrit, pacis alumna Ceres.
<ov. fast. 1.705>	 At quae venturas praecedit sexta Kalendas,
<ov. fast. 1.706>	hac sunt Ledaeis templa dicata deis:
<ov. fast. 1.707>	fratribus illa deis fratres de gente deorum
<ov. fast. 1.708>	circa Iuturnae composuere lacus.
<ov. fast. 1.709>	Ipsum nos carmen deduxit Pacis ad aram.
<ov. fast. 1.710>	 haec erit a mensis fine secunda dies.
<ov. fast. 1.711>	frondibus Actiacis comptos redimita capillos,
<ov. fast. 1.712>	Pax, ades et toto mitis in orbe mane.
<ov. fast. 1.713>	dum desint hostes, desit quoque causa triumphi:
<ov. fast. 1.714>	tu ducibus bello gloria maior eris.
<ov. fast. 1.715>	 sola gerat miles, quibus arma coerceat, arma,
<ov. fast. 1.716>	canteturque fera nil nisi pompa tuba.
<ov. fast. 1.717>	horreat Aeneadas et primus et ultimus orbis:
<ov. fast. 1.718>	si qua parum Romam terra timebat, amet.
<ov. fast. 1.719>	tura, sacerdotes, pacalibus addite flammis,
<ov. fast. 1.720>	 albaque percussa victima fronte cadat,
<ov. fast. 1.721>	utque domus, quae praestat eam, cum pace perennet
<ov. fast. 1.722>	ad pia propensos vota rogate deos.
<ov. fast. 1.723>	sed iam prima mei pars est exacta laboris,
<ov. fast. 1.724>	cumque suo finem mense libellus habet.

<ov. fast. 2.1>	Ianus habet finem, cum carmine crescit et annus:
<ov. fast. 2.2>	alter ut hic mensis, sic liber alter eat.
<ov. fast. 2.3>	nunc primum velis, elegi, maioribus itis:
<ov. fast. 2.4>	exiguum, memini, nuper eratis opus.
<ov. fast. 2.5>	 ipse ego vos habui faciles in amore ministros,
<ov. fast. 2.6>	cum lusit numeris prima iuventa suis.
<ov. fast. 2.7>	idem sacra cano signataque tempora fastis:
<ov. fast. 2.8>	ecquis ad haec illinc crederet esse viam?
<ov. fast. 2.9>	haec mea militia est: ferimus quae possumus arma,
<ov. fast. 2.10>	 dextraque non omni munere nostra vacat,
<ov. fast. 2.11>	si mihi non valido torquentur pila lacerto,
<ov. fast. 2.12>	nec bellatoris terga premuntur equi,
<ov. fast. 2.13>	nec galea tegimur nec acuto cingimur ense,
<ov. fast. 2.14>	(his habilis telis quilibet esse potest),
<ov. fast. 2.15>	 at tua prosequimur studioso pectore, Caesar,
<ov. fast. 2.16>	nomina, per titulos ingredimurque tuos.
<ov. fast. 2.17>	ergo ades et placido paulum mea munera voltu
<ov. fast. 2.18>	respice, pacando si quid ab hoste vacas.
<ov. fast. 2.19>	februa Romani dixere piamina patres:
<ov. fast. 2.20>	 nunc quoque dant verbo plurima signa fidem,
<ov. fast. 2.21>	pontifices ab rege petunt et flamine lanas,
<ov. fast. 2.22>	quis veterum lingua februa nomen erat,
<ov. fast. 2.23>	quaeque capit lictor domibus purgamina versis
<ov. fast. 2.24>	torrida cum mica farra, vocantur idem;
<ov. fast. 2.25>	 nomen idem ramo, qui caesus ab arbore pura
<ov. fast. 2.26>	casta sacerdotum tempora fronde tegit,
<ov. fast. 2.27>	ipse ego flammicam poscentem februa vidi;
<ov. fast. 2.28>	februa poscenti pinea virga data est.
<ov. fast. 2.29>	denique quodcumque est, quo corpora nostra piantur,
<ov. fast. 2.30>	 hoc apud intonsos nomen habebat avos.
<ov. fast. 2.31>	mensis ab his dictus, secta quia pelle Luperci
<ov. fast. 2.32>	omne solum lustrant idque piamen habent,
<ov. fast. 2.33>	aut quia placatis sunt tempora pura sepulcris,
<ov. fast. 2.34>	tunc cum ferales praeteriere dies.
<ov. fast. 2.35>	 omne nefas omnemque mali purgamina causam
<ov. fast. 2.36>	credebant nostri tollere posse senes.
<ov. fast. 2.37>	Graecia principium moris dedit: illa nocentis
<ov. fast. 2.38>	impia lustratos ponere facta putat.
<ov. fast. 2.39>	Actoriden Peleus, ipsum quoque Pelea Phoci
<ov. fast. 2.40>	 caede per Haemonias solvit Acasfus aquas:
<ov. fast. 2.41>	vectam frenatis per inane draconibus Aegeus
<ov. fast. 2.42>	credulus iumenta Phasida fovit ope:
<ov. fast. 2.43>	Amphiareiades Naupactoo Acheloo
<ov. fast. 2.44>	"solve nefas" dixit, solvit et ille nefas.
<ov. fast. 2.45>	 a! nimium faciles, qui tristia crimina caedis
<ov. fast. 2.46>	fluminea tolli posse putatis aqua!
<ov. fast. 2.47>	sed tamen (antiqui ne nescius ordinis erres)
<ov. fast. 2.48>	primus, ut est, Iani mensis et ante fuit;
<ov. fast. 2.49>	qui sequitur Ianum, veteris fuit ultimus anni:
<ov. fast. 2.50>	 tu quoque sacrorum, Termine, finis eras.
<ov. fast. 2.51>	primus enim Iani mensis, quia ianua prima est:
<ov. fast. 2.52>	qui sacer est imis manibus, imus erat.
<ov. fast. 2.53>	postmodo creduntur spatio distantia longo
<ov. fast. 2.54>	tempora bis quini continuasse viri.
<ov. fast. 2.55>	 Principio mensis Phrygiae contermina Matri
<ov. fast. 2.56>	Sospita delubris dicitur aucta novis,
<ov. fast. 2.57>	nunc ubi sint illis, quaeris, sacrata Kalendis
<ov. fast. 2.58>	templa deae? longa procubuere die.
<ov. fast. 2.59>	cetera ne simili caderent labefacta ruina,
<ov. fast. 2.60>	 cavit sacrati provida cura ducis,
<ov. fast. 2.61>	sub quo delubris sentitur nulla senectus;
<ov. fast. 2.62>	nec satis est homines, obligat ille deos.
<ov. fast. 2.63>	templorum positor, templorum sancte repostor,
<ov. fast. 2.64>	sit superis, opto, mutua cura tui!
<ov. fast. 2.65>	 dent tibi caelestes, quos tu caelestibus, annos,
<ov. fast. 2.66>	proque tua maneant in statione domo!
<ov. fast. 2.67>	tunc quoque vicini lucus celebratur Helerni,1
<ov. fast. 2.68>	qua petit aequoreas advena Thybris aquas.
<ov. fast. 2.69>	ad penetrale Numae Capitoliumque Tonantem
<ov. fast. 2.70>	 inque Iovis summa caeditur arce bidens.
<ov. fast. 2.71>	saepe graves pluvias adopertus nubibus auster
<ov. fast. 2.72>	concitat, aut posita sub nive terra latet.
<ov. fast. 2.73>	Proximus Hesperias Titan abiturus in undas
<ov. fast. 2.74>	gemmea purpureis cum iuga demet equis,
<ov. fast. 2.75>	 illa nocte aliquis tollens ad sidera voltum
<ov. fast. 2.76>	dicet "ubi est hodie quae Lyra fulsit heri?"
<ov. fast. 2.77>	dumque Lyram quaeret, medii quoque terga Leonis
<ov. fast. 2.78>	in liquidas subito mersa notabit aquas.
<ov. fast. 2.79>	Quem modo caelatum stellis Delphina videbas,
<ov. fast. 2.80>	 is fugiet visus nocte sequente tuos:
<ov. fast. 2.81>	seu fuit occultis felix in amoribus index,
<ov. fast. 2.82>	Lesbida cum domino seu tulit ille lyram.
<ov. fast. 2.83>	quod mare non novit, quae nescit Ariona tellus?
<ov. fast. 2.84>	carmine currentes ille tenebat aquas.
<ov. fast. 2.85>	 saepe sequens agnam lupus est a voce retentus,
<ov. fast. 2.86>	saepe avidum fugiens restitit agna lupum;
<ov. fast. 2.87>	saepe canes leporesque umbra iacuere sub una,
<ov. fast. 2.88>	et stetit in saxo proxima cerva leae,
<ov. fast. 2.89>	et sine lite loquax cum Palladis alite cornix
<ov. fast. 2.90>	 sedit, et accipitri iuncta columba fuit.
<ov. fast. 2.91>	Cynthia saepe tuis fertur, vocans Arion,
<ov. fast. 2.92>	tamquam fraternis obstipuisse modis,
<ov. fast. 2.93>	nomen Arionium Siculas impleverat urbes,
<ov. fast. 2.94>	captaque erat lyricis Ausonis ora sonis;
<ov. fast. 2.95>	 inde domum repetens puppem conscendit Arion,
<ov. fast. 2.96>	atque ita quaesitas arte ferebat opes.
<ov. fast. 2.97>	forsitan, infelix, ventos undasque timebas,
<ov. fast. 2.98>	at tibi nave tua tutius aequor erat.
<ov. fast. 2.99>	namque gubernator destricto constitit ense
<ov. fast. 2.100>	 ceteraque armata conscia turba manu.
<ov. fast. 2.101>	quid tibi cum gladio? dubiam rege, navita, puppem:
<ov. fast. 2.102>	non haec sunt digitis arma tenenda tuis.
<ov. fast. 2.103>	ille, metu pavidus, "mortem non deprecor" inquit,
<ov. fast. 2.104>	"sed liceat sumpta pauca referre lyra."
<ov. fast. 2.105>	 dant veniam ridentque moram, capit ille coronam,
<ov. fast. 2.106>	quae possit crines, Phoebe, decere tuos;
<ov. fast. 2.107>	induerat Tyrio bis tinctam murice pallam:
<ov. fast. 2.108>	reddidit icta suos pollice chorda sonos,
<ov. fast. 2.109>	flebilibus numeris veluti canentia dura
<ov. fast. 2.110>	 traiectus penna tempora cantat olor.
<ov. fast. 2.111>	protinus in medias ornatus desilit undas:
<ov. fast. 2.112>	spargitur impulsa caerula puppis aqua.
<ov. fast. 2.113>	inde (fide maius) tergo delphina recurvo
<ov. fast. 2.114>	se memorant oneri supposuisse novo;
<ov. fast. 2.115>	 ille sedens citharamque tenet pretiumque vehendi
<ov. fast. 2.116>	cantat et aequoreas carmine mulcet aquas,
<ov. fast. 2.117>	di pia facta vident: astris delphina recepit
<ov. fast. 2.118>	Iuppiter et stellas iussit habere novem.
<ov. fast. 2.119>	Nunc mihi mille sonos, quoque est memoratus Achilles,
<ov. fast. 2.120>	 vellem, Maeonide, pectus inesse tuum,
<ov. fast. 2.121>	dum canimus sacras alterno pectine Nonas:
<ov. fast. 2.122>	maximus hic fastis accumulatur honos,
<ov. fast. 2.123>	deficit ingenium, maioraque viribus urgent:
<ov. fast. 2.124>	haec mihi praecipuo est ore canenda dies.
<ov. fast. 2.125>	 quid volui demens elegis imponere tantum
<ov. fast. 2.126>	ponderis? heroi res erat ista pedis,
<ov. fast. 2.127>	sancte pater patriae, tibi plebs, tibi curia nomen
<ov. fast. 2.128>	hoc dedit, hoc dedimus nos tibi nomen, eques,
<ov. fast. 2.129>	res tamen ante dedit, sero quoque vera tulisti
<ov. fast. 2.130>	 nomina, iam pridem tu pater orbis eras.
<ov. fast. 2.131>	hoc tu per terras, quod in aethere Iuppiter alto,
<ov. fast. 2.132>	nomen habes: hominum tu pater, ille deum.
<ov. fast. 2.133>	Romule, concedes: facit hic tua magna tuendo
<ov. fast. 2.134>	moenia, tu dederas transilienda Remo.
<ov. fast. 2.135>	 te Tatius parvique Cures Caeninaque sensit:
<ov. fast. 2.136>	hoc duce Romanum est solis utrumque latus,
<ov. fast. 2.137>	tu breve nescio quid victae telluris habebas:
<ov. fast. 2.138>	quodcumque est alto sub Iove, Caesar habet,
<ov. fast. 2.139>	tu rapis, hic castas duce se iubet esse maritas:
<ov. fast. 2.140>	 tu recipis luco, reppulit ille nefas.
<ov. fast. 2.141>	vis tibi grata fuit, florent sub Caesare leges.
<ov. fast. 2.142>	tu domini nomen, principis ille tenet,
<ov. fast. 2.143>	te Remus incusat, veniam dedit hostibus ille.
<ov. fast. 2.144>	caelestem fecit te pater, ille patrem.
<ov. fast. 2.145>	 iam puer Idaeus media tenus eminet alvo
<ov. fast. 2.146>	et liquidas mixto nectare fundit aquas,
<ov. fast. 2.147>	en etiam, siquis Borean horrere solebat,
<ov. fast. 2.148>	gaudeat: a Zephyris mollior aura venit.
<ov. fast. 2.149>	Quintus ab aequoreis nitidum iubar extulit undis
<ov. fast. 2.150>	 Lucifer, et primi tempora veris erunt.
<ov. fast. 2.151>	ne fallare tamen, restant tibi frigora, restant,
<ov. fast. 2.152>	magnaque discedens signa reliquit hiems.
<ov. fast. 2.153>	Tertia nox veniat: Custodem protinus Ursae
<ov. fast. 2.154>	aspicies geminos exeruisse pedes. note
<ov. fast. 2.155>	 inter Hamadryadas iaculatricemque Dianam
<ov. fast. 2.156>	Callisto sacri pars fuit una chori.
<ov. fast. 2.157>	illa deae tangens arcus "quos tangimus arcus,
<ov. fast. 2.158>	este meae testes virginitatis" ait.
<ov. fast. 2.159>	Cynthia laudavit, "promissa" que "foedera serva,
<ov. fast. 2.160>	 et comitum princeps tu mihi" dixit "eris."
<ov. fast. 2.161>	foedera servasset, si non formosa fuisset:
<ov. fast. 2.162>	cavit mortales, de Iove crimen habet,
<ov. fast. 2.163>	mille feras Phoebe silvis venata redibat
<ov. fast. 2.164>	aut plus aut medium sole tenente diem. note
<ov. fast. 2.165>	 ut tetigit lucum (densa niger ilice lucus,
<ov. fast. 2.166>	in medio gelidae fons erat altus aquae),
<ov. fast. 2.167>	"hic" ait "in silva, virgo Tegeaea, lavemur!"
<ov. fast. 2.168>	erubuit falso virginis illa sono.
<ov. fast. 2.169>	dixerat et nymphis: nymphae velamina ponunt, note
<ov. fast. 2.170>	 hanc pudet et tardae dat mala signa morae,
<ov. fast. 2.171>	exuerat tunicas; uteri manifesta tumore
<ov. fast. 2.172>	proditur indicio ponderis ipsa suo.
<ov. fast. 2.173>	cui dea "virgineos, periura Lycaoni, coetus
<ov. fast. 2.174>	desere nec castas pollue" dixit "aquas."
<ov. fast. 2.175>	 luna novum decies implerat cornibus orbem:
<ov. fast. 2.176>	quae fuerat virgo credita, mater erat.
<ov. fast. 2.177>	laesa furit Iuno, formam mutatque puellae.
<ov. fast. 2.178>	quid facis? invito est pectore passa Iovem,
<ov. fast. 2.179>	utque ferae vidit turpes in paelice voltus,
<ov. fast. 2.180>	 "huius in amplexus Iuppiter" inquit "eat!"
<ov. fast. 2.181>	ursa per incultos errabat squalida montes,
<ov. fast. 2.182>	quae fuerat summo nuper amata Iovi.
<ov. fast. 2.183>	iam tria lustra puer furto conceptus agebat,
<ov. fast. 2.184>	cum mater nato est obvia facto suo.
<ov. fast. 2.185>	 illa quidem, tamquam cognosceret, adstitit amens
<ov. fast. 2.186>	et gemuit: gemitus verba parentis erant,
<ov. fast. 2.187>	hanc puer ignarus iaculo fixisset acuto,
<ov. fast. 2.188>	ni foret in superas raptus uterque domos,
<ov. fast. 2.189>	signa propinqua micant: prior est, quam dicimus Arcton,
<ov. fast. 2.190>	 Arctophylax formam terga sequentis habet,
<ov. fast. 2.191>	saevit adhuc canamque rogat Saturnia Tethyn,
<ov. fast. 2.192>	Maenaliam tactis ne lavet Arcton aquis.
<ov. fast. 2.193>	Idibus agrestis fumant altaria Fauni
<ov. fast. 2.194>	hic, ubi discretas insula rumpit aquas.
<ov. fast. 2.195>	 haec fuit illa dies, in qua Veientibus armis
<ov. fast. 2.196>	ter centum Fabii ter cecidere duo.
<ov. fast. 2.197>	una domus vires et onus susceperat urbis:
<ov. fast. 2.198>	sumunt gentiles arma professa manus,
<ov. fast. 2.199>	egreditur castris miles generosus ab isdem,
<ov. fast. 2.200>	 e quis dux fieri quilibet aptus erat.
<ov. fast. 2.201>	Carmentis portae dextro1 est via proxima Iano:
<ov. fast. 2.202>	ire per hanc noli, quisquis es; omen habet,
<ov. fast. 2.203>	illa fama refert Fabios exisse trecentos:
<ov. fast. 2.204>	porta vacat culpa, sed tamen omen habet.
<ov. fast. 2.205>	 ut celeri passu Cremeram tetigere rapacem
<ov. fast. 2.206>	(turbidus hibernis ille fluebat aquis),
<ov. fast. 2.207>	castra loco ponunt: destrictis ensibus ipsi
<ov. fast. 2.208>	Tyrrhenum valido Marte per agmen eunt,
<ov. fast. 2.209>	non aliter quam cum Libyca de gente leones
<ov. fast. 2.210>	 invadunt sparsos lata per arva greges,
<ov. fast. 2.211>	diffugiunt hostes inhonestaque volnera tergo
<ov. fast. 2.212>	accipiunt: Tusco sanguine terra rubet, sic iterum,
<ov. fast. 2.213>	sic saepe cadunt, ubi vincere aperte
<ov. fast. 2.214>	non datur, insidias armaque tecta parant.
<ov. fast. 2.215>	 campus erat, campi claudebant ultima colles
<ov. fast. 2.216>	silvaque montanas occulere apta feras,
<ov. fast. 2.217>	in medio paucos armentaque rara relinquunt,
<ov. fast. 2.218>	cetera virgultis abdita turba latet,
<ov. fast. 2.219>	ecce velut torrens undis pluvialibus auctus
<ov. fast. 2.220>	 aut nive, quae Zephyro victa tepente fluit,
<ov. fast. 2.221>	per sata perque vias fertur nec, ut ante solebat,
<ov. fast. 2.222>	riparum clausas margine finit aquas:
<ov. fast. 2.223>	sic Fabii vallem latis discursibus implent,
<ov. fast. 2.224>	quodque vident, sternunt, nec metus alter inest.
<ov. fast. 2.225>	 quo ruitis, generosa domus? male creditis hosti:
<ov. fast. 2.226>	simplex nobilitas, perfida tela cave!
<ov. fast. 2.227>	fraude perit virtus: in apertos undique campos
<ov. fast. 2.228>	prosiliunt hostes et latus omne tenent,
<ov. fast. 2.229>	quid faciant pauci contra tot milia fortes?
<ov. fast. 2.230>	 quidve, quod in misero tempore restet, habent?
<ov. fast. 2.231>	sicut aper longe silvis Laurentibus actus
<ov. fast. 2.232>	fulmineo celeres dissipat ore canes,
<ov. fast. 2.233>	mox tamen ipse perit, sic non moriuntur inulti
<ov. fast. 2.234>	volneraque alterna dantque feruntque manu.
<ov. fast. 2.235>	 una dies Fabios ad bellum miserat omnes:
<ov. fast. 2.236>	ad bellum missos perdidit una dies.
<ov. fast. 2.237>	ut tamen Herculeae superessent semina gentis,
<ov. fast. 2.238>	credibile est ipsos consuluisse deos;
<ov. fast. 2.239>	nam puer impubes et adhuc non utilis armis
<ov. fast. 2.240>	 unus de Fabia gente relictus erat,
<ov. fast. 2.241>	scilicet ut posses olim tu, Maxime, nasci,
<ov. fast. 2.242>	cui res cunctando restituenda foret.
<ov. fast. 2.243>	Continuata loco tria sidera, Corvus et Anguis
<ov. fast. 2.244>	et medius Crater inter utrumque iacet.
<ov. fast. 2.245>	 Idibus illa latent, oriuntur nocte sequenti,
<ov. fast. 2.246>	quae tibi cur tria sint tam sociata, canam,
<ov. fast. 2.247>	forte Iovi Phoebus festum sollemne parabat
<ov. fast. 2.248>	(non faciet longas fabula nostra moras):
<ov. fast. 2.249>	"i, mea" dixit "avis, ne quid pia sacra moretur,
<ov. fast. 2.250>	 et tenuem vivis fontibus adfer aquam."
<ov. fast. 2.251>	corvus inauratum pedibus cratera recurvis
<ov. fast. 2.252>	tollit et aerium pervolat altus iter.
<ov. fast. 2.253>	stabat adhuc duris ficus densissima pomis:
<ov. fast. 2.254>	temptat eam rostro; non erat apta legi.
<ov. fast. 2.255>	 inmemor imperii sedisse sub arbore fertur,
<ov. fast. 2.256>	dum fierent tarda dulcia poma mora.
<ov. fast. 2.257>	iamque satur nigris longum rapit unguibus hydrum
<ov. fast. 2.258>	ad dominumque redit Actaque verba refert:
<ov. fast. 2.259>	"hic mihi causa morae, vivarum obsessor aquarum:
<ov. fast. 2.260>	 hic tenuit fontes officiumque meum."
<ov. fast. 2.261>	"addis" ait "culpae mendacia," Phoebus "et audes
<ov. fast. 2.262>	fatidicum verbis fallere velle deum?
<ov. fast. 2.263>	at tibi, dum lacteus haerebit in arbore ficus,
<ov. fast. 2.264>	de nullo gelidae fonte bibentur aquae,"
<ov. fast. 2.265>	 dixit, et antiqui monumenta perennia facti,
<ov. fast. 2.266>	Anguis, Avis, Crater sidera iuncta micant.
<ov. fast. 2.267>	Tertia post Idus nudos aurora Lupercos
<ov. fast. 2.268>	aspicit, et Fauni sacra bicornis eunt.
<ov. fast. 2.269>	dicite, Pierides, sacrorum quae sit origo,
<ov. fast. 2.270>	 attigerint Lati as unde petita domos.
<ov. fast. 2.271>	Pana deum pecoris veteres coluisse feruntur
<ov. fast. 2.272>	Arcades: Arcadiis plurimus ille iugis,
<ov. fast. 2.273>	testis erit Pholoe, testes Stymphalides undae,
<ov. fast. 2.274>	quique citis Ladon in mare currit aquis,
<ov. fast. 2.275>	 cinctaque pinetis nemoris iuga Nonacrini,
<ov. fast. 2.276>	altaque Cyllene1 Parrhasiaeque nives.
<ov. fast. 2.277>	Pan erat armenti, Pan illic numen equarum;
<ov. fast. 2.278>	munus ob incolumes ille ferebat oves.
<ov. fast. 2.279>	transtulit Evander silvestria numina secum;
<ov. fast. 2.280>	 hic, ubi nunc urbs est, tum locus urbis erat.
<ov. fast. 2.281>	inde deum colimus, devectaque sacra Pelasgis
<ov. fast. 2.282>	flamen adhuc prisco more Dialis obit.1
<ov. fast. 2.283>	cur igitur currant, et cur (sic currere mos est)
<ov. fast. 2.284>	nuda ferant posita corpora veste, rogas?
<ov. fast. 2.285>	 ipse deus velox discurrere gaudet in altis
<ov. fast. 2.286>	montibus et subitas concipit ipse fugas;
<ov. fast. 2.287>	ipse deus nudus nudos iubet ire ministros,
<ov. fast. 2.288>	nec satis ad cursus commoda vestis erat.
<ov. fast. 2.289>	ante Iovem genitum terras habuisse feruntur
<ov. fast. 2.290>	 Arcades, et luna gens prior illa fuit.
<ov. fast. 2.291>	vita feris similis, nullos agitata per usus:
<ov. fast. 2.292>	artis adhuc expers et rude volgus erat.
<ov. fast. 2.293>	pro domibus frondes norant, pro frugibus herbas,
<ov. fast. 2.294>	nectar erat palmis hausta duabus aqua.
<ov. fast. 2.295>	 nullus anhelabat sub adunco vomere taurus,
<ov. fast. 2.296>	nulla sub imperio terra colentis erat:
<ov. fast. 2.297>	nullus adhuc erat usus equi, se quisque ferebat:
<ov. fast. 2.298>	ibat ovis lana corpus amicta sua.
<ov. fast. 2.299>	sub Iove durabant et corpora nuda gerebant
<ov. fast. 2.300>	 docta graves imbres et tolerare Notos.
<ov. fast. 2.301>	nunc quoque detecti referunt monumenta vetusti
<ov. fast. 2.302>	moris et antiquas testificantur opes.
<ov. fast. 2.303>	sed cur praecipue fugiat velamina Faunus,
<ov. fast. 2.304>	traditur antiqui fabula plena ioci.
<ov. fast. 2.305>	 forte comes dominae iuvenis Tirynthius ibat:
<ov. fast. 2.306>	vidit ab excelso Faunus utrumque iugo.
<ov. fast. 2.307>	vidit et incaluit, "montana " que "numina," dixit
<ov. fast. 2.308>	"nil mihi vobiscum est: hic meus ardor erit."
<ov. fast. 2.309>	ibat odoratis humeros perfusa capillis
<ov. fast. 2.310>	 Maeonis aurato conspicienda sinu:
<ov. fast. 2.311>	aurea pellebant tepidos umbracula soles,
<ov. fast. 2.312>	quae tamen Herculeae sustinuere manus,
<ov. fast. 2.313>	iam Bacchi nemus et Tmoli vineta tenebat,
<ov. fast. 2.314>	Hesperos et fusco roscidus ibat equo.
<ov. fast. 2.315>	 antra subit tofis laqueata et pumice vivo;
<ov. fast. 2.316>	garrulus in primo limine rivus erat.
<ov. fast. 2.317>	dumque parant epulas potandaque vina ministri,
<ov. fast. 2.318>	cultibus Alciden instruit illa suis.
<ov. fast. 2.319>	dat tenuis tunicas Gaetulo murice tinctas,
<ov. fast. 2.320>	 dat teretem zonam, qua modo cincta fuit.
<ov. fast. 2.321>	ventre minor zona est; tunicarum vincla relaxat,
<ov. fast. 2.322>	ut posset magnas exeruisse manus,
<ov. fast. 2.323>	fregerat armillas non illa ad brachia factas,
<ov. fast. 2.324>	scindebant magni vincula parva pedes.
<ov. fast. 2.325>	 ipsa capit clavamque gravem spoliumque leonis
<ov. fast. 2.326>	conditaque in pharetra tela minora sua.
<ov. fast. 2.327>	sic epulis functi sic dant sua corpora somno,
<ov. fast. 2.328>	et positis iuxta secubuere toris;
<ov. fast. 2.329>	causa, repertori vitis quia sacra parabant,
<ov. fast. 2.330>	 quae facerent pure, cum foret orta dies.
<ov. fast. 2.331>	noctis erat medium, quid non amor improbus audet?
<ov. fast. 2.332>	roscida per tenebras Faunus ad antra venit,
<ov. fast. 2.333>	utque videt comites somno vinoque solutos,
<ov. fast. 2.334>	spem capit in dominis esse soporis idem.
<ov. fast. 2.335>	 intrat, et huc illuc temerarius errat adulter
<ov. fast. 2.336>	et praefert cautas subsequiturque manus,
<ov. fast. 2.337>	venerat ad strati captata cubilia lecti
<ov. fast. 2.338>	et felix prima sorte futurus erat.
<ov. fast. 2.339>	ut tetigit fulvi saetis hirsuta leonis
<ov. fast. 2.340>	 vellera, pertimuit sustinuitque manum
<ov. fast. 2.341>	attonitusque metu rediit, ut saepe viator
<ov. fast. 2.342>	turbatus viso rettulit angue pedem,
<ov. fast. 2.343>	inde tori, qui iunctus erat, velamina tangit
<ov. fast. 2.344>	mollia, mendaci decipiturque nota.
<ov. fast. 2.345>	 ascendit spondaque sibi propiore recumbit,
<ov. fast. 2.346>	et tumidum cornu durius inguen erat.
<ov. fast. 2.347>	interea tunicas ora subducit ab ima:
<ov. fast. 2.348>	horrebant densis aspera crura pilis,
<ov. fast. 2.349>	cetera temptantem subito Tirynthius heros
<ov. fast. 2.350>	 reppulit: e summo decidit ille toro.
<ov. fast. 2.351>	fit sonus, inclamat comites et lumina poscit
<ov. fast. 2.352>	Maeonis: inlatis ignibus acta patent.
<ov. fast. 2.353>	ille gemit lecto graviter deiectus ab alto,
<ov. fast. 2.354>	membraque de dura vix sua tollit humo.
<ov. fast. 2.355>	 ridet et Alcides et qui videre iacentem,
<ov. fast. 2.356>	ridet amatorem Lyda puella suum.
<ov. fast. 2.357>	veste deus lusus fallentes lumina vestes
<ov. fast. 2.358>	non amat et nudos ad sua sacra vocat,
<ov. fast. 2.359>	adde peregrinis causas, mea Musa, Latinas,
<ov. fast. 2.360>	 inque suo noster pulvere currat equus,
<ov. fast. 2.361>	cornipedi Fauno caesa de more capella
<ov. fast. 2.362>	venit ad exiguas turba vocata dapes,
<ov. fast. 2.363>	dumque sacerdotes veribus transuta salignis
<ov. fast. 2.364>	exta parant, medias sole tenente vias,
<ov. fast. 2.365>	 Romulus et frater pastoralisque iuventus
<ov. fast. 2.366>	solibus et campo corpora nuda dabant;
<ov. fast. 2.367>	caestibus et iaculis et misso pondere saxi
<ov. fast. 2.368>	brachia per lusus experienda dabant:
<ov. fast. 2.369>	pastor ab excelso "per devia rura iuvencos,
<ov. fast. 2.370>	 Romule, praedones, et Reme," dixit "agunt."
<ov. fast. 2.371>	longum erat armari: diversis exit uterque
<ov. fast. 2.372>	partibus; occursu praeda recepta Remi.
<ov. fast. 2.373>	ut rediit, veribus stridentia detrahit exta
<ov. fast. 2.374>	atque ait "haec certe non nisi victor edet."
<ov. fast. 2.375>	 dicta facit Fabiique simul, venit inritus illuc
<ov. fast. 2.376>	Romulus et mensas ossaque nuda videt;
<ov. fast. 2.377>	risit et indoluit Fabios potuisse Remumque
<ov. fast. 2.378>	vincere, Quintilios non potuisse suos.
<ov. fast. 2.379>	fama manet facti: posito velamine currunt,
<ov. fast. 2.380>	 et memorem famam, quod bene cessit, habet,
<ov. fast. 2.381>	forsitan et quaeras, cur sit locus ille Lupercal,
<ov. fast. 2.382>	quaeve diem tali nomine causa notet.
<ov. fast. 2.383>	Silvia Vestalis caelestia semina partu
<ov. fast. 2.384>	ediderat patruo regna tenente suo.
<ov. fast. 2.385>	 is iubet auferri parvos et in amne necari:
<ov. fast. 2.386>	quid facis? ex istis Romulus alter erit.
<ov. fast. 2.387>	iussa recusantes peragunt lacrimosa ministri,
<ov. fast. 2.388>	flent tamen et geminos in loca iussa ferunt.
<ov. fast. 2.389>	Albula, quem Tiberim mersus Tiberinus in undis
<ov. fast. 2.390>	 reddidit, hibernis forte tumebat aquis:
<ov. fast. 2.391>	hic, ubi nunc fora sunt, lintres errare videres,
<ov. fast. 2.392>	quaque iacent valles, Maxime Circe, tuae.
<ov. fast. 2.393>	huc ubi venerunt (neque enim procedere possunt
<ov. fast. 2.394>	longius), ex illis unus et alter ait:
<ov. fast. 2.395>	 "at quam sunt similes! at quam formosus uterque!
<ov. fast. 2.396>	plus tamen ex illis iste vigoris habet,
<ov. fast. 2.397>	si genus arguitur voltu, nisi fallit imago,
<ov. fast. 2.398>	nescio quem in vobis suspicor esse deum - 
<ov. fast. 2.399>	at si quis vestrae deus esset originis auctor,
<ov. fast. 2.400>	 in tam praecipiti tempore
<ov. fast. 2.401>	ferret opem; ferret opem certe, si non ope mater egeret,
<ov. fast. 2.402>	quae facta est uno mater et orba die.
<ov. fast. 2.403>	nata simul, moritura simul, simul ite sub undas
<ov. fast. 2.404>	corpora!" desierat deposuitque sinu.
<ov. fast. 2.405>	 vagierunt ambo pariter: sensisse putares,
<ov. fast. 2.406>	hi redeunt udis in sua tecta genis,
<ov. fast. 2.407>	sustinet impositos summa cavus alveus unda:
<ov. fast. 2.408>	heu quantum fati parva tabella tulit!
<ov. fast. 2.409>	alveus in limo silvis adpulsus opacis
<ov. fast. 2.410>	 paulatim fluvio deficiente sedet.
<ov. fast. 2.411>	arbor erat: remanent vestigia, quaeque vocatur
<ov. fast. 2.412>	Rumina nunc ficus, Romula ficus erat.
<ov. fast. 2.413>	venit ad expositos (mirum!) lupa feta gemellos:
<ov. fast. 2.414>	quis credat pueris non nocuisse feram?
<ov. fast. 2.415>	 non nocuisse parum est, prodest quoque: quos lupa nutrit,
<ov. fast. 2.416>	perdere cognatae sustinuere manus,
<ov. fast. 2.417>	constitit et cauda teneris blanditur alumnis
<ov. fast. 2.418>	et fingit lingua corpora bina sua.
<ov. fast. 2.419>	Marte satos scires: timor afuit, ubera ducunt
<ov. fast. 2.420>	 nec sibi promissi lactis aluntur ope.
<ov. fast. 2.421>	illa loco nomen fecit, locus ipse Lupercis.
<ov. fast. 2.422>	magna dati nutrix praemia lactis habet,
<ov. fast. 2.423>	quid vetat Arcadio dictos a monte Lupercos?
<ov. fast. 2.424>	Faunus in Arcadia templa Lycaeus habet.
<ov. fast. 2.425>	 nupta, quid expectas? non tu pollentibus herbis
<ov. fast. 2.426>	nec prece nec magico carmine mater eris;
<ov. fast. 2.427>	excipe fecundae patienter verbera dextrae,
<ov. fast. 2.428>	iam socer optatum nomen habebit avi.
<ov. fast. 2.429>	nam fuit illa dies, dura cum sorte maritae
<ov. fast. 2.430>	 reddebant uteri pignora rara sui.
<ov. fast. 2.431>	"quid mihi " clamabat "prodest rapuisse Sabinas,"
<ov. fast. 2.432>	Romulus (hoc illo sceptra tenente fuit)
<ov. fast. 2.433>	"si mea non vires, sed bellum iniuria fecit?
<ov. fast. 2.434>	utilius fuerat non habuisse nurus."
<ov. fast. 2.435>	 monte sub Esquilio multis incaeduus annis
<ov. fast. 2.436>	Iunonis magnae nomine lucus erat.
<ov. fast. 2.437>	huc ubi venerunt, pariter nuptaeque virique
<ov. fast. 2.438>	suppliciter posito procubuere genu,
<ov. fast. 2.439>	cum subito motae tremuere cacumina silvae
<ov. fast. 2.440>	 et dea per lucos mira locuta suos:
<ov. fast. 2.441>	"Italidas matres" inquit "sacer hircus inito."
<ov. fast. 2.442>	obstipuit dubio territa turba sono.
<ov. fast. 2.443>	augur erat (nomen longis intercidit annis,
<ov. fast. 2.444>	nuper ab Etrusca venerat exul humo),
<ov. fast. 2.445>	 ille caprum mactat, iussae sua terga puellae
<ov. fast. 2.446>	pellibus exsectis percutienda dabant,
<ov. fast. 2.447>	luna resumebat decimo nova cornua motu,
<ov. fast. 2.448>	virque pater subito nuptaque mater erat.
<ov. fast. 2.449>	gratia Lucinae! dedit haec tibi nomina lucus,
<ov. fast. 2.450>	 aut quia principium tu, dea, lucis habes,
<ov. fast. 2.451>	parce, precor, gravidis, facilis Lucina, puellis
<ov. fast. 2.452>	maturumque utero molliter aufer onus.
<ov. fast. 2.453>	orta dies fuerit, tu desine credere ventis:
<ov. fast. 2.454>	perdidit illius temporis aura fidem;
<ov. fast. 2.455>	 flamina non constant, et sex reserata diebus
<ov. fast. 2.456>	carceris Aeolii ianua lata patet,
<ov. fast. 2.457>	iam levis obliqua subsedit Aquarius urna:
<ov. fast. 2.458>	proximus aetherios excipe, Piscis, equos.
<ov. fast. 2.459>	te memorant fratremque tuum (nam iuncta micatis
<ov. fast. 2.460>	 signa) duos tergo sustinuisse deos.
<ov. fast. 2.461>	terribilem quondam fugiens Typhona Dione,
<ov. fast. 2.462>	tunc cum pro caelo Iuppiter arma tulit,
<ov. fast. 2.463>	venit ad Euphraten comitata Cupidine parvo
<ov. fast. 2.464>	inque Palaestinae margine sedit aquae.
<ov. fast. 2.465>	 populus et cannae riparum summa tenebant,
<ov. fast. 2.466>	spemque dabant salices hos quoque posse tegi.
<ov. fast. 2.467>	dum latet, insonuit vento nemus; illa timore
<ov. fast. 2.468>	pallet et hostiles credit adesse manus,
<ov. fast. 2.469>	utque sinu tenuit natum, "succurrite, nymphae,
<ov. fast. 2.470>	 et dis auxilium ferte duobus!" ait.
<ov. fast. 2.471>	nec mora, prosiluit. pisces subiere gemelli:
<ov. fast. 2.472>	pro quo nunc dignum sidera munus habent,
<ov. fast. 2.473>	inde nefas ducunt genus hoc imponere mensis
<ov. fast. 2.474>	nec violant timidi piscibus ora Syri.
<ov. fast. 2.475>	Proxima lux vacua est, at tertia dicta Quirino
<ov. fast. 2.476>	qui tenet hoc nomen, Romulus ante fuit,
<ov. fast. 2.477>	sive quod hasta curis priscis est dicta Sabinis
<ov. fast. 2.478>	(bellicus a telo venit in astra deus),
<ov. fast. 2.479>	sive suum regi nomen posuere Quirites,
<ov. fast. 2.480>	 seu quia Romanis iunxerat ille Cures.
<ov. fast. 2.481>	nam pater armipotens, postquam nova moenia vidit
<ov. fast. 2.482>	multaque Romulea bella peracta manu,
<ov. fast. 2.483>	"Iuppiter," inquit, "habet Romana potentia vires:
<ov. fast. 2.484>	sanguinis officio non eget illa mei.
<ov. fast. 2.485>	 redde patri natum, quamvis intercidit alter,
<ov. fast. 2.486>	pro se proque Remo, qui mihi restat, erit.
<ov. fast. 2.487>	"unus erit, quem tu tolles in caerula caeli " 
<ov. fast. 2.488>	tu mihi dixisti: sint rata dicta Iovis."
<ov. fast. 2.489>	Iuppiter adnuerat. nutu tremefactus uterque
<ov. fast. 2.490>	 est polus, et caeli pondera movit Atlas,
<ov. fast. 2.491>	est locus, antiqui Capreae dixere paludem:
<ov. fast. 2.492>	forte tuis illic, Romule, iura dabas,
<ov. fast. 2.493>	sol fugit, et removent subeuntia nubila caelum,
<ov. fast. 2.494>	et gravis effusis decidit imber aquis.
<ov. fast. 2.495>	 hinc tonat, hinc missis abrumpitur ignibus aether:
<ov. fast. 2.496>	fit fuga, rex patriis astra petebat equis,
<ov. fast. 2.497>	luctus erat, falsaeque patres in crimine caedis,
<ov. fast. 2.498>	haesissetque animis forsitan illa fides;
<ov. fast. 2.499>	sed Proculus Longa veniebat Iulius Alba,
<ov. fast. 2.500>	 lunaque fulgebat, nec facis usus erat,
<ov. fast. 2.501>	cum subito motu saepes tremuere sinistrae:
<ov. fast. 2.502>	rettulit ille gradus, horrueruntque comae,
<ov. fast. 2.503>	pulcher et humano maior trabeaque decorus
<ov. fast. 2.504>	Romulus in media visus adesse via
<ov. fast. 2.505>	 et dixisse simul "prohibe lugere Quirites,
<ov. fast. 2.506>	nec violent lacrimis numina nostra suis;
<ov. fast. 2.507>	tura ferant placentque novum pia turba Quirinum
<ov. fast. 2.508>	et patrias artes militiamque colant." iussit
<ov. fast. 2.509>	et in tenues oculis evanuit auras;
<ov. fast. 2.510>	 convocat hic populos iussaque verba refert.
<ov. fast. 2.511>	templa deo fiunt, collis quoque dictus ab illo est,
<ov. fast. 2.512>	et referunt certi sacra paterna dies.
<ov. fast. 2.513>	lux quoque cur eadem Stultorum festa vocetur,
<ov. fast. 2.514>	accipe, parva quidem causa, sed apta subest.
<ov. fast. 2.515>	 non habuit doctos tellus antiqua colonos:
<ov. fast. 2.516>	lassabant agiles aspera bella viros,
<ov. fast. 2.517>	plus erat in gladio quam curvo laudis aratro:
<ov. fast. 2.518>	neglectus domino pauca ferebat ager.
<ov. fast. 2.519>	farra tamen veteres iaciebant, farra metebant,
<ov. fast. 2.520>	 primitias Cereri farra resecta dabant,
<ov. fast. 2.521>	usibus admoniti flammis torrenda dederunt
<ov. fast. 2.522>	multaque peccato damna tulere suo.
<ov. fast. 2.523>	nam modo verrebant nigras pro farre favillas,
<ov. fast. 2.524>	nunc ipsas ignes corripuere casas;
<ov. fast. 2.525>	 facta dea est Fornax: laeti Fornace coloni
<ov. fast. 2.526>	orant, ut fruges temperet illa suas.
<ov. fast. 2.527>	curio legitimis nunc Fornacalia verbis
<ov. fast. 2.528>	maximus indicit nec stata sacra facit,
<ov. fast. 2.529>	inque foro, multa circum pendente tabella,
<ov. fast. 2.530>	 signatur certa curia quaeque nota;
<ov. fast. 2.531>	stultaque pars populi, quae sit sua curia, nescit,
<ov. fast. 2.532>	sed facit extrema sacra relata die.
<ov. fast. 2.533>	Est honor et tumulis. Animas placate paternas
<ov. fast. 2.534>	parvaque in extinctas munera ferte pyras.
<ov. fast. 2.535>	 parva petunt manes, pietas pro divite grata est
<ov. fast. 2.536>	munere: non avidos Styx habet ima deos,
<ov. fast. 2.537>	tegula porrectis satis est velata coronis
<ov. fast. 2.538>	et sparsae fruges parcaque mica salis
<ov. fast. 2.539>	inque mero mollita Ceres violaeque solutae:
<ov. fast. 2.540>	 haec habeat media testa relicta via.
<ov. fast. 2.541>	nec maiora veto, sed et his placabilis umbra est
<ov. fast. 2.542>	adde preces positis et sua verba focis,
<ov. fast. 2.543>	hunc morem Aeneas, pietatis idoneus auctor,
<ov. fast. 2.544>	attulit in terras, iuste Latine, tuas;
<ov. fast. 2.545>	 ille patris Genio sollemnia dona ferebat:
<ov. fast. 2.546>	hinc populi ritus edidicere pios.
<ov. fast. 2.547>	at quondam, dum longa gerunt pugnacibus armis
<ov. fast. 2.548>	bella, Parentales deseruere dies.
<ov. fast. 2.549>	non impune fuit; nam dicitur omine ab isto
<ov. fast. 2.550>	 Roma suburbanis incaluisse rogis.
<ov. fast. 2.551>	vix equidem credo: bustis exisse feruntur
<ov. fast. 2.552>	et tacitae questi tempore noctis avi,
<ov. fast. 2.553>	perque vias urbis latosque ululasse per agros
<ov. fast. 2.554>	deformes animas, volgus inane, ferunt.
<ov. fast. 2.555>	 post ea praeteriti tumulis redduntur honores,
<ov. fast. 2.556>	prodigiisque venit funeribusque modus,
<ov. fast. 2.557>	dum tamen haec fiunt, viduae cessate puellae:
<ov. fast. 2.558>	expectet puros pinea taeda dies,
<ov. fast. 2.559>	nec tibi, quae cupidae matura videbere matri,
<ov. fast. 2.560>	 comat virgineas hasta recurva comas.
<ov. fast. 2.561>	conde tuas, Hymenaee, faces et ab ignibus atris
<ov. fast. 2.562>	aufer! habent alias maesta sepulchra faces.
<ov. fast. 2.563>	di quoque templorum foribus celentur opertis,
<ov. fast. 2.564>	ture vacent arae stentque sine igne foci.
<ov. fast. 2.565>	 nunc animae tenues et corpora functa sepulcris
<ov. fast. 2.566>	errant, nunc posito pascitur umbra cibo.
<ov. fast. 2.567>	nec tamen haec ultra, quam tot de mense supersint
<ov. fast. 2.568>	Luciferi, quot habent carmina nostra pedes,
<ov. fast. 2.569>	hanc, quia iusta ferunt, dixere Feralia lucem;
<ov. fast. 2.570>	 ultima placandis manibus illa dies.
<ov. fast. 2.571>	ecce anus in mediis residens annosa puellis
<ov. fast. 2.572>	sacra facit Tacitae (nec tamen ipsa tacet),
<ov. fast. 2.573>	et digitis tria tura tribus sub limine ponit,
<ov. fast. 2.574>	qua brevis occultum mus sibi fecit iter;
<ov. fast. 2.575>	 tunc cantata ligat cum fusco licia plumbo
<ov. fast. 2.576>	et septem nigras versat in ore fabas,
<ov. fast. 2.577>	quodque pice adstrinxit, quod acu traiecit aena,
<ov. fast. 2.578>	obsutum maenae torret in igne caput;
<ov. fast. 2.579>	vina quoque instillat: vini quodcumque relictum est,
<ov. fast. 2.580>	 aut ipsa aut comites, plus tamen ipsa, bibit.
<ov. fast. 2.581>	"hostiles linguas inimicaque vinximus ora"
<ov. fast. 2.582>	dicit discedens ebriaque exit anus.
<ov. fast. 2.583>	protinus a nobis, quae sit dea Muta, requires:
<ov. fast. 2.584>	disce, per antiquos quae mihi nota senes.
<ov. fast. 2.585>	 Iuppiter immodico Iuturnae victus amore
<ov. fast. 2.586>	multa tulit tanto non patienda deo:
<ov. fast. 2.587>	illa modo in silvis inter coryleta latebat,
<ov. fast. 2.588>	nunc in cognatas desiliebat aquas,
<ov. fast. 2.589>	convocat hic nymphas, Latium quaecumque tenebant,
<ov. fast. 2.590>	 et iacit in medio talia verba choro:
<ov. fast. 2.591>	"invidet ipsa sibi vitatque, quod expedit illi,
<ov. fast. 2.592>	vestra soror summo concubuisse deo.
<ov. fast. 2.593>	consulite ambobus; nam quae mea magna voluptas,
<ov. fast. 2.594>	utilitas vestrae magna sororis erit.
<ov. fast. 2.595>	 vos illi in prima fugienti obsistite ripa,
<ov. fast. 2.596>	ne sua fluminea corpora mergat aqua."
<ov. fast. 2.597>	dixerat: adnuerant nymphae Tiberinides omnes,
<ov. fast. 2.598>	quaeque colunt thalamos, Ilia diva, tuos.
<ov. fast. 2.599>	forte fuit nais, Lara nomine, prima sed illi
<ov. fast. 2.600>	 dicta bis antiquum syllaba nomen erat,
<ov. fast. 2.601>	ex vitio positum, saepe illi dixerat Almo
<ov. fast. 2.602>	"nata, tene linguam," nec tamen illa tenet,
<ov. fast. 2.603>	quae simul ac tetigit Iuturnae stagna sororis,
<ov. fast. 2.604>	"effuge" ait "ripas;" dicta refertque Iovis.
<ov. fast. 2.605>	 illa etiam Iunonem adiit, miserataque nuptas
<ov. fast. 2.606>	"naida Iuturnam vir tuus" inquit "amat."
<ov. fast. 2.607>	Iuppiter intumuit, quaque est non usa modeste,
<ov. fast. 2.608>	eripit huic linguam Mercuriumque vocat:
<ov. fast. 2.609>	"duc hanc ad manes; locus ille silentibus aptus.
<ov. fast. 2.610>	 nympha, sed infernae nympha paludis erit."
<ov. fast. 2.611>	iussa Iovis fiunt, accepit lucus euntes:
<ov. fast. 2.612>	dicitur illa duci tunc placuisse deo.
<ov. fast. 2.613>	vim parat hic, voltu pro verbis illa precatur,
<ov. fast. 2.614>	et frustra muto nititur ore loqui.
<ov. fast. 2.615>	 fitque gravis geminosque parit, qui compita servant
<ov. fast. 2.616>	et vigilant nostra semper in urbe, Lares.
<ov. fast. 2.617>	Proxima cognati dixere Caristia cari,
<ov. fast. 2.618>	et venit ad socios turba propinqua deos.
<ov. fast. 2.619>	scilicet a tumulis et, qui periere, propinquis
<ov. fast. 2.620>	 protinus ad vivos ora referre iuvat
<ov. fast. 2.621>	postque tot amissos, quicquid de sanguine restat,
<ov. fast. 2.622>	aspicere et generis dinumerare gradus,
<ov. fast. 2.623>	innocui veniant: procul hinc, procul impius esto
<ov. fast. 2.624>	frater et in partus mater acerba suos,
<ov. fast. 2.625>	 cui pater est vivax, qui matris digerit annos,
<ov. fast. 2.626>	quae premit invisam socrus iniqua nurum.
<ov. fast. 2.627>	Tantalidae fratres absint et Iasonis uxor
<ov. fast. 2.628>	et quae ruricolis semina tosta dedit,
<ov. fast. 2.629>	et soror et Procne Tereusque duabus iniquus
<ov. fast. 2.630>	 et quicumque suas per scelus auget opes.
<ov. fast. 2.631>	dis generis date tura boni (Concordia fertur
<ov. fast. 2.632>	illa praecipue mitis adesse die)
<ov. fast. 2.633>	et libate dapes, ut, grati pignus honoris,
<ov. fast. 2.634>	nutriat incinctos missa patella Lares.
<ov. fast. 2.635>	 iamque ubi suadebit placidos nox humida somnos,
<ov. fast. 2.636>	larga precaturi sumite vina manu,
<ov. fast. 2.637>	et "bene vos, bene te, patriae pater, optime Caesar!"
<ov. fast. 2.638>	dicite suffuso per sacra verba mero.
<ov. fast. 2.639>	Nox ubi transient, solito celebretur honore
<ov. fast. 2.640>	 separat indicio qui deus arva suo.
<ov. fast. 2.641>	Termine, sive lapis, sive es defossus in agro
<ov. fast. 2.642>	stipes, ab antiquis tu quoque numen habes.
<ov. fast. 2.643>	te duo diversa domini de parte coronant
<ov. fast. 2.644>	binaque serta tibi binaque liba ferunt.
<ov. fast. 2.645>	 ara fit: huc ignem curto fert rustica testu
<ov. fast. 2.646>	sumptum de tepidis ipsa colona focis,
<ov. fast. 2.647>	ligna senex minuit concisaque construit arte
<ov. fast. 2.648>	et solida ramos figere pugnat humo:
<ov. fast. 2.649>	tum sicco primas inritat cortice flammas,
<ov. fast. 2.650>	 stat puer et manibus lata canistra tenet.
<ov. fast. 2.651>	inde ubi ter fruges medios immisit in ignis,
<ov. fast. 2.652>	porrigit incisos filia parva favos,
<ov. fast. 2.653>	vina tenent alii; libantur singula flammis;
<ov. fast. 2.654>	spectant, et linguis candida turba favet.
<ov. fast. 2.655>	 spargitur et caeso communis Terminus agno
<ov. fast. 2.656>	nec queritur, lactans cum sibi porca datur,
<ov. fast. 2.657>	conveniunt celebrantque dapes vicinia simplex
<ov. fast. 2.658>	et cantant laudes, Termine sancte, tuas:
<ov. fast. 2.659>	tu populos urbesque et regna ingentia finis:
<ov. fast. 2.660>	 omnis erit sine te litigiosus ager.
<ov. fast. 2.661>	nulla tibi ambitio est, nullo corrumperis auro,
<ov. fast. 2.662>	legitima servas credita rura fide.
<ov. fast. 2.663>	si tu signasses olim Thyreatida terram,
<ov. fast. 2.664>	corpora non leto missa trecenta forent,
<ov. fast. 2.665>	 nec foret Othryades congestis lectus in armis,
<ov. fast. 2.666>	o quantum patriae sanguinis ille dedit!
<ov. fast. 2.667>	quid, nova cum fierent Capitolia? nempe deorum
<ov. fast. 2.668>	cuncta Iovi cessit turba locumque dedit:
<ov. fast. 2.669>	Terminus, ut veteres memorant, inventus in aede
<ov. fast. 2.670>	 restitit et magno cum Iove templa tenet.
<ov. fast. 2.671>	nunc quoque, se supra ne quid nisi sidera cernat,
<ov. fast. 2.672>	exiguum templi tecta foramen habent. 
<ov. fast. 2.673>	ermine, post illud levitas tibi libera non est:
<ov. fast. 2.674>	qua positus fueris in statione, mane,
<ov. fast. 2.675>	 nec tu vicino quicquam concede roganti,
<ov. fast. 2.676>	ne videare hominem praeposuisse Iovi;
<ov. fast. 2.677>	et seu vomeribus seu tu pulsabere rastris,
<ov. fast. 2.678>	clamato "tuus est hic ager, ille suus!"
<ov. fast. 2.679>	est via, quae populum Laurentes ducit in agros,
<ov. fast. 2.680>	 quondam Dardanio regna petita duci:
<ov. fast. 2.681>	illa lanigeri pecoris tibi, Termine, fibris
<ov. fast. 2.682>	sacra videt fieri sextus ab urbe lapis,
<ov. fast. 2.683>	gentibus est aliis tellus data limite certo:
<ov. fast. 2.684>	Romanae spatium est urbis et orbis idem.
<ov. fast. 2.685>	 Nunc mihi dicenda est regis fuga: traxit ab illa
<ov. fast. 2.686>	sextus ab extremo nomina mense dies.
<ov. fast. 2.687>	ultima Tarquinius Romanae gentis habebat
<ov. fast. 2.688>	regna, vir iniustus, fortis ad arma tamen,
<ov. fast. 2.689>	ceperat hic alias, alias everterat urbes
<ov. fast. 2.690>	 et Gabios turpi fecerat arte suos.
<ov. fast. 2.691>	namque trium minimus, proles manifesta Superbi,
<ov. fast. 2.692>	in medios hostes nocte silente venit.
<ov. fast. 2.693>	nudarant gladios: "occidite" dixit "inermem!
<ov. fast. 2.694>	hoc cupiant fratres Tarquiniusque pater,
<ov. fast. 2.695>	 qui mea crudeli laceravit verbere terga."
<ov. fast. 2.696>	dicere ut hoc posset, verbera passus erat.
<ov. fast. 2.697>	luna fuit: spectant iuvenem gladiosque recondunt
<ov. fast. 2.698>	tergaque deducta veste notata vident,
<ov. fast. 2.699>	flent quoque et, ut secum tueatur bella, precantur:
<ov. fast. 2.700>	 callidus ignaris adnuit ille viris.
<ov. fast. 2.701>	iamque potens misso genitorem appellat amico,
<ov. fast. 2.702>	perdendi Gabios quod sibi monstret iter.
<ov. fast. 2.703>	hortus odoratis suberat cultissimus herbis
<ov. fast. 2.704>	sectus humum rivo lene sonantis aquae:
<ov. fast. 2.705>	 illic Tarquinius mandata latentia nati
<ov. fast. 2.706>	accipit et virga lilia summa metit,
<ov. fast. 2.707>	nuntius ut rediit decussaque lilia dixit,
<ov. fast. 2.708>	filius "agnosco iussa parentis" ait.
<ov. fast. 2.709>	nec mora, principibus caesis ex urbe Gabina
<ov. fast. 2.710>	 traduntur ducibus moenia nuda suis.
<ov. fast. 2.711>	ecce, nefas visu, mediis altaribus anguis
<ov. fast. 2.712>	exit et extinctis ignibus exta rapit,
<ov. fast. 2.713>	consulitur Phoebus: sors est ita reddita: "matri
<ov. fast. 2.714>	qui dederit princeps oscula, victor erit."
<ov. fast. 2.715>	 oscula quisque suae matri properata tulerunt,
<ov. fast. 2.716>	non intellecto credula turba deo.
<ov. fast. 2.717>	Brutus erat stulti sapiens imitator, ut esset
<ov. fast. 2.718>	tutus ab insidiis, dire Superbe, tuis;
<ov. fast. 2.719>	ille iacens pronus matri dedit oscula Terrae,
<ov. fast. 2.720>	 creditus offenso procubuisse pede.
<ov. fast. 2.721>	cingitur interea Romanis Ardea signis
<ov. fast. 2.722>	et patitur longas obsidione moras,
<ov. fast. 2.723>	dum vacat et metuunt hostes committere pugnam,
<ov. fast. 2.724>	luditur in castris, otia miles agit.
<ov. fast. 2.725>	 Tarquinius iuvenis socios dapibusque meroque
<ov. fast. 2.726>	accipit; ex illis rege creatus ait:
<ov. fast. 2.727>	"dum nos sollicitos pigro tenet Ardea bello
<ov. fast. 2.728>	nec sinit ad patrios arma referre deos, 
<ov. fast. 2.729>	cquid in officio torus est sociatis? et ecquid
<ov. fast. 2.730>	 coniugibus nostris mutua cura sumus?"
<ov. fast. 2.731>	quisque suam laudat: studiis certamina crescunt,
<ov. fast. 2.732>	et fervet multo linguaque corque mero.
<ov. fast. 2.733>	surgit, cui dederat clarum Collatia nomen:
<ov. fast. 2.734>	"non opus est verbis, credite rebus!" ait.
<ov. fast. 2.735>	 "nox superest: tollamur equis urbemque petamus!"
<ov. fast. 2.736>	dicta placent, frenis impediuntur equi,
<ov. fast. 2.737>	pertulerant dominos, regalia protinus illi
<ov. fast. 2.738>	tecta petunt: custos in fore nullus erat.
<ov. fast. 2.739>	ecce nurus regis fusis per colla coronis
<ov. fast. 2.740>	 inveniunt posito pervigilare mero.
<ov. fast. 2.741>	inde cito passu petitur Lucretia: nebat,
<ov. fast. 2.742>	ante torum calathi lanaque mollis erat.
<ov. fast. 2.743>	lumen ad exiguum famulae data pensa trahebant,
<ov. fast. 2.744>	inter quas tenui sic ait illa sono:
<ov. fast. 2.745>	 "mittenda est domino (nunc, nunc properate, puellae!)
<ov. fast. 2.746>	quam primum nostra facta lacerna manu.
<ov. fast. 2.747>	quid tamen auditis? nam plura audire potestis:
<ov. fast. 2.748>	quantum de bello dicitur esse super?
<ov. fast. 2.749>	postmodo victa cades: melioribus, Ardea, restas,
<ov. fast. 2.750>	 improba, quae nostros cogis abesse viros,
<ov. fast. 2.751>	sint tantum reduces! sed enim temerarius ille
<ov. fast. 2.752>	est meus et stricto qualibet ense ruit.
<ov. fast. 2.753>	mens abit, et morior, quotiens pugnantis imago
<ov. fast. 2.754>	me subit, et gelidum pectora frigus habet."
<ov. fast. 2.755>	 desinit in lacrimas intentaque fila remittit,
<ov. fast. 2.756>	in gremio voltum deposuitque suum.
<ov. fast. 2.757>	hoc ipsum decuit: lacrimae decuere pudicae,
<ov. fast. 2.758>	et facies animo dignaque parque fuit.
<ov. fast. 2.759>	"pone metum, veni!" coniunx ait. illa revixit
<ov. fast. 2.760>	 deque viri collo dulce pependit onus.
<ov. fast. 2.761>	interea iuvenis furiales regius ignis
<ov. fast. 2.762>	concipit et caeco raptus amore furit,
<ov. fast. 2.763>	forma placet niveusque color flavique capilli,
<ov. fast. 2.764>	quique aderat nulla factus ab arte decor;
<ov. fast. 2.765>	 verba placent et vox, et quod corrumpere non est,
<ov. fast. 2.766>	quoque minor spes est, hoc magis ille cupit,
<ov. fast. 2.767>	iam dederat cantus lucis praenuntius ales,
<ov. fast. 2.768>	cum referunt iuvenes in sua castra pedem,
<ov. fast. 2.769>	carpitur adtonitos absentis imagine sensus
<ov. fast. 2.770>	 ille. recordanti plura magisque placent:
<ov. fast. 2.771>	"sic sedit, sic culta fuit, sic stamina nevit,
<ov. fast. 2.772>	neglectae collo sic iacuere comae,
<ov. fast. 2.773>	hos habuit voltus, haec illi verba fuerunt,
<ov. fast. 2.774>	hic color, haec facies, hic decor oris erat."
<ov. fast. 2.775>	 ut solet a magno fluctus languescere flatu,
<ov. fast. 2.776>	sed tamen a vento, qui fuit, unda tumet,
<ov. fast. 2.777>	sic, quamvis aberat placitae praesentia formae,
<ov. fast. 2.778>	quem dederat praesens forma, manebat amor.
<ov. fast. 2.779>	ardet et iniusti stimulis agitatus amoris
<ov. fast. 2.780>	 comparat indigno vimque dolumque toro.
<ov. fast. 2.781>	"exitus in dubio est: audebimus ultima!" dixit,
<ov. fast. 2.782>	"viderit! audentes forsque deusque iuvat,
<ov. fast. 2.783>	cepimus audendo Gabios quoque." talia fatus
<ov. fast. 2.784>	ense latus cinxit tergaque pressit equi.
<ov. fast. 2.785>	 accipit aerata iuvenem Collatia porta
<ov. fast. 2.786>	condere iam voltus sole parante suos.
<ov. fast. 2.787>	hostis ut hospes init penetralia Collatini:
<ov. fast. 2.788>	comiter excipitur; sanguine iunctus erat.
<ov. fast. 2.789>	quantum animis erroris inest! parat inscia rerum
<ov. fast. 2.790>	 infelix epulas hostibus illa suis.
<ov. fast. 2.791>	functus erat dapibus: poscunt sua tempora somnum
<ov. fast. 2.792>	nox erat et tota lumina nulla domo:
<ov. fast. 2.793>	surgit et aurata vagina liberat ensem
<ov. fast. 2.794>	et venit in thalamos, nupta pudica, tuos.
<ov. fast. 2.795>	 utque torum pressit, "ferrum, Lucretia, mecum est.
<ov. fast. 2.796>	natus" ait "regis Tarquiniusque loquor!"
<ov. fast. 2.797>	illa nihil: neque enim vocem viresque loquendi
<ov. fast. 2.798>	aut aliquid toto pectore mentis habet,
<ov. fast. 2.799>	sed tremit, ut quondam stabulis deprensa relictis
<ov. fast. 2.800>	 parva sub infesto cum iacet agna lupo.
<ov. fast. 2.801>	quid faciat? pugnet? vincetur femina pugnans.
<ov. fast. 2.802>	clamet? at in dextra, qui vetet, ensis erat.
<ov. fast. 2.803>	effugiat? positis urgentur pectora palmis,
<ov. fast. 2.804>	tunc primum externa pectora tacta manu.
<ov. fast. 2.805>	 instat amans hostis precibus pretioque minisque:
<ov. fast. 2.806>	nec prece nec pretio nec movet ille minis.
<ov. fast. 2.807>	"nil agis: eripiam" dixit "per crimina vitam:
<ov. fast. 2.808>	falsus adulterii testis adulter ero:
<ov. fast. 2.809>	interimam famulum, cum quo deprensa ferens."
<ov. fast. 2.810>	 succubuit famae victa puella metu.
<ov. fast. 2.811>	quid, victor, gaudes? haec te victoria perdet,
<ov. fast. 2.812>	heu quanto regnis nox stetit una tuis!
<ov. fast. 2.813>	iamque erat orta dies: passis sedet illa capillis,
<ov. fast. 2.814>	ut solet ad nati mater itura rogum,
<ov. fast. 2.815>	 grandaevumque patrem fido cum coniuge castris
<ov. fast. 2.816>	evocat, et posita venit uterque mora.
<ov. fast. 2.817>	utque vident habitum, quae luctus causa, requirunt,
<ov. fast. 2.818>	cui paret exequias, quove sit icta malo?
<ov. fast. 2.819>	illa diu reticet pudibundaque celat amictu
<ov. fast. 2.820>	 ora: fluunt lacrimae more perennis aquae.
<ov. fast. 2.821>	hinc pater, hinc coniunx lacrimas solantur et orant,
<ov. fast. 2.822>	indicet, et caeco flentque paventque metu.
<ov. fast. 2.823>	ter conata loqui ter destitit, ausaque quarto
<ov. fast. 2.824>	non oculos ideo sustulit illa suos.
<ov. fast. 2.825>	 "hoc quoque Tarquinio debebimus? eloquar," inquit,
<ov. fast. 2.826>	"eloquar infelix dedecus ipsa meum?"
<ov. fast. 2.827>	quaeque potest, narrat, restabant ultima: flevit,
<ov. fast. 2.828>	et matronales erubuere genae,
<ov. fast. 2.829>	dant veniam facto genitor coniunxque coacto:
<ov. fast. 2.830>	 "quam" dixit "veniam vos datis, ipsa nego."
<ov. fast. 2.831>	nec mora, celato fixit sua pectora ferro
<ov. fast. 2.832>	et cadit in patrios sanguinulenta pedes.
<ov. fast. 2.833>	tunc quoque iam moriens ne non procumbat honeste,
<ov. fast. 2.834>	respicit; haec etiam cura cadentis erat.
<ov. fast. 2.835>	 ecce super corpus communia damna gementes
<ov. fast. 2.836>	obliti decoris virque paterque iacent.
<ov. fast. 2.837>	Brutus adest tandemque animo sua nomina fallit
<ov. fast. 2.838>	fixaque semianimi corpore tela rapit
<ov. fast. 2.839>	stillantemque tenens generoso sanguine cultrum
<ov. fast. 2.840>	 edidit impavidos ore minante sonos:
<ov. fast. 2.841>	"per tibi ego hunc iuro fortem castumque cruorem
<ov. fast. 2.842>	perque tuos manes, qui mihi numen erunt,
<ov. fast. 2.843>	Tarquinium profuga poenas cum stirpe daturum,
<ov. fast. 2.844>	iam satis est virtus dissimulata diu."
<ov. fast. 2.845>	 illa iacens ad verba oculos sine lumine movit
<ov. fast. 2.846>	visaque concussa dicta probare coma.
<ov. fast. 2.847>	fertur in exequias animi matrona virilis
<ov. fast. 2.848>	et secum lacrimas invidiamque trahit,
<ov. fast. 2.849>	volnus inane patet. Brutus clamore Quirites
<ov. fast. 2.850>	 concitat et regis facta nefanda refert.
<ov. fast. 2.851>	Tarquinius cum prole fugit, capit annua consul
<ov. fast. 2.852>	iura: dies regnis illa suprema fuit.
<ov. fast. 2.853>	Fallimur, an veris praenuntia venit hirundo
<ov. fast. 2.854>	nec metuit, ne qua versa recurrat hiems?
<ov. fast. 2.855>	saepe tamen, Procne, nimium properasse querens,
<ov. fast. 2.856>	virque tuo Tereus frigore laetus erit.
<ov. fast. 2.857>	Iamque duae restant noctes de mense secundo,
<ov. fast. 2.858>	Marsque citos iunctis curribus urget equos:
<ov. fast. 2.859>	ex vero positum permansit Equirria nomen,
<ov. fast. 2.860>	 quae deus in Campo prospicit ipse suo.
<ov. fast. 2.861>	iure venis, Gradive: locum tua tempora poscunt,
<ov. fast. 2.862>	signatusque tuo nomine mensis adest.
<ov. fast. 2.863>	venimus in portum libro cum mense peracto:
<ov. fast. 2.864>	naviget hinc alia iam mihi linter aqua.

<ov. fast. 3.1>	Bellice, depositis clipeo paulisper et hasta,
<ov. fast. 3.2>	Mars, ades et nitidas casside solve comas,
<ov. fast. 3.3>	forsitan ipse roges, quid sit cum Marte poetae:
<ov. fast. 3.4>	a te, qui canitur, nomina mensis habet.
<ov. fast. 3.5>	 ipse vides manibus peragi fera bella Minervae:
<ov. fast. 3.6>	num minus ingenuis artibus illa vacat?
<ov. fast. 3.7>	Palladis exemplo ponendae tempora sume
<ov. fast. 3.8>	cuspidis: invenies et quod inermis agas.
<ov. fast. 3.9>	tunc quoque inermis eras, cum te Romana sacerdos
<ov. fast. 3.10>	 cepit, ut huic urbi semina magna dares.
<ov. fast. 3.11>	Silvia Vestalis (quid enim vetat inde moveri?)
<ov. fast. 3.12>	sacra lavaturas mane petebat aquas,
<ov. fast. 3.13>	ventum erat ad molli declivem tramite ripam:
<ov. fast. 3.14>	ponitur e summa fictilis urna coma.
<ov. fast. 3.15>	 fessa resedit humo ventosque accepit aperto
<ov. fast. 3.16>	pectore, turbatas restituitque comas,
<ov. fast. 3.17>	dum sedet, umbrosae salices volucresque canorae
<ov. fast. 3.18>	fecerunt somnos et leve murmur aquae,
<ov. fast. 3.19>	blanda quies furtim victis obrepsit ocellis,
<ov. fast. 3.20>	 et cadit a mento languida facta manus.
<ov. fast. 3.21>	Mars videt hanc visamque cupit potiturque cupita
<ov. fast. 3.22>	et sua divina furta fefellit ope.
<ov. fast. 3.23>	somnus abit, iacet ipsa gravis: iam scilicet intra
<ov. fast. 3.24>	viscera Romanae conditor urbis erat.
<ov. fast. 3.25>	 languida consurgit nec scit, cur languida surgat,
<ov. fast. 3.26>	et peragit talis arbore nixa sonos:
<ov. fast. 3.27>	"utile sit faustumque, precor, quod imagine somni
<ov. fast. 3.28>	vidimus, an somno clarius illud erat?
<ov. fast. 3.29>	ignibus Iliacis aderam, cum lapsa capillis
<ov. fast. 3.30>	 decidit ante sacros lanea vitta focos,
<ov. fast. 3.31>	inde duae pariter, visu mirabile, palmae
<ov. fast. 3.32>	surgunt: ex illis altera maior erat,
<ov. fast. 3.33>	et gravibus ramis totum protexerat orbem
<ov. fast. 3.34>	contigeratque sua sidera summa coma.
<ov. fast. 3.35>	 ecce meus ferrum patruus molitur in illas:
<ov. fast. 3.36>	terreor admonitu, corque timore micat.
<ov. fast. 3.37>	Martia picus avis gemino pro stipite pugnant
<ov. fast. 3.38>	et lupa: tuta per hos utraque palma fuit."
<ov. fast. 3.39>	dixerat et plenam non firmis viribus urnam
<ov. fast. 3.40>	 sustulit; implerat, dum sua visa refert.
<ov. fast. 3.41>	interea crescente Remo, crescente Quirino,
<ov. fast. 3.42>	caelesti tumidus pondere venter erat.
<ov. fast. 3.43>	quo minus emeritis exiret cursibus annus,
<ov. fast. 3.44>	restabant nitido iam duo signa deo:
<ov. fast. 3.45>	 Silvia fit mater. Vestae simulacra feruntur
<ov. fast. 3.46>	virgineas oculis opposuisse manus;
<ov. fast. 3.47>	ara deae certe tremuit pariente ministra,
<ov. fast. 3.48>	et subiit cineres territa flamma suos.
<ov. fast. 3.49>	hoc ubi cognovit contemptor Amulius aequi
<ov. fast. 3.50>	 (nam raptas fratri victor habebat opes),
<ov. fast. 3.51>	amne iubet mergi geminos, scelus unda refugit;
<ov. fast. 3.52>	in sicca pueri destituuntur humo.
<ov. fast. 3.53>	lacte quis infantes nescit crevisse ferino,
<ov. fast. 3.54>	et picum expositis saepe tulisse cibos?
<ov. fast. 3.55>	 non ego te, tantae nutrix Larentia gentis,
<ov. fast. 3.56>	nec taceam vestras, Faustule pauper, opes,
<ov. fast. 3.57>	vester honos veniet, cum Larentalia dicam:
<ov. fast. 3.58>	acceptus geniis illa December habet.
<ov. fast. 3.59>	Martia ter senos proles adoleverat annos,
<ov. fast. 3.60>	 et suberat flavae iam nova barba comae:
<ov. fast. 3.61>	omnibus agricolis armentorumque magistris
<ov. fast. 3.62>	Iliadae fratres iura petita dabant,
<ov. fast. 3.63>	saepe domum veniunt praedonum sanguine laeti
<ov. fast. 3.64>	et redigunt actos in sua rura boves.
<ov. fast. 3.65>	 ut genus audierunt, animos pater editus auget,
<ov. fast. 3.66>	et pudet in paucis nomen habere casis,
<ov. fast. 3.67>	Romuleoque cadit traiectus Amulius ense,
<ov. fast. 3.68>	regnaque longaevo restituuntur avo.
<ov. fast. 3.69>	moenia conduntur, quae quamvis parva fuerunt,
<ov. fast. 3.70>	 non tamen expediit transsiluisse Remo.
<ov. fast. 3.71>	iam, modo quae fuerant silvae pecorumque recessus,
<ov. fast. 3.72>	urbs erat, aeternae cum pater urbis ait:
<ov. fast. 3.73>	"arbiter armorum, de cuius sanguine natus
<ov. fast. 3.74>	credor (et, ut credar, pignora multa dabo),
<ov. fast. 3.75>	 a te principium Romano dicimus anno:
<ov. fast. 3.76>	primus de patrio nomine mensis erit."
<ov. fast. 3.77>	vox rata fit, patrioque vocat de nomine mensem.
<ov. fast. 3.78>	dicitur haec pietas grata fuisse deo.
<ov. fast. 3.79>	et tamen ante omnes Martem coluere priores:
<ov. fast. 3.80>	 hoc dederat studiis bellica turba suis.
<ov. fast. 3.81>	Pallada Cecropidae, Minoia Creta Dianam,
<ov. fast. 3.82>	Volcanum tellus Hypsipylea colit,
<ov. fast. 3.83>	Iunonem Sparte Pelopeiadesque Mycenae,
<ov. fast. 3.84>	pinigerum Fauni Maenalis ora caput:
<ov. fast. 3.85>	 Mars Latio venerandus erat, quia praesidet
<ov. fast. 3.86>	armis: arma ferae genti remque decusque dabant,
<ov. fast. 3.87>	quod si forte vacas, peregrinos inspice fastos:
<ov. fast. 3.88>	mensis in his etiam nomine Martis erit.
<ov. fast. 3.89>	tertius Albanis, quintus fuit ille Faliscis,
<ov. fast. 3.90>	 sextus apud populos, Hernica terra, tuos.
<ov. fast. 3.91>	inter Aricinos Albanaque tempora constat
<ov. fast. 3.92>	factaque Telegoni moenia celsa manu.
<ov. fast. 3.93>	quintum Laurentes, bis quintum Aequiculus acer,
<ov. fast. 3.94>	a tribus hunc primum turba Curensis habet;
<ov. fast. 3.95>	 et tibi cum proavis, miles Peligne, Sabinis
<ov. fast. 3.96>	convenit: huic genti quartus utrique deus.
<ov. fast. 3.97>	Romulus hos omnes ut vinceret ordine saltem,
<ov. fast. 3.98>	sanguinis auctori tempora prima dedit,
<ov. fast. 3.99>	nec totidem veteres, quot nunc, habuere Kalendas:
<ov. fast. 3.100>	 ille minor geminis mensibus annus erat.
<ov. fast. 3.101>	nondum tradiderat victas victoribus artes
<ov. fast. 3.102>	Graecia, facundum sed male forte genus,
<ov. fast. 3.103>	qui bene pugnabat, Romanam noverat artem:
<ov. fast. 3.104>	mittere qui poterat pila, disertus erat.
<ov. fast. 3.105>	 quis tunc aut Hyadas aut Pleiadas Atlanteas
<ov. fast. 3.106>	senserat, aut geminos esse sub axe polos?
<ov. fast. 3.107>	esse duas Arctos, quarum Cynosura petatur
<ov. fast. 3.108>	Sidoniis, Helicen Graia carina notet?
<ov. fast. 3.109>	signaque quae longo frater percenseat anno,
<ov. fast. 3.110>	 ire per haec uno mense sororis equos?
<ov. fast. 3.111>	libera currebant et inobservata per annum
<ov. fast. 3.112>	sidera; constabat sed tamen esse deos.
<ov. fast. 3.113>	non illi caelo labentia signa tenebant,
<ov. fast. 3.114>	sed sua, quae magnum perdere crimen erat.
<ov. fast. 3.115>	 illa quidem foeno; sed erat reverentia foeno,
<ov. fast. 3.116>	quantam nunc aquilas cernis habere tuas.
<ov. fast. 3.117>	pertica suspensos portabat longa maniplos,
<ov. fast. 3.118>	unde maniplaris nomina miles habet,
<ov. fast. 3.119>	ergo animi indociles et adhuc ratione carentes
<ov. fast. 3.120>	 mensibus egerunt lustra minora decem.
<ov. fast. 3.121>	annus erat, decimum cum luna receperat orbem:
<ov. fast. 3.122>	hic numerus magno tunc in honore fuit;
<ov. fast. 3.123>	seu quia tot digiti, per quos numerare solemus,
<ov. fast. 3.124>	seu quia bis quinto femina mense parit,
<ov. fast. 3.125>	 seu quod adusque decem numero crescente venitur,
<ov. fast. 3.126>	principium spatiis sumitur inde novis,
<ov. fast. 3.127>	inde patres centum denos secrevit in orbes
<ov. fast. 3.128>	Romulus, hastatos instituitque decem;
<ov. fast. 3.129>	et totidem princeps, totidem pilanus habebat
<ov. fast. 3.130>	 corpora, legitimo quique merebat equo.
<ov. fast. 3.131>	quin etiam partes totidem Titiensibus ille,
<ov. fast. 3.132>	quosque vocant Ramnes, Luceribusque dedit,
<ov. fast. 3.133>	adsuetos igitur numeros servavit in anno.
<ov. fast. 3.134>	hoc luget spatio femina maesta virum.
<ov. fast. 3.135>	 neu dubites, primae fuerint quin ante Kalendae
<ov. fast. 3.136>	Martis, ad haec animum signa referre potes,
<ov. fast. 3.137>	laurea, flaminibus quae toto perstitit anno,
<ov. fast. 3.138>	tollitur, et frondes sunt in honore novae,
<ov. fast. 3.139>	ianua tunc regis posita viret arbore Phoebi:
<ov. fast. 3.140>	 ante tuas fit idem, curia prisca, fores.
<ov. fast. 3.141>	Vesta quoque ut folio niteat velata recenti,
<ov. fast. 3.142>	cedit ab Iliacis laurea cana focis,
<ov. fast. 3.143>	adde, quod arcana fieri novus ignis in aede
<ov. fast. 3.144>	dicitur, et vires flamma refecta capit.
<ov. fast. 3.145>	 nec mihi parva fides, annos hinc isse priores,
<ov. fast. 3.146>	Anna quod hoc coepta est mense Perenna coli.
<ov. fast. 3.147>	hinc etiam veteres miti memorantur honores
<ov. fast. 3.148>	ad spatium belli, perfide Poene, tui.
<ov. fast. 3.149>	denique quintus ab hoc fuerat Quintilis, et inde
<ov. fast. 3.150>	 incipit, a numero nomina quisquis habet,
<ov. fast. 3.151>	primus oliviferis Romam deductus ab arvis
<ov. fast. 3.152>	Pompilius menses sensit abesse duos,
<ov. fast. 3.153>	sive hoc a Samio doctus, qui posse renasci
<ov. fast. 3.154>	nos putat, Egeria sive monente sua.
<ov. fast. 3.155>	 sed tamen errabant etiam nunc tempora, donec
<ov. fast. 3.156>	Caesaris in multis haec quoque cura fuit.
<ov. fast. 3.157>	non haec ille deus tantaeque propaginis auctor
<ov. fast. 3.158>	credidit officiis esse minora suis,
<ov. fast. 3.159>	promissumque sibi voluit praenoscere caelum
<ov. fast. 3.160>	 nec deus ignotas hospes inire domos,
<ov. fast. 3.161>	ille moras solis, quibus in sua signa rediret,
<ov. fast. 3.162>	traditur exactis disposuisse notis.
<ov. fast. 3.163>	is decies senos tercentum et quinque diebus
<ov. fast. 3.164>	iunxit et e pleno tempora quinta die.
<ov. fast. 3.165>	 hic anni modus est: in lustrum accedere debet,
<ov. fast. 3.166>	quae consummatur partibus, una dies.
<ov. fast. 3.167>	"Si licet occultos monitus audire deorum
<ov. fast. 3.168>	vatibus, ut certe fama licere putat,
<ov. fast. 3.169>	cum sis officiis, Gradive, virilibus aptus,
<ov. fast. 3.170>	 dic mihi, matronae cur tua festa colant."
<ov. fast. 3.171>	sic ego. sic posita dixit mihi casside Mavors,
<ov. fast. 3.172>	sed tamen in dextra missilis hasta fuit:
<ov. fast. 3.173>	"nunc primum studiis pacis, deus utilis armis,
<ov. fast. 3.174>	advocor et gressus in nova castra fero,
<ov. fast. 3.175>	 nec piget incepti; iuvat hac quoque parte morari,
<ov. fast. 3.176>	hoc solam ne se posse Minerva putet,
<ov. fast. 3.177>	disce, Latinorum vates operose dierum,
<ov. fast. 3.178>	quod petis, et memori pectore dicta nota.
<ov. fast. 3.179>	parva fuit, si prima velis elementa referre,
<ov. fast. 3.180>	 Roma, sed in parva spes tamen huius erat.
<ov. fast. 3.181>	moenia iam stabant, populis angusta futuris,
<ov. fast. 3.182>	credita sed turbae tunc nimis ampla suae.
<ov. fast. 3.183>	quae fuerit nostri, si quaeris, regia nati,
<ov. fast. 3.184>	aspice de canna straminibusque domum.
<ov. fast. 3.185>	 in stipula placidi capiebat munera somni,
<ov. fast. 3.186>	et tamen ex illo venit in astra toro.
<ov. fast. 3.187>	iamque loco maius nomen Romanus habebat,
<ov. fast. 3.188>	nec coniunx illi nec socer ullus erat.
<ov. fast. 3.189>	spernebant generos inopes vicinia dives,
<ov. fast. 3.190>	 et male credebar sanguinis auctor ego.
<ov. fast. 3.191>	in stabulis habitasse et oves pavisse nocebat
<ov. fast. 3.192>	iugeraque inculti pauca tenere soli.
<ov. fast. 3.193>	cum pare quaeque suo coeunt volucresque feraeque,
<ov. fast. 3.194>	atque aliquam, de qua procreet, anguis habet;
<ov. fast. 3.195>	 extremis dantur connubia gentibus: at quae
<ov. fast. 3.196>	Romano vellet nubere, nulla fuit.
<ov. fast. 3.197>	indolui "patriamque dedi tibi, Romule, mentem:
<ov. fast. 3.198>	tolle preces," dixi "quod petis arma dabunt."
<ov. fast. 3.199>	festa parat Conso. Consus tibi cetera dicet
<ov. fast. 3.200>	 illo facta die, dum sua sacra canes.
<ov. fast. 3.201>	intumuere Cures et quos dolor attigit idem:
<ov. fast. 3.202>	tum primum generis intulit arma socer,
<ov. fast. 3.203>	iamque fere raptae matrum quoque nomen habebant,
<ov. fast. 3.204>	tractaque erant longa bella propinqua mora:
<ov. fast. 3.205>	 conveniunt nuptae dictam Iunonis in aedem,
<ov. fast. 3.206>	quas inter mea sic est nurus ausa loqui:
<ov. fast. 3.207>	"o pariter raptae (quoniam hoc commune tenemus)
<ov. fast. 3.208>	non ultra lente possumus esse piae.
<ov. fast. 3.209>	stant acies, sed utra di sint pro parte rogandi,
<ov. fast. 3.210>	 eligite: hinc coniunx, hinc pater arma tenet,
<ov. fast. 3.211>	quaerendum est, viduae fieri malitis an orbae:
<ov. fast. 3.212>	consilium vobis forte piumque dabo."
<ov. fast. 3.213>	consilium dederat: parent crinesque resolvunt
<ov. fast. 3.214>	maestaque funerea corpora veste tegunt.
<ov. fast. 3.215>	 iam steterant acies ferro mortique paratae,
<ov. fast. 3.216>	iam lituus pugnae signa daturus erat:
<ov. fast. 3.217>	cum raptae veniunt inter patresque virosque,
<ov. fast. 3.218>	inque sinu natos, pignora cara, tenent,
<ov. fast. 3.219>	ut medium campi passis tetigere capillis,
<ov. fast. 3.220>	 in terram posito procubuere genu,
<ov. fast. 3.221>	et, quasi sentirent, blando clamore nepotes
<ov. fast. 3.222>	tendebant ad avos bracchia parva suos:
<ov. fast. 3.223>	qui poterat clamabat avum tum denique visum,
<ov. fast. 3.224>	et qui vix poterat posse coactus erat.
<ov. fast. 3.225>	 tela viris animique cadunt, gladiisque remotis
<ov. fast. 3.226>	dant soceri generis accipiuntque manus,
<ov. fast. 3.227>	laudatasque tenent natas, scutoque nepotem
<ov. fast. 3.228>	fert avus: hic scuti dulcior usus erat.
<ov. fast. 3.229>	inde diem, quae prima, meas celebrare Kalendas
<ov. fast. 3.230>	 Oebaliae matres non leve munus habent,
<ov. fast. 3.231>	aut quia committi strictis mucronibus ausae
<ov. fast. 3.232>	finierant lacrimis Martia bella suis;
<ov. fast. 3.233>	vel quod erat de me feliciter Ilia mater,
<ov. fast. 3.234>	rite colunt matres sacra diemque meum.
<ov. fast. 3.235>	 quid, quod hiems adoperta gelu tunc denique cedit,
<ov. fast. 3.236>	et pereunt lapsae sole tepente nives,
<ov. fast. 3.237>	arboribus redeunt detonsae frigore frondes,
<ov. fast. 3.238>	uvidaque in tenero palmite gemma tumet,
<ov. fast. 3.239>	quaeque diu latuit, nunc se qua tollat in auras,
<ov. fast. 3.240>	 fertilis occultas invenit herba vias?
<ov. fast. 3.241>	nunc fecundus ager, pecoris nunc hora creandi,
<ov. fast. 3.242>	nunc avis in ramo tecta laremque parat:
<ov. fast. 3.243>	tempora iure colunt Latiae fecunda parentes,
<ov. fast. 3.244>	quarum militiam votaque partus habet.
<ov. fast. 3.245>	 adde quod, excubias ubi rex Romanus agebat,
<ov. fast. 3.246>	qui nunc Esquilias nomina collis habet,
<ov. fast. 3.247>	illic a nuribus Iunoni templa Latinis
<ov. fast. 3.248>	hac sunt, si memini, publica facta die.
<ov. fast. 3.249>	quid moror et variis onero tua pectora causis?
<ov. fast. 3.250>	 eminet ante oculos, quod petis, ecce tuos.
<ov. fast. 3.251>	mater amat nuptas: matrum me turba frequentat:
<ov. fast. 3.252>	haec nos praecipue tam pia causa decet."
<ov. fast. 3.253>	ferte deae flores: gaudet florentibus herbis
<ov. fast. 3.254>	haec dea: de tenero cingite flore caput:
<ov. fast. 3.255>	 dicite "tu nobis lucem, Lucina, dedisti:"
<ov. fast. 3.256>	dicite "tu voto parturientis ades."
<ov. fast. 3.257>	si qua tamen gravida est, resoluto crine precetur,
<ov. fast. 3.258>	ut solvat partus molliter illa suos.
<ov. fast. 3.259>	Quis mihi nunc dicet, quare caelestia Martis
<ov. fast. 3.260>	 arma ferant Salii Mamuriumque canant?
<ov. fast. 3.261>	nympha, mone, nemori stagnoque operata Dianae;
<ov. fast. 3.262>	nympha, Numae coniunx, ad tua facta veni.
<ov. fast. 3.263>	vallis Aricinae silva praecinctus opaca
<ov. fast. 3.264>	est lacus, antiqua religione sacer.
<ov. fast. 3.265>	 hic latet Hippolytus loris direptus equorum,
<ov. fast. 3.266>	unde nemus nullis illud aditur equis.
<ov. fast. 3.267>	licia dependent longas velantia saepes,
<ov. fast. 3.268>	et posita est meritae multa tabella deae.
<ov. fast. 3.269>	saepe potens voti, frontem redimita coronis,
<ov. fast. 3.270>	 femina lucentes portat ab urbe faces.
<ov. fast. 3.271>	regna tenent fortes manibus pedibusque fugaces,
<ov. fast. 3.272>	et perit exemplo postmodo quisque suo.
<ov. fast. 3.273>	defluit incerto lapidosus murmure rivus:
<ov. fast. 3.274>	saepe, sed exiguis haustibus, inde bibi.
<ov. fast. 3.275>	 Egeria est, quae praebet aquas, dea grata Camenis;
<ov. fast. 3.276>	illa Numae coniunx consiliumque fuit.
<ov. fast. 3.277>	principio nimium promptos ad bella Quirites
<ov. fast. 3.278>	molliri placuit iure deumque metu;
<ov. fast. 3.279>	inde datae leges, ne firmior omnia posset,
<ov. fast. 3.280>	 coeptaque sunt pure tradita sacra coli.
<ov. fast. 3.281>	exuitur feritas, armisque potentius aequum est,
<ov. fast. 3.282>	et cum cive pudet conseruisse manus;
<ov. fast. 3.283>	atque aliquis, modo trux, visa iam vertitur ara
<ov. fast. 3.284>	vinaque dat tepidis farraque salsa focis.
<ov. fast. 3.285>	 ecce deum genitor rutilas per nubila flammas
<ov. fast. 3.286>	spargit et effusis aethera siccat aquis;
<ov. fast. 3.287>	non alias missi cecidere frequentius ignes:
<ov. fast. 3.288>	rex pavet et volgi pectora terror habet,
<ov. fast. 3.289>	cui dea "ne nimium terrere! piabile fulmen
<ov. fast. 3.290>	 est," ait "et saevi flectitur ira Iovis,
<ov. fast. 3.291>	sed poterunt ritum Picus Faunusque piandi
<ov. fast. 3.292>	tradere, Romani numen utrumque soli.
<ov. fast. 3.293>	nec sine vi tradent: adhibe tu vincula captis."
<ov. fast. 3.294>	atque ita qua possint edidit arte capi.
<ov. fast. 3.295>	 lucus Aventino suberat niger ilicis umbra,
<ov. fast. 3.296>	quo posses viso dicere "numen inest."
<ov. fast. 3.297>	in medio gramen, muscoque adoperta virenti
<ov. fast. 3.298>	manabat saxo vena perennis aquae:
<ov. fast. 3.299>	inde fere soli Faunus Picusque bibebant.
<ov. fast. 3.300>	 huc venit et fonti rex Numa mactat ovem,
<ov. fast. 3.301>	plenaque odorati disponit pocula Bacchi,
<ov. fast. 3.302>	cumque suis antro conditus ipse latet,
<ov. fast. 3.303>	ad solitos veniunt silvestria numina fontes
<ov. fast. 3.304>	et relevant multo pectora sicca mero.
<ov. fast. 3.305>	 vina quies sequitur; gelido Numa prodit ab antro
<ov. fast. 3.306>	vinclaque sopitas addit in arta manus,
<ov. fast. 3.307>	somnus ut abscessit, pugnando vincula temptant
<ov. fast. 3.308>	rumpere: pugnantes fortius illa tenent.
<ov. fast. 3.309>	tunc Numa: "di nemorum, factis ignoscite nostris,
<ov. fast. 3.310>	 si scelus ingenio scitis abesse meo;
<ov. fast. 3.311>	quoque modo possit fulmen, monstrate, piari."
<ov. fast. 3.312>	sic Numa; sic quatiens cornua Faunus ait:
<ov. fast. 3.313>	"magna petis nec quae monitu tibi discere nostro
<ov. fast. 3.314>	fas sit: habent finis numina nostra suos.
<ov. fast. 3.315>	 di sumus agrestes et qui dominemur in altis
<ov. fast. 3.316>	montibus: arbitrium est in sua tela Iovi.
<ov. fast. 3.317>	hunc tu non poteris per te deducere caelo,
<ov. fast. 3.318>	at poteris nostra forsitan usus ope."
<ov. fast. 3.319>	dixerat haec Faunus; par est sententia Pici:
<ov. fast. 3.320>	 "deme " tamen "nobis vincula," Picus ait:
<ov. fast. 3.321>	"Iuppiter huc veniet, valida perductus ab arte.
<ov. fast. 3.322>	nubila promissi Styx mihi testis erit."
<ov. fast. 3.323>	emissi laqueis quid agant, quae carmina dicant,
<ov. fast. 3.324>	quaque trahant superis sedibus arte Iovem,
<ov. fast. 3.325>	 scire nefas homini: nobis concessa canentur
<ov. fast. 3.326>	quaeque pio dici vatis ab ore licet,
<ov. fast. 3.327>	eliciunt caelo te, Iuppiter, unde minores
<ov. fast. 3.328>	nunc quoque te celebrant Eliciumque vocant,
<ov. fast. 3.329>	constat Aventinae tremuisse cacumina silvae,
<ov. fast. 3.330>	 terraque subsedit pondere pressa Iovis,
<ov. fast. 3.331>	corda micant regis, totoque e corpore sanguis
<ov. fast. 3.332>	fugit, et hirsutae deriguere comae,
<ov. fast. 3.333>	ut rediit animus, "da certa piamina" dixit
<ov. fast. 3.334>	"fulminis, altorum rexque paterque deum,
<ov. fast. 3.335>	 si tua contigimus manibus donaria puris,
<ov. fast. 3.336>	hoc quoque, quod petitur, si pia lingua rogat."
<ov. fast. 3.337>	adnuit oranti, sed verum ambage remota
<ov. fast. 3.338>	abdidit et dubio terruit ore virum.
<ov. fast. 3.339>	"caede caput" dixit: cui rex "parebimus," inquit
<ov. fast. 3.340>	 "caedenda est hortis eruta caepa meis."
<ov. fast. 3.341>	addidit, hic "hominis:" "sumes" ait ille "capillos."
<ov. fast. 3.342>	postulat hic animam, cui Numa "piscis" ait.
<ov. fast. 3.343>	risit et "his" inquit "facito mea tela procures,
<ov. fast. 3.344>	o vir conloquio non abigende deum.
<ov. fast. 3.345>	 sed tibi, protulerit cum totum crastinus orbem
<ov. fast. 3.346>	Cynthius, imperii pignora certa dabo."
<ov. fast. 3.347>	dixit et ingenti tonitru super aethera motum
<ov. fast. 3.348>	fertur, adorantem destituitque Numam,
<ov. fast. 3.349>	ille redit laetus memoratque Quiritibus acta:
<ov. fast. 3.350>	 tarda venit dictis difficilisque fides.
<ov. fast. 3.351>	"at certe credemur," ait "si verba sequetur
<ov. fast. 3.352>	exitus: en audi crastina, quisquis ades.
<ov. fast. 3.353>	protulerit terris cum totum Cynthius orbem,
<ov. fast. 3.354>	Iuppiter imperii pignora certa dabit."
<ov. fast. 3.355>	 discedunt dubii, promissaque tarda videntur,
<ov. fast. 3.356>	dependetque fides a veniente die.
<ov. fast. 3.357>	mollis erat tellus rorata mane pruina:
<ov. fast. 3.358>	ante sui populus limina regis adest,
<ov. fast. 3.359>	prodit et in solio medius consedit acerno.
<ov. fast. 3.360>	 innumeri circa stantque silentque viri.
<ov. fast. 3.361>	ortus erat summo tantummodo margine Phoebus:
<ov. fast. 3.362>	sollicitae mentes speque metuque pavent,
<ov. fast. 3.363>	constitit atque caput niveo velatus amictu
<ov. fast. 3.364>	iam bene dis notas sustulit ille manus,
<ov. fast. 3.365>	 atque ita "tempus adest promissi muneris," inquit
<ov. fast. 3.366>	"pollicitam dictis, Iuppiter, adde fidem."
<ov. fast. 3.367>	dum loquitur, totum iam sol emoverat orbem,
<ov. fast. 3.368>	et gravis aetherio venit ab axe fragor.
<ov. fast. 3.369>	ter tonuit sine nube deus, tria fulmina misit.
<ov. fast. 3.370>	 credite dicenti: mira, sed acta, loquor,
<ov. fast. 3.371>	a media caelum regione dehiscere coepit;
<ov. fast. 3.372>	summisere oculos cum duce turba suo.
<ov. fast. 3.373>	ecce levi scutum versatum leniter aura
<ov. fast. 3.374>	decidit, a populo clamor ad astra venit.
<ov. fast. 3.375>	 tollit humo munus caesa prius ille iuvenca,
<ov. fast. 3.376>	quae dederat nulli colla premenda iugo,
<ov. fast. 3.377>	idque ancile vocat, quod ab omni parte recisum est,
<ov. fast. 3.378>	quemque notes oculis, angulus omnis abest,
<ov. fast. 3.379>	tum, memor imperii sortem consistere in illo,
<ov. fast. 3.380>	 consilium multae calliditatis init.
<ov. fast. 3.381>	plura iubet fieri simili caelata figura,
<ov. fast. 3.382>	error ut ante oculos insidiantis eat.
<ov. fast. 3.383>	Mamurius (morum fabraene exactior artis,
<ov. fast. 3.384>	difficile est ulli dicere) clausit opus.
<ov. fast. 3.385>	 cui Numa munificus "facti pete praemia," dixit;
<ov. fast. 3.386>	"si mea nota fides, inrita nulla petes."
<ov. fast. 3.387>	iam dederat Saliis a saltu nomina dicta
<ov. fast. 3.388>	armaque et ad certos verba canenda modos.
<ov. fast. 3.389>	tum sic Mamurius: "merces mihi gloria detur,
<ov. fast. 3.390>	 nominaque extremo carmine nostra sonent."
<ov. fast. 3.391>	inde sacerdotes operi promissa vetusto
<ov. fast. 3.392>	praemia persolvunt Mamuriumque vocant,
<ov. fast. 3.393>	nubere siqua voles, quamvis properabitis ambo,
<ov. fast. 3.394>	differ; habent parvae commoda magna morae.
<ov. fast. 3.395>	 arma movent pugnas, pugna est aliena maritis;
<ov. fast. 3.396>	condita cum fuerint, aptius omen erit.
<ov. fast. 3.397>	his etiam coniunx apicati sancta Dialis
<ov. fast. 3.398>	lucibus inpexas debet habere comas.
<ov. fast. 3.399>	Tertia nox de mense suos ubi moverit ignes,
<ov. fast. 3.400>	 conditus e geminis Piscibus alter erit.
<ov. fast. 3.401>	nam duo sunt: austris hic est, aquilonibus ille
<ov. fast. 3.402>	proximus; a vento nomen uterque tenet.
<ov. fast. 3.403>	Cum croceis rorare genis Tithonia coniunx
<ov. fast. 3.404>	coeperit et quintae tempora lucis aget.
<ov. fast. 3.405>	 sive est Arctophylax, sive est piger ille Bootes,
<ov. fast. 3.406>	mergetur visus effugietque tuos.
<ov. fast. 3.407>	at non effugiet Vindemitor: hoc quoque causam
<ov. fast. 3.408>	unde trahat sidus, parva docere mora est.
<ov. fast. 3.409>	Ampelon intonsum satyro nymphaque creatum
<ov. fast. 3.410>	 fertur in Ismariis Bacchus amasse iugis:
<ov. fast. 3.411>	tradidit huic vitem pendentem e frondibus ulmi,
<ov. fast. 3.412>	quae nunc de pueri nomine nomen habet,
<ov. fast. 3.413>	dum legit in ramo pictas temerarius uvas,
<ov. fast. 3.414>	decidit: amissum Liber in astra tulit.
<ov. fast. 3.415>	 Sextus ubi oceano clivosum scandit Olympum
<ov. fast. 3.416>	Phoebus et alatis aethera carpit equis,
<ov. fast. 3.417>	quisquis ades castaeque colis penetralia Vestae,
<ov. fast. 3.418>	gratare, Iliacis turaque pone focis.
<ov. fast. 3.419>	Caesaris innumeris (quem maluit ille mereri?)
<ov. fast. 3.420>	 accessit titulis pontificalis honor.
<ov. fast. 3.421>	ignibus aeternis aeterni numina praesunt
<ov. fast. 3.422>	Caesaris: imperii pignora iuncta vides,
<ov. fast. 3.423>	di veteris Troiae, dignissima praeda ferenti,
<ov. fast. 3.424>	qua gravis Aeneas tutus ab hoste fuit,
<ov. fast. 3.425>	 ortus ab Aenea tangit cognata sacerdos
<ov. fast. 3.426>	numina: cognatum, Vesta, tuere caput!
<ov. fast. 3.427>	quos sancta fovet ille manu, bene vivitis ignes:
<ov. fast. 3.428>	vivite inextincti, flammaque duxque, precor.
<ov. fast. 3.429>	Una nota est Marti Nonis, sacrata quod illis
<ov. fast. 3.430>	 templa putant lucos Vediovis ante duos.
<ov. fast. 3.431>	Romulus ut saxo lucum circumdedit alto,
<ov. fast. 3.432>	"quilibet huc" dixit "confuge, tutus eris."
<ov. fast. 3.433>	O quam de tenui Romanus origine crevit!
<ov. fast. 3.434>	turba vetus quam non invidiosa fuit!
<ov. fast. 3.435>	 ne tamen ignaro novitas tibi nominis obstet,
<ov. fast. 3.436>	disce, quis iste deus, curque vocetur ita.
<ov. fast. 3.437>	Iuppiter est iuvenis: iuvenalis aspice voltus;
<ov. fast. 3.438>	aspice deinde manum, fulmina nulla tenet,
<ov. fast. 3.439>	fulmina post ausos caelum adfectare Gigantes
<ov. fast. 3.440>	 sumpta Iovi; primo tempore inermis erat.
<ov. fast. 3.441>	ignibus Ossa novis et Pelion altius Ossa
<ov. fast. 3.442>	arsit et in solida fixus Olympus humo.
<ov. fast. 3.443>	stat quoque capra simul: nymphae pavisse feruntur
<ov. fast. 3.444>	Cretides; infanti lac dedit illa Iovi.
<ov. fast. 3.445>	 nunc vocor ad nomen, vegrandia farra colonae
<ov. fast. 3.446>	quae male creverunt, vescaque parva vocant,
<ov. fast. 3.447>	vis ea si verbi est, cur non ego Vediovis aedem
<ov. fast. 3.448>	aedem non magni suspicer esse Iovis?
<ov. fast. 3.449>	iamque, ubi caeruleum variabunt sidera caelum,
<ov. fast. 3.450>	 suspice: Gorgonei colla videbis equi.
<ov. fast. 3.451>	creditur hic caesa gravidae cervice Medusae
<ov. fast. 3.452>	sanguine respersis prosiluisse iubis.
<ov. fast. 3.453>	huic supra nubes et subter sidera lapso
<ov. fast. 3.454>	caelum pro terra, pro pede penna fuit,
<ov. fast. 3.455>	 iamque indignanti nova frena receperat ore,
<ov. fast. 3.456>	cum levis Aonias ungula fodit aquas.
<ov. fast. 3.457>	nunc fruitur caelo, quod pennis ante petebat,
<ov. fast. 3.458>	et nitidus stellis quinque decemque micat.
<ov. fast. 3.459>	Protinus aspicies venienti nocte Coronam
<ov. fast. 3.460>	 Gnosida: Theseo crimine facta dea est.
<ov. fast. 3.461>	iam bene periuro mutarat coniuge Bacchum,
<ov. fast. 3.462>	quae dedit ingrato fila legenda viro;
<ov. fast. 3.463>	sorte tori gaudens "quid flebam rustica?" dixit
<ov. fast. 3.464>	" utiliter nobis perfidus ille fuit."
<ov. fast. 3.465>	 interea Liber depexos crinibus Indos
<ov. fast. 3.466>	vicit et Eoo dives ab orbe redit;
<ov. fast. 3.467>	inter captivas facie praestante puellas
<ov. fast. 3.468>	grata nimis Baccho filia regis erat.
<ov. fast. 3.469>	flebat amans coniunx spatiataque litore curvo
<ov. fast. 3.470>	 edidit incultis talia verba comis:
<ov. fast. 3.471>	"en iterum, fluctus, similis audite querellas!
<ov. fast. 3.472>	en iterum lacrimas accipe, harena, meas!
<ov. fast. 3.473>	dicebam, memini, "periure et perfide Theseu!"
<ov. fast. 3.474>	ille abiit; eadem crimina Bacchus habet.
<ov. fast. 3.475>	 nunc quoque "nulla viro" clamabo "femina credat!"
<ov. fast. 3.476>	nomine mutato causa relata mea est.
<ov. fast. 3.477>	o utinam mea sors, qua primum coeperat, isset,
<ov. fast. 3.478>	iamque ego praesenti tempore nulla forem!
<ov. fast. 3.479>	quid me desertis morituram, Liber, harenis
<ov. fast. 3.480>	 servabas? potui dedoluisse semel.
<ov. fast. 3.481>	Bacche levis leviorque tuis, quae tempora cingunt,
<ov. fast. 3.482>	frondibus, in lacrimas cognite Bacche meas,
<ov. fast. 3.483>	ausus es ante oculos adducta paelice nostros
<ov. fast. 3.484>	tam bene compositum sollicitare torum?
<ov. fast. 3.485>	 heu ubi pacta fides? ubi, quae iurare solebas?
<ov. fast. 3.486>	me miseram, quotiens haec ego verba loquar?
<ov. fast. 3.487>	Thesea culpabas fallacemque ipse vocabas:
<ov. fast. 3.488>	iudicio peccas turpius ipse tuo.
<ov. fast. 3.489>	ne sciat hoc quisquam, tacitisque doloribus urar,
<ov. fast. 3.490>	 ne totiens falli digna fuisse puter!
<ov. fast. 3.491>	praecipue cupiam celari Thesea, ne te
<ov. fast. 3.492>	consortem culpae gaudeat esse suae.
<ov. fast. 3.493>	ut puto, praeposita est fuscae mihi candida paelex:
<ov. fast. 3.494>	eveniat nostris hostibus ille color!
<ov. fast. 3.495>	 quid tamen hoc refert? vitio tibi gratior ipso est.
<ov. fast. 3.496>	quid facis? amplexus inquinat illa tuos.
<ov. fast. 3.497>	Bacche, fidem praesta nec praefer amoribus ullam
<ov. fast. 3.498>	coniugis, adsuevi semper amare virum,
<ov. fast. 3.499>	ceperunt matrem formosi cornua tauri,
<ov. fast. 3.500>	 me tua: me laudant, ille pudendus amor.
<ov. fast. 3.501>	ne noceat, quod amo; neque enim tibi, Bacche, nocebat,
<ov. fast. 3.502>	quod flammas nobis fassus es ipse tuas.
<ov. fast. 3.503>	nec, quod nos uris, mirum facis: ortus in igne
<ov. fast. 3.504>	dicens et patria raptus ab igne manu.
<ov. fast. 3.505>	 illa ego sum, cui tu solitus promittere caelum.
<ov. fast. 3.506>	ei mihi, pro caelo qualia dona fero!"
<ov. fast. 3.507>	dixerat: audibat iamdudum verba querentis
<ov. fast. 3.508>	Liber, ut a tergo forte secutus erat.
<ov. fast. 3.509>	occupat amplexu lacrimasque per oscula siccat
<ov. fast. 3.510>	 et "pariter caeli summa petamus!" ait:
<ov. fast. 3.511>	"tu mihi iuncta toro mihi iuncta vocabula sumes,
<ov. fast. 3.512>	nam tibi mutatae Libera nomen erit;
<ov. fast. 3.513>	sintque tuae tecum faciam monumenta coronae,
<ov. fast. 3.514>	Volcanus Veneri quam dedit, illa tibi."
<ov. fast. 3.515>	 dicta facit gemmasque novem transformat in ignes:
<ov. fast. 3.516>	aurea per stellas nunc micat illa novem.
<ov. fast. 3.517>	Sex ubi sustulerit, totidem demerserit orbes,
<ov. fast. 3.518>	purpureum rapido qui vehit axe diem,
<ov. fast. 3.519>	altera gramineo spectabis Equirria Campo,
<ov. fast. 3.520>	 quem Tiberis curvis in latus urget aquis.
<ov. fast. 3.521>	qui tamen eiecta si forte tenebitur unda,
<ov. fast. 3.522>	Caelius accipiet pulverulentus equos.
<ov. fast. 3.523>	Idibus est Annae festum geniale Perennae
<ov. fast. 3.524>	non procul a ripis, advena Thybri, tuis.
<ov. fast. 3.525>	 plebs venit ac virides passim disiecta per herbas
<ov. fast. 3.526>	potat, et accumbit cum pare quisque sua.
<ov. fast. 3.527>	sub Iove pars durat, pauci tentoria ponunt,
<ov. fast. 3.528>	sunt quibus e ramis frondea facta casa est,
<ov. fast. 3.529>	pars, ubi pro rigidis calamos statuere columnis,
<ov. fast. 3.530>	 desuper extentas imposuere togas.
<ov. fast. 3.531>	sole tamen vinoque calent annosque precantur,
<ov. fast. 3.532>	quot sumant cyathos, ad numerumque bibunt.
<ov. fast. 3.533>	invenies illic, qui Nestoris ebibat annos,
<ov. fast. 3.534>	quae sit per calices facta Sibylla suos.
<ov. fast. 3.535>	 illic et cantant, quicquid didicere theatris,
<ov. fast. 3.536>	et iactant faciles ad sua verba manus
<ov. fast. 3.537>	et ducunt posito duras cratere choreas,
<ov. fast. 3.538>	cultaque diffusis saltat amica comis,
<ov. fast. 3.539>	cum redeunt, titubant et sunt spectacula volgi,
<ov. fast. 3.540>	 et fortunatos obvia turba vocat.
<ov. fast. 3.541>	occurrit nuper (visa est mihi digna relatu)
<ov. fast. 3.542>	pompa: senem potum pota trahebat anus.
<ov. fast. 3.543>	quae tamen haec dea sit, quoniam rumoribus errat,
<ov. fast. 3.544>	fabula proposito nulla tegenda meo.
<ov. fast. 3.545>	 arserat Aeneae Dido miserabilis igne,
<ov. fast. 3.546>	arserat exstructis in sua fata rogis;
<ov. fast. 3.547>	compositusque cinis, tumulique in marmore carmen
<ov. fast. 3.548>	hoc breve, quod moriens ipsa reliquit, erat:
<ov. fast. 3.549>	praebuit Aeneas et causam mortis et ensem.
<ov. fast. 3.550>	 ipsa sua Dido concidit usa manu.
<ov. fast. 3.551>	protinus invadunt Numidae sine vindice regnum,
<ov. fast. 3.552>	et potitur capta Maurus Iarba domo,
<ov. fast. 3.553>	seque memor spretum, "Thalamis tamen" inquit "Elissae
<ov. fast. 3.554>	en ego, quem totiens reppulit illa, fruor."
<ov. fast. 3.555>	 diffugiunt Tyrii, quo quemque agit error, ut olim
<ov. fast. 3.556>	amisso dubiae rege vagantur apes.
<ov. fast. 3.557>	tertia nudandas acceperat area messes,
<ov. fast. 3.558>	inque cavos ierant tertia musta lacus:
<ov. fast. 3.559>	pellitur Anna domo lacrimansque sororia linquit
<ov. fast. 3.560>	 moenia: germanae iusta dat ante suae.
<ov. fast. 3.561>	mixta bibunt molles lacrimis unguenta favillae,
<ov. fast. 3.562>	vertice libatas accipiuntque comas;
<ov. fast. 3.563>	terque "vale!" dixit, cineres ter ad ora relatos
<ov. fast. 3.564>	pressit, et est illis visa subesse soror.
<ov. fast. 3.565>	 nancta ratem comitesque fugae pede labitur aequo
<ov. fast. 3.566>	moenia respiciens, dulce sororis opus.
<ov. fast. 3.567>	fertilis est Melite sterili vicina Cosyrae
<ov. fast. 3.568>	insula, quam Libyci verberat unda freti,
<ov. fast. 3.569>	hanc petit hospitio regis confisa vetusto:
<ov. fast. 3.570>	 hospes opum dives rex ibi Battus erat.
<ov. fast. 3.571>	qui postquam didicit casus utriusque sororis,
<ov. fast. 3.572>	"haec" inquit "tellus quantulacumque tua est."
<ov. fast. 3.573>	et tamen hospitii servasset ad ultima munus,
<ov. fast. 3.574>	sed timuit magnas Pygmalionis opes.
<ov. fast. 3.575>	 signa recensuerat bis sol sua, tertius ibat
<ov. fast. 3.576>	annus, et exilio terra paranda nova est.
<ov. fast. 3.577>	frater adest belloque petit. rex arma perosus
<ov. fast. 3.578>	"nos sumus inbelles, tu fuge sospes!" ait.
<ov. fast. 3.579>	iussa fugit ventoque ratem committit et undis:
<ov. fast. 3.580>	 asperior quovis aequore frater erat.
<ov. fast. 3.581>	est prope piscosos lapidosi Crathidis amnes
<ov. fast. 3.582>	parvus ager: Cameren incola turba vocat,
<ov. fast. 3.583>	illuc cursus erat, nec longius afuit inde,
<ov. fast. 3.584>	quam quantum novies mittere funda potest:
<ov. fast. 3.585>	vela cadunt primo et dubia librantur ab aura.
<ov. fast. 3.586>	"findite remigio " navita dixit "aquas!"
<ov. fast. 3.587>	dumque parant torto subducere carbasa lino,
<ov. fast. 3.588>	percutitur rapido puppis adunca noto
<ov. fast. 3.589>	inque patens aequor frustra pugnante magistro
<ov. fast. 3.590>	 fertur, et ex oculis visa refugit humus,
<ov. fast. 3.591>	adsiliunt fluctus, imoque a gurgite pontus
<ov. fast. 3.592>	vertitur, et canas alveus haurit aquas,
<ov. fast. 3.593>	vincitur ars vento, nec iam moderator habenis
<ov. fast. 3.594>	utitur; a votis is quoque poscit opem.
<ov. fast. 3.595>	 iactatur tumidas exul Phoenissa per undas
<ov. fast. 3.596>	humidaque opposita lumina veste tegit:
<ov. fast. 3.597>	tunc primum Dido felix est dicta sorori
<ov. fast. 3.598>	et quaecumque aliquam corpore pressit humum
<ov. fast. 3.599>	figitur ad Laurens ingenti flamine litus
<ov. fast. 3.600>	 puppis et expositis omnibus hausta perit.
<ov. fast. 3.601>	iam pius Aeneas regno nataque Latini
<ov. fast. 3.602>	auctus erat, populos miscueratque duos.
<ov. fast. 3.603>	litore dotali solo comitatus Achate
<ov. fast. 3.604>	secretum nudo dum pede carpit iter,
<ov. fast. 3.605>	 aspicit errantem nec credere sustinet Annam
<ov. fast. 3.606>	esse: "quid in Latios illa veniret agros?"
<ov. fast. 3.607>	dum secum Aeneas, "Anna est!" exclamat Achates:
<ov. fast. 3.608>	ad nomen voltus sustulit illa suos.
<ov. fast. 3.609>	heu! fugiat? quid agat? quos terrae quaerat hiatus?
<ov. fast. 3.610>	 ante oculos miserae fata sororis erant.
<ov. fast. 3.611>	sensit et adloquitur trepidam Cythereius heros
<ov. fast. 3.612>	(fiet tamen admonitu motus, Elissa, tui):
<ov. fast. 3.613>	"Anna, per hanc iuro, quam quondam audire solebas
<ov. fast. 3.614>	tellurem fato prosperiore dari,
<ov. fast. 3.615>	 perque deos comites, hac nuper sede locatos,
<ov. fast. 3.616>	saepe meas illos increpuisse moras,
<ov. fast. 3.617>	nec timui de morte tamen, metus abfuit iste.
<ov. fast. 3.618>	ei mihi! credibili fortior illa fuit.
<ov. fast. 3.619>	ne refer: aspexi non illo corpore digna
<ov. fast. 3.620>	 volnera Tartareas ausus adire domos,
<ov. fast. 3.621>	at tu, seu ratio te nostris appulit oris
<ov. fast. 3.622>	sive deus, regni commoda carpe mei.
<ov. fast. 3.623>	multa tibi memores, nil non debemus Elissae:
<ov. fast. 3.624>	nomine grata tuo, grata sororis, eris."
<ov. fast. 3.625>	 talia dicenti (neque enim spes altera restat)
<ov. fast. 3.626>	credidit, errores exposuitque suos.
<ov. fast. 3.627>	utque domum intravit Tyrios induta paratus,
<ov. fast. 3.628>	incipit Aeneas (cetera turba silet):
<ov. fast. 3.629>	"hanc tibi cur tradam, pia causa, Lavinia coniunx,
<ov. fast. 3.630>	 est mihi: consumpsi naufragus huius opes.
<ov. fast. 3.631>	orta Tyro est, regnum Libyca possedit in ora;
<ov. fast. 3.632>	quam precor ut carae more sororis ames."
<ov. fast. 3.633>	omnia promittit falsumque Lavinia volnus
<ov. fast. 3.634>	mente premit tacita dissimulatque fremens;
<ov. fast. 3.635>	 donaque cum videat praeter sua lumina ferri
<ov. fast. 3.636>	multa palam, mitti clam quoque multa putat,
<ov. fast. 3.637>	non habet exactum, quid agat; furialiter odit
<ov. fast. 3.638>	et parat insidias et cupit ulta mori.
<ov. fast. 3.639>	nox erat: ante torum visa est adstare sororis
<ov. fast. 3.640>	 squalenti Dido sanguinulenta coma
<ov. fast. 3.641>	et "fuge, ne dubita, maestum fuge" dicere "tectum!"
<ov. fast. 3.642>	sub verbum querulas impulit aura fores,
<ov. fast. 3.643>	exilit et velox humili super arva fenestra
<ov. fast. 3.644>	se iacit: audacem fecerat ipse timor.
<ov. fast. 3.645>	 quaque metu rapitur, tunica velata recincta
<ov. fast. 3.646>	currit, ut auditis territa damma lupis,
<ov. fast. 3.647>	corniger hanc tumidis rapuisse Numicius undis
<ov. fast. 3.648>	creditur et stagnis occuluisse suis.
<ov. fast. 3.649>	Sidonis interea magno clamore per agros
<ov. fast. 3.650>	 quaeritur: apparent signa notaeque pedum:
<ov. fast. 3.651>	ventum erat ad ripas: inerant vestigia ripis.
<ov. fast. 3.652>	sustinuit tacitas conscius amnis aquas.
<ov. fast. 3.653>	ipsa loqui visa est "placidi sum nympha Numici:
<ov. fast. 3.654>	amne perenne latens Anna Perenna vocor."
<ov. fast. 3.655>	 protinus erratis laeti vescuntur in agris
<ov. fast. 3.656>	et celebrant largo seque diemque mero.
<ov. fast. 3.657>	sunt quibus haec Luna est, quia mensibus impleat annum;
<ov. fast. 3.658>	pars Themin, Inachiam pars putat esse bovem.
<ov. fast. 3.659>	invenies, qui te nymphen Atlantida dicant
<ov. fast. 3.660>	 teque Iovi primos, Anna, dedisse cibos.
<ov. fast. 3.661>	haec quoque, quam referam, nostras pervenit ad aures
<ov. fast. 3.662>	fama nec a veri dissidet illa fide.
<ov. fast. 3.663>	plebs vetus et nullis etiam nunc tuta tribunis
<ov. fast. 3.664>	fugit et in Sacri vertice montis erat;
<ov. fast. 3.665>	 iam quoque, quem secum tulerant, defecerat illos
<ov. fast. 3.666>	victus et humanis usibus apta Ceres,
<ov. fast. 3.667>	orta suburbanis quaedam fuit Anna Bovillis,
<ov. fast. 3.668>	pauper, sed multae sedulitatis anus.
<ov. fast. 3.669>	illa levi mitra canos incincta capillos
<ov. fast. 3.670>	 Angebat tremula rustica liba manu,
<ov. fast. 3.671>	atque ita per populum fumantia mane solebat
<ov. fast. 3.672>	dividere: haec populo copia grata fuit.
<ov. fast. 3.673>	pace domi facta signum posuere Perennae,
<ov. fast. 3.674>	quod sibi defectis illa ferebat opem.
<ov. fast. 3.675>	 nunc mihi cur cantent superest obscena puellae
<ov. fast. 3.676>	dicere; nam coeunt certaque probra canunt,
<ov. fast. 3.677>	nuper erat dea facta: venit Gradivus ad Annam
<ov. fast. 3.678>	et cum seducta talia verba facit:
<ov. fast. 3.679>	"mense meo coleris, iunxi mea tempora tecum:
<ov. fast. 3.680>	 pendet ab officio spes mihi magna tuo.
<ov. fast. 3.681>	armifer armiferae correptus amore Minervae
<ov. fast. 3.682>	uror et hoc longo tempore volnus alo.
<ov. fast. 3.683>	effice, di studio similes coeamus in unum:
<ov. fast. 3.684>	conveniunt partes hae tibi, comis anus."
<ov. fast. 3.685>	 dixerat, illa deum promisso ludit inani
<ov. fast. 3.686>	et stultam dubia spem trahit usque mora.
<ov. fast. 3.687>	saepius instanti "mandata peregimus," inquit
<ov. fast. 3.688>	"evicta est, precibus vix dedit illa manus."
<ov. fast. 3.689>	credit amans thalamosque parat, deducitur illuc
<ov. fast. 3.690>	 Anna tegens voltus, ut nova nupta, suos.
<ov. fast. 3.691>	oscula sumpturus subito Mars aspicit Annam:
<ov. fast. 3.692>	nunc pudor elusum, nunc subit ira deum.
<ov. fast. 3.693>	ridet amatorem carae nova diva Minervae,
<ov. fast. 3.694>	nec res hac Veneri gratior ulla fuit.
<ov. fast. 3.695>	 inde ioci veteres obscenaque dicta canuntur,
<ov. fast. 3.696>	et iuvat hanc magno verba dedisse deo.
<ov. fast. 3.697>	praeteriturus eram gladios in principe fixos,
<ov. fast. 3.698>	cum sic a castis Vesta locuta focis:
<ov. fast. 3.699>	"ne dubita meminisse: meus fuit ille sacerdos,
<ov. fast. 3.700>	 sacrilegae telis me petiere manus.
<ov. fast. 3.701>	ipsa virum rapui simulacraque nuda reliqui:
<ov. fast. 3.702>	quae cecidit ferro, Caesaris umbra fuit."
<ov. fast. 3.703>	ille quidem caelo positus Iovis atria vidit
<ov. fast. 3.704>	et tenet in magno templa dicata foro.
<ov. fast. 3.705>	 at quicumque nefas ausi, prohibente deorum
<ov. fast. 3.706>	numine, polluerant pontificale caput,
<ov. fast. 3.707>	morte iacent merita, testes estote Philippi,
<ov. fast. 3.708>	et quorum sparsis ossibus albet humus,
<ov. fast. 3.709>	hoc opus, haec pietas, haec prima elementa fuerunt
<ov. fast. 3.710>	 Caesaris, ulcisci iusta per arma patrem.
<ov. fast. 3.711>	Postera cum teneras aurora refecerit herbas,
<ov. fast. 3.712>	Scorpios a prima parte videndus erit.
<ov. fast. 3.713>	Tertia post Idus lux est celeberrima Baccho:
<ov. fast. 3.714>	Bacche, fave vati, dum tua festa cano.
<ov. fast. 3.715>	 nec referam Semelen, ad quam nisi fulmina secum
<ov. fast. 3.716>	Iuppiter adferret, parvus inermis eras;
<ov. fast. 3.717>	nec, puer ut posses maturo tempore nasci,
<ov. fast. 3.718>	expletum patrio corpore matris opus.
<ov. fast. 3.719>	Sithonas et Scythicos longum narrare triumphos
<ov. fast. 3.720>	 et domitas gentes, turifer Inde, tuas.
<ov. fast. 3.721>	tu quoque Thebanae mala praeda tacebere matris,
<ov. fast. 3.722>	inque tuum furiis acte, Lycurge, genu.
<ov. fast. 3.723>	ecce libet subitos pisces Tyrrhenaque monstra
<ov. fast. 3.724>	dicere, sed non est carminis huius opus;
<ov. fast. 3.725>	 carminis huius opus causas exponere, quare
<ov. fast. 3.726>	vilis anus populos ad sua liba vocet,
<ov. fast. 3.727>	ante tuos ortus arae sine honore fuerunt,
<ov. fast. 3.728>	Liber, et in gelidis herba reperta focis,
<ov. fast. 3.729>	te memorant Gange totoque Oriente subacto
<ov. fast. 3.730>	 primitias magno seposuisse Iovi.
<ov. fast. 3.731>	cinnama tu primus captivaque tura dedisti
<ov. fast. 3.732>	deque triumphato viscera tosta bove.
<ov. fast. 3.733>	nomine ab auctoris ducunt libamina nomen
<ov. fast. 3.734>	libaque, quod sanctis pars datur inde focis.
<ov. fast. 3.735>	 liba deo fiunt, sucis quia dulcibus idem
<ov. fast. 3.736>	gaudet, et a Baccho mella reperta ferunt.
<ov. fast. 3.737>	ibat harenoso satyris comitatus ab Hebro
<ov. fast. 3.738>	(non habet ingratos fabula nostra iocos),
<ov. fast. 3.739>	iamque erat ad Rhodopen Pangaeaque florida ventum:
<ov. fast. 3.740>	 aeriferae comitum concrepuere manus,
<ov. fast. 3.741>	ecce novae coeunt volucres tinnitibus actae,
<ov. fast. 3.742>	quosque movent sonitus aera, sequuntur apes.
<ov. fast. 3.743>	colligit errantes et in arbore claudit inani
<ov. fast. 3.744>	Liber et inventi praemia mellis habet.
<ov. fast. 3.745>	 ut satyri levisque senex tetigere saporem,
<ov. fast. 3.746>	quaerebant flavos per nemus omne favos,
<ov. fast. 3.747>	audit in exesa stridorem examinis ulmo,
<ov. fast. 3.748>	aspicit et ceras dissimulatque senex;
<ov. fast. 3.749>	utque piger pandi tergo residebat aselli,
<ov. fast. 3.750>	 applicat hunc ulmo corticibusque cavis,
<ov. fast. 3.751>	constitit ipse super ramoso stipite nixus
<ov. fast. 3.752>	atque avide trunco condita mella petit,
<ov. fast. 3.753>	milia crabronum coeunt et vertice nudo
<ov. fast. 3.754>	spicula defigunt oraque sima notant.
<ov. fast. 3.755>	 ille cadit praeceps et calce feritur aselli
<ov. fast. 3.756>	inclamatque suos auxiliumque rogat,
<ov. fast. 3.757>	concurrunt satyri turgentiaque ora parentis
<ov. fast. 3.758>	rident: percusso claudicat ille genu.
<ov. fast. 3.759>	ridet et ipse deus limumque inducere monstrat;
<ov. fast. 3.760>	 hic paret monitis et linit ora luto.
<ov. fast. 3.761>	melle pater fruitur, liboque infusa calenti
<ov. fast. 3.762>	iure repertori candida mella damus,
<ov. fast. 3.763>	femina cur presset, non est rationis opertae:
<ov. fast. 3.764>	femineos thyrso concitat ille choros.
<ov. fast. 3.765>	 cur anus hoc faciat, quaeris? vinosior aetas
<ov. fast. 3.766>	haec est et gravidae munera vitis amat,
<ov. fast. 3.767>	cur hedera cincta est? hedera est gratissima Baccho:
<ov. fast. 3.768>	hoc quoque cur ita sit, dicere nulla mora est.
<ov. fast. 3.769>	Nysiadas nymphas puerum quaerente noverca
<ov. fast. 3.770>	 hanc frondem cunis opposuisse ferunt,
<ov. fast. 3.771>	restat, ut inveniam, quare toga libera detur
<ov. fast. 3.772>	Lucifero pueris, candide Bacche, tuo:
<ov. fast. 3.773>	sive quod ipse puer semper iuvenisque videris,
<ov. fast. 3.774>	et media est aetas inter utrumque tibi:
<ov. fast. 3.775>	 seu, quia tu pater es, patres sua pignora, natos,
<ov. fast. 3.776>	commendant curae numinibusque tuis:
<ov. fast. 3.777>	sive, quod es Liber, vestis quoque libera per te
<ov. fast. 3.778>	sumitur et vitae liberioris iter:
<ov. fast. 3.779>	an quia, cum colerent prisci studiosius agros,
<ov. fast. 3.780>	 et faceret patrio rure senator opus,
<ov. fast. 3.781>	et caperet fasces a curvo consul aratro,
<ov. fast. 3.782>	nec crimen duras esset habere manus,
<ov. fast. 3.783>	rusticus ad ludos populus veniebat in urbem
<ov. fast. 3.784>	(sed dis, non studiis ille dabatur honor:
<ov. fast. 3.785>	 luce sua ludos uvae commentor habebat,
<ov. fast. 3.786>	quos cum taedifera nunc habet ille dea):
<ov. fast. 3.787>	ergo ut tironem celebrare frequentia posset,
<ov. fast. 3.788>	visa dies dandae non aliena togae?
<ov. fast. 3.789>	mite caput, pater, huc placataque cornua vertas
<ov. fast. 3.790>	 et des ingenio vela secunda meo.
<ov. fast. 3.791>	Itur ad Argeos (qui sint, sua pagina dicet)
<ov. fast. 3.792>	hac, si commemini, praetentaque die.
<ov. fast. 3.793>	stella Lycaoniam vergit declivis ad Arcton
<ov. fast. 3.794>	Miluus: haec illa nocte videnda venit.
<ov. fast. 3.795>	 quid dederit volucri, si vis cognoscere, caelum:
<ov. fast. 3.796>	Saturnus regnis a Iove pulsus erat;
<ov. fast. 3.797>	concitat iratus validos Titanas in arma,
<ov. fast. 3.798>	quaeque fuit fatis debita, temptat opem.
<ov. fast. 3.799>	matre satus Terra, monstrum mirabile, taurus
<ov. fast. 3.800>	 parte sui serpens posteriore fuit:
<ov. fast. 3.801>	hunc triplici muro lucis incluserat atris
<ov. fast. 3.802>	Parcarum monitu Styx violenta trium,
<ov. fast. 3.803>	viscera qui tauri flammis adolenda dedisset,
<ov. fast. 3.804>	sors erat aeternos vincere posse deos.
<ov. fast. 3.805>	 immolat hunc Briareus facta ex adamante securi,
<ov. fast. 3.806>	et iam iam flammis exta daturus erat:
<ov. fast. 3.807>	Iuppiter alitibus rapere imperat: attulit illi
<ov. fast. 3.808>	miluus et meritis venit in astra suis.
<ov. fast. 3.809>	Una dies media est, et fiunt sacra Minervae,
<ov. fast. 3.810>	 nomina quae iunctis quinque diebus habent,
<ov. fast. 3.811>	sanguine prima vacat, nec fas concurrere ferro:
<ov. fast. 3.812>	causa, quod est illa nata Minerva die.
<ov. fast. 3.813>	altera tresque super strata celebrantur harena:
<ov. fast. 3.814>	ensibus exertis bellica laeta dea est.
<ov. fast. 3.815>	 Pallada nunc pueri teneraeque orate puellae:
<ov. fast. 3.816>	qui bene placarit Pallada, doctus erit.
<ov. fast. 3.817>	Pallade placata lanam mollire puellae
<ov. fast. 3.818>	discant et plenas exonerare colos.
<ov. fast. 3.819>	illa etiam stantis radio percurrere telas
<ov. fast. 3.820>	 erudit et rarum pectine denset opus.
<ov. fast. 3.821>	hanc cole, qui maculas laesis de vestibus aufers,
<ov. fast. 3.822>	hanc cole, velleribus quisquis aena paras;
<ov. fast. 3.823>	nec quisquam invita faciet bene vincula plantae
<ov. fast. 3.824>	Pallade, sit Tychio doctior ille licet;
<ov. fast. 3.825>	 et licet antiquo manibus conlatus Epeo
<ov. fast. 3.826>	sit prior, irata Pallade manens erit.
<ov. fast. 3.827>	vos quoque, Phoebea morbos qui pellitis arte,
<ov. fast. 3.828>	munera de vestris pauca referte deae:
<ov. fast. 3.829>	nec vos, turba fere censu fraudata, magistri,
<ov. fast. 3.830>	 spernite; discipulos attrahit illa novos:
<ov. fast. 3.831>	quique moves caelum, tabulamque coloribus uris,
<ov. fast. 3.832>	quique facis docta mollia saxa manu.
<ov. fast. 3.833>	mille dea est operum: certe dea carminis illa est;
<ov. fast. 3.834>	si mereor, studiis adsit amica meis,
<ov. fast. 3.835>	 Caelius ex alto qua mons descendit in aequum,
<ov. fast. 3.836>	hic, ubi non plana est, sed prope plana via,
<ov. fast. 3.837>	parva licet videas Captae delubra Minervae,
<ov. fast. 3.838>	quae dea natali coepit habere suo.
<ov. fast. 3.839>	nominis in dubio causa est. capitale vocamus
<ov. fast. 3.840>	 ingenium sollers: ingeniosa dea est.
<ov. fast. 3.841>	an quia de capitis fertur sine matre paterni
<ov. fast. 3.842>	vertice cum clipeo prosiluisse suo?
<ov. fast. 3.843>	an quia perdomitis ad nos captiva Faliscis
<ov. fast. 3.844>	venit? et hoc ipsum littera prisca docet.
<ov. fast. 3.845>	 an quod habet legem, capitis quae pendere poenas
<ov. fast. 3.846>	ex illo iubeat furta reperta loco?
<ov. fast. 3.847>	a quacumque trahis ratione vocabula, Pallas,
<ov. fast. 3.848>	pro ducibus nostris aegida semper habe.
<ov. fast. 3.849>	Summa dies e quinque tubas lustrare canoras
<ov. fast. 3.850>	 admonet et forti sacrificare deae.
<ov. fast. 3.851>	nunc potes ad solem sublato dicere voltu
<ov. fast. 3.852>	"hic here Phrixeae vellera pressit ovis."
<ov. fast. 3.853>	seminibus tostis sceleratae fraude novercae
<ov. fast. 3.854>	sustulerat nullas, ut solet, herba comas.
<ov. fast. 3.855>	 mittitur ad tripodas, certa qui sorte reportet,
<ov. fast. 3.856>	quam sterili terrae Delphicus edat opem.
<ov. fast. 3.857>	hic quoque corruptus cum semine nuntiat Helles
<ov. fast. 3.858>	et iuvenis Phrixi funera sorte peti;
<ov. fast. 3.859>	utque recusantem cives et tempus et Ino
<ov. fast. 3.860>	 compulerunt regem iussa nefanda pati,
<ov. fast. 3.861>	et soror et Phrixus, velati tempora vittis,
<ov. fast. 3.862>	stant simul ante aras iunctaque fata gemunt.
<ov. fast. 3.863>	aspicit hos, ut forte pependerat aethere, mater
<ov. fast. 3.864>	et ferit attonita pectora nuda manu,
<ov. fast. 3.865>	 inque draconigenam nimbis comitantibus urbem
<ov. fast. 3.866>	desilit et natos eripit inde suos;
<ov. fast. 3.867>	utque fugam capiant, aries nitidissimus auro
<ov. fast. 3.868>	traditur: ille vehit per freta longa duos. 
<ov. fast. 3.869>	icitur infirma cornu tenuisse sinistra
<ov. fast. 3.870>	 femina, cum de se nomina fecit aquae.
<ov. fast. 3.871>	paene simul periit, dum volt succurrere lapsae
<ov. fast. 3.872>	frater, et extentas porrigit usque manus,
<ov. fast. 3.873>	flebat, ut amissa gemini consorte pericli,
<ov. fast. 3.874>	caeruleo iunctam nescius esse deo.
<ov. fast. 3.875>	 litoribus tactis aries fit sidus, at huius
<ov. fast. 3.876>	pervenit in Colchas aurea lana domos.
<ov. fast. 3.877>	Tres ubi Luciferos veniens praerniserit Eos,
<ov. fast. 3.878>	tempora nocturnis aequa diurna feres.
<ov. fast. 3.879>	Inde quater pastor saturos ubi clauserit haedos, 
<ov. fast. 3.880>	 canuerint herbae rore recente quater,
<ov. fast. 3.881>	Ianus adorandus cumque hoc Concordia mitis
<ov. fast. 3.882>	et Romana Salus araque Pacis erit.
<ov. fast. 3.883>	Luna regit mensis: huius quoque tempora mensis
<ov. fast. 3.884>	finit Aventino Luna colenda iugo.

<ov. fast. 4.1>	"Alma, fave," dixi "geminorum mater Amorum!"
<ov. fast. 4.2>	ad vatem voltus rettulit illa suos:
<ov. fast. 4.3>	"quid tibi" ait "mecum? certe maiora canebas.
<ov. fast. 4.4>	num vetus in molli pectore volnus habes?"
<ov. fast. 4.5>	 "scis, dea," respondi "de volnere." risit, et aether
<ov. fast. 4.6>	protinus ex illa parte serenus erat.
<ov. fast. 4.7>	"saucius an sanus numquid tua signa reliqui?
<ov. fast. 4.8>	tu mihi propositum, tu mihi semper opus.
<ov. fast. 4.9>	quae decuit, primis sine crimine lusimus annis,
<ov. fast. 4.10>	 nunc teritur nostris area maior equis:
<ov. fast. 4.11>	tempora cum causis annalibus eruta priscis
<ov. fast. 4.12>	lapsaque sub terras ortaque signa cano.
<ov. fast. 4.13>	venimus ad quartum, quo tu celeberrima mense:
<ov. fast. 4.14>	et vatem et mensem scis, Venus, esse tuos."
<ov. fast. 4.15>	 mota Cytheriaca leviter mea tempora myrto
<ov. fast. 4.16>	contigit et "coeptum perfice" dixit "opus."
<ov. fast. 4.17>	sensimus, et causae subito patuere dierum:
<ov. fast. 4.18>	dum licet et spirant flamina, navis eat.
<ov. fast. 4.19>	Si qua tamen pars te de fastis tangere debet,
<ov. fast. 4.20>	 Caesar, in Aprili, quo tenearis, habes.
<ov. fast. 4.21>	hic ad te magna descendit imagine mensis
<ov. fast. 4.22>	et fit adoptiva nobilitate tuus.
<ov. fast. 4.23>	hoc pater Iliades, cum longum scriberet annum,
<ov. fast. 4.24>	vidit et auctores rettulit ipse suos:
<ov. fast. 4.25>	 utque fero Marti primam dedit ordine sortem,
<ov. fast. 4.26>	quod sibi nascenti proxima causa fuit,
<ov. fast. 4.27>	sic Venerem gradibus multis in gente repertam
<ov. fast. 4.28>	alterius voluit mensis habere locum;
<ov. fast. 4.29>	principiumque sui generis revolutaque quaerens 
<ov. fast. 4.30>	 saecula cognatos venit adusque deos.
<ov. fast. 4.31>	Dardanon Electra nesciret Atlantide natum
<ov. fast. 4.32>	scilicet, Electram concubuisse Iovi?
<ov. fast. 4.33>	huius Erichthonius: Tros est generatus ab illo:
<ov. fast. 4.34>	Assaracon creat hic, Assaracusque Capyn. 
<ov. fast. 4.35>	 proximus Anchises, cum quo commune parentis
<ov. fast. 4.36>	non dedignata est nomen habere Venus,
<ov. fast. 4.37>	hinc satus Aeneas, pietas spectata, per ignes
<ov. fast. 4.38>	sacra patremque humeris, altera sacra, tulit,
<ov. fast. 4.39>	venimus ad felix aliquando nomen Iuli, 
<ov. fast. 4.40>	 unde domus Teucros Iulia tangit avos.
<ov. fast. 4.41>	Postumus hinc, qui quod silvis fuit ortus in altis,
<ov. fast. 4.42>	Silvius in Latia gente vocatus erat.
<ov. fast. 4.43>	isque, Latine, tibi pater est. subit Alba Latinum:
<ov. fast. 4.44>	proximus est titulis Epytus, Alba, tuis.
<ov. fast. 4.45>	 ille dedit Capyi recidiva vocabula Troiae
<ov. fast. 4.46>	et tuus est idem, Calpete, factus avus.
<ov. fast. 4.47>	cumque patris regnum post hunc Tiberinus haberet,
<ov. fast. 4.48>	dicitur in Tuscae gurgite mersus aquae.
<ov. fast. 4.49>	iam tamen Agrippan natum Remulumque nepotem 
<ov. fast. 4.50>	 viderat: in Remulum fulmina missa ferunt,
<ov. fast. 4.51>	venit Aventinus post hos, locus unde vocatur,
<ov. fast. 4.52>	mons quoque, post illum tradita regna Procae.
<ov. fast. 4.53>	quem sequitur duri Numitor germanus Amuli.
<ov. fast. 4.54>	Ilia cum Lauso de Numitore sati. 
<ov. fast. 4.55>	 ense cadit patruo Lausus: placet Ilia Marti
<ov. fast. 4.56>	teque parit, gemino iuncte Quirine Remo.
<ov. fast. 4.57>	ille suos semper Venerem Martemque parentes
<ov. fast. 4.58>	dixit et emeruit vocis habere fidem;
<ov. fast. 4.59>	neve secuturi possent nescire nepotes, 
<ov. fast. 4.60>	 tempora dis generis continuata dedit,
<ov. fast. 4.61>	sed Veneris mensem Graio sermone notatum
<ov. fast. 4.62>	auguror: a spumis est dea dicta maris,
<ov. fast. 4.63>	nec tibi sit mirum Graeco rem nomine dici;
<ov. fast. 4.64>	Itala nam tellus Graecia maior erat. 
<ov. fast. 4.65>	 venerat Evander plena cum classe suorum:
<ov. fast. 4.66>	venerat Alcides, Graius uterque genus
<ov. fast. 4.67>	(hospes Aventinis armentum pavit in herbis
<ov. fast. 4.68>	claviger, et tanto est Albula pota deo):
<ov. fast. 4.69>	dux quoque Neritius; testes Laestrygones extant 
<ov. fast. 4.70>	 et quod adhuc Circes nomina litus habet,
<ov. fast. 4.71>	et iam Telegoni, iam moenia Tiburis udi
<ov. fast. 4.72>	stabant, Argolicae quod posuere manus,
<ov. fast. 4.73>	venerat Atridae fatis agitatus Halesus,
<ov. fast. 4.74>	a quo se dictam terra Falisca putat. 
<ov. fast. 4.75>	 adice Troianae suasorem Antenora pacis
<ov. fast. 4.76>	et generum Oeniden, Apule Daune, tuum.
<ov. fast. 4.77>	serus ab Iliacis et post Antenora flammis
<ov. fast. 4.78>	attulit Aeneas in loca nostra deos.
<ov. fast. 4.79>	huius erat Solymus Phrygia comes unus ab Ida, 
<ov. fast. 4.80>	 a quo Sulmonis moenia nomen habent,
<ov. fast. 4.81>	Sulmonis gelidi, patriae, Germanice, nostrae.
<ov. fast. 4.82>	me miserum, Scythico quam procul illa solo est!
<ov. fast. 4.83>	ergo ego tam longe - sed subprime, Musa, querellas!
<ov. fast. 4.84>	non tibi sunt maesta sacra canenda lyra. 
<ov. fast. 4.85>	 quo non livor adit? sunt qui tibi mensis honorem
<ov. fast. 4.86>	eripuisse velint invideantque, Venus,
<ov. fast. 4.87>	nam quia ver aperit tunc omnia, densaque cedit
<ov. fast. 4.88>	frigoris asperitas, fetaque terra patet,
<ov. fast. 4.89>	Aprilem memorant ab aperto tempore dictum, 
<ov. fast. 4.90>	 quem Venus iniecta vindicat alma manu.
<ov. fast. 4.91>	illa quidem totum dignissima temperat orbem;
<ov. fast. 4.92>	illa tenet nullo regna minora deo,
<ov. fast. 4.93>	iuraque dat caelo, terrae, natalibus undis,
<ov. fast. 4.94>	perque suos initus continet omne genus. 
<ov. fast. 4.95>	 illa deos omnes (longum est numerare) creavit:
<ov. fast. 4.96>	illa satis causas arboribusque dedit:
<ov. fast. 4.97>	illa rudes animos hominum contraxit in unum
<ov. fast. 4.98>	et docuit iungi cum pare quemque sua.
<ov. fast. 4.99>	quid genus omne creat volucrum, nisi blanda voluptas?
<ov. fast. 4.100>	 nec coeant pecudes, si levis absit amor.
<ov. fast. 4.101>	cum mare trux aries cornu decertat; at idem
<ov. fast. 4.102>	frontem dilectae laedere parcit ovis.
<ov. fast. 4.103>	deposita sequitur taurus feritate iuvencam,
<ov. fast. 4.104>	quem toti saltus, quem nemus omne tremit. 
<ov. fast. 4.105>	 vis eadem, lato quodcumque sub aequore vivit,
<ov. fast. 4.106>	servat et innumeris piscibus implet aquas.
<ov. fast. 4.107>	prima feros habitus homini detraxit: ab illa
<ov. fast. 4.108>	venerunt cultus mundaque cura sui.
<ov. fast. 4.109>	primus amans carmen vigilatum nocte negata 
<ov. fast. 4.110>	 dicitur ad clausas concinuisse fores,
<ov. fast. 4.111>	eloquiumque fuit duram exorare puellam,
<ov. fast. 4.112>	proque sua causa quisque disertus erat.
<ov. fast. 4.113>	mille per hanc artes motae; studioque placendi
<ov. fast. 4.114>	quae latuere prius, multa reperta ferunt. 
<ov. fast. 4.115>	 hanc quisquam titulo mensis spoliare secundi
<ov. fast. 4.116>	audeat? a nobis sit furor iste procul,
<ov. fast. 4.117>	quid, quod ubique potens templisque frequentibus aucta,
<ov. fast. 4.118>	urbe tamen nostra ius dea maius habet?
<ov. fast. 4.119>	pro Troia, Romane, tua Venus arma ferebat, 
<ov. fast. 4.120>	 cum gemuit teneram cuspide laesa manum:
<ov. fast. 4.121>	caelestesque duas Troiano iudice vicit
<ov. fast. 4.122>	(a! nolim victas hoc meminisse deas!),
<ov. fast. 4.123>	Assaracique nurus dicta est, ut scilicet olim
<ov. fast. 4.124>	magnus Iuleos Caesar haberet avos. 
<ov. fast. 4.125>	 nec Veneri tempus quam ver erat aptius ullum i
<ov. fast. 4.126>	vere nitent terrae, vere remissus ager,
<ov. fast. 4.127>	nunc herbae rupta tellure cacumina tollunt,
<ov. fast. 4.128>	nunc tumido gemmas cortice palmes agit.
<ov. fast. 4.129>	et formosa Venus formoso tempore digna est,
<ov. fast. 4.130>	 utque solet, Marti continuata suo est:
<ov. fast. 4.131>	vere monet curvas materna per aequora puppes
<ov. fast. 4.132>	ire nec hibernas iam timuisse minas.
<ov. fast. 4.133>	Rite deam colitis Latiae matresque nurusque 
<ov. fast. 4.134>	et vos, quis vittae longaque vestis abest. 
<ov. fast. 4.135>	 aurea marmoreo redimicula demite collo,
<ov. fast. 4.136>	demite divitias: tota lavanda dea est.
<ov. fast. 4.137>	aurea siccato redimicula reddite collo:
<ov. fast. 4.138>	nunc alii flores, nunc nova danda rosa est.
<ov. fast. 4.139>	vos quoque sub viridi myrto iubet ipsa lavari:  
<ov. fast. 4.140>	 causaque, cur iubeat (discite!), certa subest
<ov. fast. 4.141>	litore siccabat rorantes nuda capillos:
<ov. fast. 4.142>	viderunt satyri, turba proterva, deam.
<ov. fast. 4.143>	sensit et opposita texit sua corpora myrto:
<ov. fast. 4.144>	tuta fuit facto vosque referre iubet.  
<ov. fast. 4.145>	 discite nunc, quare Fortunae tura Virili
<ov. fast. 4.146>	detis eo, calida qui locus umet aqua.
<ov. fast. 4.147>	accipit ille locus posito velamine cunctas 
<ov. fast. 4.148>	et vitium nudi corporis omne videt; 
<ov. fast. 4.149>	ut tegat hoc celetque viros, Fortuna Virilis 
<ov. fast. 4.150>	 praestat et hoc parvo ture rogata facit,
<ov. fast. 4.151>	nec pigeat tritum niveo cum lacte papaver
<ov. fast. 4.152>	sumere et expressis mella liquata favis;
<ov. fast. 4.153>	cum primum cupido Venus est deducta marito,
<ov. fast. 4.154>	hoc bibit: ex illo tempore nupta fuit. 
<ov. fast. 4.155>	 supplicibus verbis illam placate: sub illa
<ov. fast. 4.156>	et forma et mores et bona fama manet.
<ov. fast. 4.157>	Roma pudicitia proavorum tempore lapsa est:
<ov. fast. 4.158>	Cymaeam, veteres, consuluistis anum.
<ov. fast. 4.159>	templa iubet fieri Veneri, quibus ordine factis  
<ov. fast. 4.160>	 inde Venus verso nomina corde tenet. 
<ov. fast. 4.161>	semper ad Aeneadas placido, pulcherrima, voltu
<ov. fast. 4.162>	respice totque tuas, diva, tuere nurus.
<ov. fast. 4.163>	dum loquor, elatae metuendus acumine caudae
<ov. fast. 4.164>	Scorpios in viridis praecipitatur aquas.  
<ov. fast. 4.165>	 Nox ubi transierit, caelumque rubescere primo
<ov. fast. 4.166>	coeperit, et tactae rore querentur aves,
<ov. fast. 4.167>	semiustamque facem vigilata nocte viator
<ov. fast. 4.168>	ponet, et ad solitum rusticus ibit opus, 
<ov. fast. 4.169>	Pleiades incipient humeros relevare paternos,  
<ov. fast. 4.170>	 quae septem dici, sex tamen esse solent:
<ov. fast. 4.171>	seu quod in amplexum sex hinc venere deorum.
<ov. fast. 4.172>	(nam Steropen Marti concubuisse ferunt,
<ov. fast. 4.173>	Neptuno Alcyonen et te, formosa Celaeno,
<ov. fast. 4.174>	Maian et Electram Taygetemque Iovi),  
<ov. fast. 4.175>	 septima mortali Merope tibi, Sisyphe, nupsit;
<ov. fast. 4.176>	paenitet, et facti sola pudore latet:
<ov. fast. 4.177>	sive quod Electra Troiae spectare ruinas
<ov. fast. 4.178>	non tulit, ante oculos opposuitque manum. 
<ov. fast. 4.179>	Ter sine perpetuo caelum versetur in axe,  
<ov. fast. 4.180>	 ter iungat Titan terque resolvat equos,
<ov. fast. 4.181>	protinus inflexo Berecyntia tibia cornu
<ov. fast. 4.182>	flabit, et Idaeae festa parentis erunt. 
<ov. fast. 4.183>	ibunt semimares et inania tympana tundent,
<ov. fast. 4.184>	aeraque tinnitus aere repulsa dabunt:  
<ov. fast. 4.185>	 ipsa sedens molli comitum cervice feretur
<ov. fast. 4.186>	urbis per medias exululata vias.
<ov. fast. 4.187>	scaena sonat, ludi que vocant, spectate, Quirites,
<ov. fast. 4.188>	et fora Marte suo litigiosa vacent,
<ov. fast. 4.189>	quaerere multa libet, sed me sonus aeris acuti  
<ov. fast. 4.190>	 terret et horrendo lotos adunca sono.
<ov. fast. 4.191>	"da, dea, quem sciter." doctas Cybeleia neptes
<ov. fast. 4.192>	vidit et has curae iussit adesse meae.
<ov. fast. 4.193>	"pandite, mandati memores, Heliconis alumnae,
<ov. fast. 4.194>	gaudeat assiduo cur dea Magna sono." 
<ov. fast. 4.195>	 sic ego, sic Erato (mensis Cythereius illi
<ov. fast. 4.196>	cessit, quod teneri nomen amoris habet):
<ov. fast. 4.197>	"reddita Saturno sors haec erat, "optime regum,
<ov. fast. 4.198>	a nato sceptris excutiere tuis."
<ov. fast. 4.199>	ille suam metuens, ut quaeque erat edita, prolem  
<ov. fast. 4.200>	 devorat, immersam visceribusque tenet.
<ov. fast. 4.201>	saepe Rhea questa est, totiens fecunda nec umquam
<ov. fast. 4.202>	mater, et indoluit fertilitate sua.
<ov. fast. 4.203>	Iuppiter ortus erat (pro magno teste vetustas
<ov. fast. 4.204>	creditur; acceptam parce movere fidem):  
<ov. fast. 4.205>	 veste latens saxum caelesti gutture sedit:
<ov. fast. 4.206>	sic genitor fatis decipiendus erat.
<ov. fast. 4.207>	ardua iamdudum resonat tinnitibus Ide,
<ov. fast. 4.208>	tutus ut infanti vagiat ore puer.
<ov. fast. 4.209>	pars clipeos rudibus, galeas pars tundit inanes:  
<ov. fast. 4.210>	 hoc Curetes habent, hoc Corybantes opus. 
<ov. fast. 4.211>	res latuit, priscique manent imitamina facti;
<ov. fast. 4.212>	aera deae comites raucaque terga movent,
<ov. fast. 4.213>	cymbala pro galeis, pro scutis tympana pulsant;
<ov. fast. 4.214>	tibia dat Phrygios, ut dedit ante, modos." 
<ov. fast. 4.215>	 desierat. coepi: "cur huic genus acre leonum
<ov. fast. 4.216>	praebent insolitas ad iuga curva iubas?"
<ov. fast. 4.217>	desieram. coepit: "feritas mollita per illam
<ov. fast. 4.218>	creditur; id curru testificata suo est."
<ov. fast. 4.219>	"at cur turrifera caput est onerata corona?  
<ov. fast. 4.220>	 an primis turres urbibus illa dedit?"
<ov. fast. 4.221>	annuit. "unde venit" dixi "sua membra secandi
<ov. fast. 4.222>	impetus?" ut tacui, Pieris orsa loqui:
<ov. fast. 4.223>	"Phryx puer in silvis, facie spectabilis, Attis
<ov. fast. 4.224>	turrigeram casto vinxit amore deam.  
<ov. fast. 4.225>	 hunc sibi servari voluit, sua templa tueri,
<ov. fast. 4.226>	et dixit "semper fac puer esse velis."
<ov. fast. 4.227>	ille fidem iussis dedit et "si mentiar," inquit
<ov. fast. 4.228>	"ultima, qua fallam, sit Venus illa mihi."
<ov. fast. 4.229>	fallit et in nympha Sagaritide desinit esse  
<ov. fast. 4.230>	 quod fuit: hinc poenas exigit ira deae.
<ov. fast. 4.231>	Naida volneribus succidit in arbore factis,
<ov. fast. 4.232>	illa perit: fatum Naidos arbor erat.
<ov. fast. 4.233>	hic furit et credens thalami procumbere tectum
<ov. fast. 4.234>	effugit et cursu Dindyma summa petit  
<ov. fast. 4.235>	 et modo "tolle faces!" "remove" modo "verbera!" clamat; 
<ov. fast. 4.236>	saepe Palaestinas iurat adesse deas.
<ov. fast. 4.237>	ille etiam saxo corpus laniavit acuto,
<ov. fast. 4.238>	longaque in immundo pulvere tracta coma est,
<ov. fast. 4.239>	voxque fuit "merui! meritas do sanguine poenas.  
<ov. fast. 4.240>	 a! pereant partes, quae nocuere mihi!
<ov. fast. 4.241>	a! pereant" dicebat adhuc, onus inguinis aufert,
<ov. fast. 4.242>	nullaque sunt subito signa relicta viri.
<ov. fast. 4.243>	venit in exemplum furor hic, mollesque ministri
<ov. fast. 4.244>	caedunt iactatis vilia membra comis." 
<ov. fast. 4.245>	 talibus Aoniae facunda voce Camenae
<ov. fast. 4.246>	reddita quaesiti causa furoris erat.
<ov. fast. 4.247>	"hoc quoque, dux operis, moneas, precor, unde petita
<ov. fast. 4.248>	venerit, an nostra semper in urbe fuit?"
<ov. fast. 4.249>	"Dindymon et Cybelen et amoenam fontibus Iden  
<ov. fast. 4.250>	 semper et Iliacas Mater amavit opes:
<ov. fast. 4.251>	cum Troiam Aeneas Italos portaret in agros,
<ov. fast. 4.252>	est dea sacriferas paene secuta rates,
<ov. fast. 4.253>	sed nondum fatis Latio sua numina posci
<ov. fast. 4.254>	senserat, adsuetis substiteratque locis.  
<ov. fast. 4.255>	 post, ut Roma potens opibus iam saecula quinque
<ov. fast. 4.256>	vidit et edomito sustulit orbe caput,
<ov. fast. 4.257>	carminis Euboici fatalia verba sacerdos
<ov. fast. 4.258>	inspicit; inspectum tale fuisse ferunt:
<ov. fast. 4.259>	"mater abest: matrem iubeo, Romane, requiras.  
<ov. fast. 4.260>	 cum veniet, casta est accipienda manu.
<ov. fast. 4.261>	"obscurae sortis patres ambagibus errant,
<ov. fast. 4.262>	quaeve parens absit, quove petenda loco. 
<ov. fast. 4.263>	consulitur Paean," divum "que arcessite Matrem,"
<ov. fast. 4.264>	inquit "in Idaeo est invenienda iugo."  
<ov. fast. 4.265>	 mittuntur proceres. Phrygiae tunc sceptra tenebat
<ov. fast. 4.266>	Attalus: Ausoniis rem negat ille viris,
<ov. fast. 4.267>	mira canam, longo tremuit cum murmure tellus,
<ov. fast. 4.268>	et sic est adytis diva locuta suis:
<ov. fast. 4.269>	ipsa peti volui, nec sit mora, mitte volentem.  
<ov. fast. 4.270>	 dignus Roma locus, quo deus omnis eat."
<ov. fast. 4.271>	ille soni terrore pavens "proficiscere," dixit
<ov. fast. 4.272>	"nostra eris: in Phrygios Roma refertur avos."
<ov. fast. 4.273>	protinus innumerae caedunt pineta secures
<ov. fast. 4.274>	illa, quibus fugiens Phryx pius usus erat:  
<ov. fast. 4.275>	 mille manus coeunt, et picta coloribus ustis
<ov. fast. 4.276>	caelestum Matrem concava puppis habet,
<ov. fast. 4.277>	illa sui per aquas fertur tutissima nati
<ov. fast. 4.278>	longaque Phrixeae stagna sororis adit
<ov. fast. 4.279>	Rhoeteumque rapax Sigeaque litora transit  
<ov. fast. 4.280>	 et Tenedum et veteres Eetionis opes.
<ov. fast. 4.281>	Cyclades excipiunt, Lesbo post terga relicta,
<ov. fast. 4.282>	quaeque Carysteis frangitur unda vadis.
<ov. fast. 4.283>	transit et Icarium, lapsas ubi perdidit alas
<ov. fast. 4.284>	Icarus et vastae nomina fecit aquae.  
<ov. fast. 4.285>	 tum laeva Creten, dextra Pelopeidas undas
<ov. fast. 4.286>	deserit et Veneris sacra Cythera petit,
<ov. fast. 4.287>	hinc mare Trinacrium, candens ubi tinguere ferrum
<ov. fast. 4.288>	Brontes et Steropes Acmonidesque solent, 
<ov. fast. 4.289>	aequoraque Afra legit Sardoaque regna sinistris 
<ov. fast. 4.290>	 respicit a remis Ausoniamque tenet.
<ov. fast. 4.291>	Ostia contigerat, qua se Tiberinus in altum
<ov. fast. 4.292>	dividit et campo liberiore natat:
<ov. fast. 4.293>	omnis eques mixtaque gravis cum plebe senatus
<ov. fast. 4.294>	obvius ad Tusci fluminis ora venit. 
<ov. fast. 4.295>	 procedunt pariter matres nataeque nurusque
<ov. fast. 4.296>	quaeque colunt sanctos virginitate focos,
<ov. fast. 4.297>	sedula fune viri contento brachia lassant:
<ov. fast. 4.298>	vix subit adversas hospita navis aquas,
<ov. fast. 4.299>	sicca diu fuerat tellus, sitis usserat herbas:  
<ov. fast. 4.300>	 sedit limoso pressa carina vado.
<ov. fast. 4.301>	quisquis adest operi, plus quam pro parte laborat,
<ov. fast. 4.302>	adiuvat et fortis voce sonante manus,
<ov. fast. 4.303>	illa velut medio stabilis sedet insula ponto:
<ov. fast. 4.304>	attoniti monstro stantque paventque viri.  
<ov. fast. 4.305>	 Claudia Quinta genus Clauso referebat ab alto,
<ov. fast. 4.306>	nec facies impar nobilitate fuit:
<ov. fast. 4.307>	casta quidem, sed non et credita: rumor iniquus
<ov. fast. 4.308>	laeserat, et falsi criminis acta rea est;
<ov. fast. 4.309>	cultus et ornatis varie prodisse capillis 
<ov. fast. 4.310>	 obfuit, ad rigidos promptaque lingua senes,
<ov. fast. 4.311>	conscia mens recti famae mendacia risit,
<ov. fast. 4.312>	sed nos in vitium credula turba sumus,
<ov. fast. 4.313>	haec ubi castarum processit ab agmine matrum
<ov. fast. 4.314>	et manibus puram fluminis hausit aquam, 
<ov. fast. 4.315>	 ter caput inrorat, ter tollit in aethera palmas
<ov. fast. 4.316>	(quicumque aspiciunt, mente carere putant)
<ov. fast. 4.317>	summissoque genu voltus in imagine divae 
<ov. fast. 4.318>	figit et hos edit crine iacente sonos:
<ov. fast. 4.319>	"supplicis, alma, tuae, genetrix fecunda deorum,  
<ov. fast. 4.320>	 accipe sub certa condicione preces.
<ov. fast. 4.321>	casta negor. si tu damnas, meruisse fatebor;
<ov. fast. 4.322>	morte luam poenas iudice victa dea.
<ov. fast. 4.323>	sed si crimen abest, tu nostrae pignora vitae
<ov. fast. 4.324>	re dabis et castas casta sequere manus."  
<ov. fast. 4.325>	 dixit et exiguo funem conamine traxit
<ov. fast. 4.326>	(mira, sed et scaena testificata loquar):
<ov. fast. 4.327>	mota dea est sequiturque ducem laudatque sequendo:
<ov. fast. 4.328>	index laetitiae fertur ad astra sonus,
<ov. fast. 4.329>	fluminis ad flexum veniunt (Tiberina priores  
<ov. fast. 4.330>	 atria dixerunt), unde sinister abit.
<ov. fast. 4.331>	nox aderat: querno religant in stipite funem
<ov. fast. 4.332>	dantque levi somno corpora functa cibo.
<ov. fast. 4.333>	lux aderat: querno solvunt a stipite funem;
<ov. fast. 4.334>	ante tamen posito tura dedere foco,  
<ov. fast. 4.335>	 ante coronarunt puppem et sine labe iuvencam
<ov. fast. 4.336>	mactarunt operum coniugiique rudem,
<ov. fast. 4.337>	est locus, in Tiberim qua lubricus influit Almo
<ov. fast. 4.338>	et nomen magno perdit in amne minor:
<ov. fast. 4.339>	illic purpurea canus cum veste sacerdos  
<ov. fast. 4.340>	 Almonis dominam sacraque lavit aquis,
<ov. fast. 4.341>	exululant comites, furiosaque tibia flatur,
<ov. fast. 4.342>	et feriunt molles taurea terga manus.
<ov. fast. 4.343>	Claudia praecedit laeto celeberrima voltu,
<ov. fast. 4.344>	credita vix tandem teste pudica dea;  
<ov. fast. 4.345>	 ipsa sedens plaustro porta est invecta Capena:
<ov. fast. 4.346>	sparguntur iunctae flore recente boves. 
<ov. fast. 4.347>	Nasica accepit, templi non perstitit auctor:
<ov. fast. 4.348>	Augustus nunc est, ante Metellus erat."
<ov. fast. 4.349>	substitit hic Erato, mora fit; sic cetera quaero:  
<ov. fast. 4.350>	 "dic," inquam "parva cur stipe quaerat opes."
<ov. fast. 4.351>	"contulit aes populus, de quo delubra Metellus
<ov. fast. 4.352>	fecit," ait "dandae mos stipis inde manet."
<ov. fast. 4.353>	cur vicibus factis ineant convivia, quaero,
<ov. fast. 4.354>	tunc magis, indictas concelebrentque dapes  
<ov. fast. 4.355>	 "quod bene mutant sedem Berecyntia," dixit
<ov. fast. 4.356>	"captant mutatis sedibus omen idem."
<ov. fast. 4.357>	institeram, quare primi Megalesia ludi
<ov. fast. 4.358>	urbe forent nostra, cum dea (sensit enim)
<ov. fast. 4.359>	"illa deos" inquit "peperit, cessere parenti,  
<ov. fast. 4.360>	 principiumque dati Mater honoris habet."
<ov. fast. 4.361>	"cur igitur Gallos, qui se excidere, vocamus,
<ov. fast. 4.362>	cum tanto a Phrygia Gallica distet humus?"
<ov. fast. 4.363>	"inter" ait "viridem Cybelen altasque Celaenas
<ov. fast. 4.364>	amnis it insana, nomine Gallus, aqua.  
<ov. fast. 4.365>	 qui bibit inde, furit: procul hinc discedite, quis est
<ov. fast. 4.366>	cura bonae mentis: qui bibit inde, furit.",
<ov. fast. 4.367>	"non pudet herbosum" dixi "posuisse moretum
<ov. fast. 4.368>	in dominae mensis, an sua causa subest?"
<ov. fast. 4.369>	"lacte mero veteres usi narrantur et herbis,  
<ov. fast. 4.370>	 sponte sua si quas terra ferebat" ait.
<ov. fast. 4.371>	"candidus elisae miscetur caseus herbae,
<ov. fast. 4.372>	cognoscat priscos ut dea prisca cibos."  
<ov. fast. 4.373>	Postera cum caelo motis Pallantias astris
<ov. fast. 4.374>	fulserit, et niveos Luna levarit equos,  
<ov. fast. 4.375>	 qui dicet "quondam sacrata est colle Quirini
<ov. fast. 4.376>	hac Fortuna die Publica," verus erit. 
<ov. fast. 4.377>	Tertia lux (memini) ludis erat, ac mihi quidam
<ov. fast. 4.378>	spectanti senior continuusque loco
<ov. fast. 4.379>	"haec" ait "illa dies, Libycis qua Caesar in oris  
<ov. fast. 4.380>	 perfida magnanimi contudit arma Iubae.
<ov. fast. 4.381>	dux mihi Caesar erat, sub quo meruisse tribunus
<ov. fast. 4.382>	glorior: officio praefuit ille meo.
<ov. fast. 4.383>	hanc ego militia sedem, tu pace parasti,
<ov. fast. 4.384>	inter bis quinos usus honore viros." 
<ov. fast. 4.385>	 plura locuturi subito seducimur imbre:
<ov. fast. 4.386>	pendula caelestis Libra movebat aquas.
<ov. fast. 4.387>	Ante tamen, quam summa dies spectacula sistat,
<ov. fast. 4.388>	ensifer Orion aequore mersus erit. 
<ov. fast. 4.389>	Proxima victricem cum Romam inspexerit Eos,  
<ov. fast. 4.390>	 et dederit Phoebo stella fugata locum, 
<ov. fast. 4.391>	circus erit pompa celeber numeroque deorum,
<ov. fast. 4.392>	primaque ventosis palma petetur equis. 
<ov. fast. 4.393>	Hinc Cereris ludi. non est opus indice causae;
<ov. fast. 4.394>	sponte deae munus promeritumque patet.  
<ov. fast. 4.395>	 panis erat primis virides mortalibus herbae,
<ov. fast. 4.396>	quas tellus nullo sollicitante dabat;
<ov. fast. 4.397>	et modo carpebant vivax e cespite gramen,
<ov. fast. 4.398>	nunc epulae tenera fronde cacumen erant,
<ov. fast. 4.399>	postmodo glans nata est: bene erat iam glande reperta, 
<ov. fast. 4.400>	 duraque magnificas quercus habebat opes.
<ov. fast. 4.401>	prima Ceres homine ad meliora alimenta vocato
<ov. fast. 4.402>	mutavit glandes utiliore cibo.
<ov. fast. 4.403>	illa iugo tauros collum praebere coegit:
<ov. fast. 4.404>	tunc primum soles eruta vidit humus.  
<ov. fast. 4.405>	aes erat in pretio, chalybeia massa latebat:
<ov. fast. 4.406>	eheu! perpetuo debuit illa tegi.
<ov. fast. 4.407>	pace Ceres laeta est; et vos orate, coloni,
<ov. fast. 4.408>	perpetuam pacem pacificumque ducem,
<ov. fast. 4.409>	farra deae micaeque licet salientis honorem  
<ov. fast. 4.410>	 detis et in veteres turea grana focos,
<ov. fast. 4.411>	et, si tura aberunt, unctas accendite taedas:
<ov. fast. 4.412>	parva bonae Cereri, sint modo casta, placent,
<ov. fast. 4.413>	a bove succincti cultros removete ministri:
<ov. fast. 4.414>	bos aret; ignavam sacrificate suem.  
<ov. fast. 4.415>	 apta iugo cervix non est ferienda securi:
<ov. fast. 4.416>	vivat et in dura saepe laboret humo.  
<ov. fast. 4.417>	Exigit ipse locus, raptus ut virginis edam:
<ov. fast. 4.418>	plura recognosces, pauca docendus eris.
<ov. fast. 4.419>	terra tribus scopulis vastum procurrit in aequor  
<ov. fast. 4.420>	 Trinacris, a positu nomen adepta loci,
<ov. fast. 4.421>	grata domus Cereri, multas ea possidet urbes,
<ov. fast. 4.422>	in quibus est culto fertilis Henna solo.
<ov. fast. 4.423>	frigida caelestum matres Arethusa vocarat:
<ov. fast. 4.424>	venerat ad sacras et dea flava dapes.  
<ov. fast. 4.425>	 filia, consuetis ut erat comitata puellis,
<ov. fast. 4.426>	errabat nudo per sua prata pede.
<ov. fast. 4.427>	valle sub umbrosa locus est aspergine multa
<ov. fast. 4.428>	uvidus ex alto desilientis aquae.
<ov. fast. 4.429>	tot fuerant illic, quot habet natura, colores,  
<ov. fast. 4.430>	 pictaque dissimili flore nitebat humus.
<ov. fast. 4.431>	quam simul aspexit, "comites, accedite" dixit
<ov. fast. 4.432>	"et mecum plenos flore referte sinus."
<ov. fast. 4.433>	praeda puellares animos prolectat inanis,
<ov. fast. 4.434>	et non sentitur sedulitate labor.  
<ov. fast. 4.435>	 haec implet lento calathos e vimine nexos,
<ov. fast. 4.436>	haec gremium, laxos degravat illa sinus:
<ov. fast. 4.437>	illa legit calthas, huic sunt violaria curae,
<ov. fast. 4.438>	illa papavereas subsecat ungue comas:
<ov. fast. 4.439>	has, hyacinthe, tenes; illas, amarante, moraris:  
<ov. fast. 4.440>	 pars thyma, pars rorem, pars meliloton amat.
<ov. fast. 4.441>	plurima lecta rosa est, sunt et sine nomine flores;
<ov. fast. 4.442>	ipsa crocos tenues liliaque alba legit,
<ov. fast. 4.443>	carpendi studio paulatim longius itur,
<ov. fast. 4.444>	et dominam casu nulla secuta comes.  
<ov. fast. 4.445>	 hanc videt et visam patruus velociter aufert 
<ov. fast. 4.446>	regnaque caeruleis in sua portat equis,
<ov. fast. 4.447>	illa quidem clamabat "io, carissima mater,
<ov. fast. 4.448>	auferor!" ipsa suos abscideratque sinus:
<ov. fast. 4.449>	panditur interea Diti via, namque diurnum  
<ov. fast. 4.450>	 lumen inadsueti vix patiuntur equi.
<ov. fast. 4.451>	at chorus aequalis, cumulatis flore canistris,
<ov. fast. 4.452>	"Persephone," clamant "ad tua dona veni!"
<ov. fast. 4.453>	ut clamata silet, montes ululatibus implent
<ov. fast. 4.454>	et feriunt maesta pectora nuda manu.  
<ov. fast. 4.455>	 attonita est plangore Ceres (modo venerat Hennam)
<ov. fast. 4.456>	nec mora, "me miseram! filia," dixit "ubi es?"
<ov. fast. 4.457>	mentis inops rapitur, quales audire solemus
<ov. fast. 4.458>	Threicias fusis maenadas ire comis,
<ov. fast. 4.459>	ut vitulo mugit sua mater ab ubere rapto  
<ov. fast. 4.460>	 et quaerit fetus per nemus omne suos:
<ov. fast. 4.461>	sic dea nec retinet gemitus et concita cursu 
<ov. fast. 4.462>	fertur et a campis incipit, Henna, tuis.
<ov. fast. 4.463>	inde puellaris nacta est vestigia plantae
<ov. fast. 4.464>	et pressam noto pondere vidit humum;  
<ov. fast. 4.465>	 forsitan illa dies erroris summa fuisset,
<ov. fast. 4.466>	si non turbassent signa reperta sues.
<ov. fast. 4.467>	iamque Leontinos Amenanaque flumina cursu
<ov. fast. 4.468>	praeterit et ripas, herbifer Aci, tuas;
<ov. fast. 4.469>	praeterit et Cyanen et fontes lenis Anapi  
<ov. fast. 4.470>	 et te, verticibus non adeunde Gela.
<ov. fast. 4.471>	liquerat Ortygien Megareaque Pantagienque,
<ov. fast. 4.472>	quaque Symaetheas accipit aequor aquas,
<ov. fast. 4.473>	antraque Cyclopum positis exusta caminis,
<ov. fast. 4.474>	quique locus curvae nomina falcis habet,  
<ov. fast. 4.475>	 Himeraque et Didymen Acragantaque Tauromenumque
<ov. fast. 4.476>	sacrarumque Melan pascua laeta boum.
<ov. fast. 4.477>	hinc Camerinan adit Thapsonque et Heloria Tempe.
<ov. fast. 4.478>	quaque iacet Zephyro semper apertus Eryx.
<ov. fast. 4.479>	iamque Peloriadem Lilybaeaque, iamque Pachynon  
<ov. fast. 4.480>	 lustrarat, terrae cornua trina suae.
<ov. fast. 4.481>	quacumque ingreditur, miseris loca cuncta querellis
<ov. fast. 4.482>	implet, ut amissum cum gemit ales Ityn,
<ov. fast. 4.483>	perque vices modo "Persephone!" modo "filia!" clamat,
<ov. fast. 4.484>	clamat et alternis nomen utrumque ciet.  
<ov. fast. 4.485>	 sed neque Persephone Cererem nec filia matrem
<ov. fast. 4.486>	audit, et alternis nomen utrumque perit;
<ov. fast. 4.487>	unaque, pastorem vidisset an arva colentem,
<ov. fast. 4.488>	vox erat "hac gressus ecqua puella tufit?"
<ov. fast. 4.489>	iam color unus inest rebus, tenebrisque teguntur  
<ov. fast. 4.490>	 omnia, iam vigiles conticuere canes:
<ov. fast. 4.491>	alta iacet vasti super ora Typhoeos Aetne,
<ov. fast. 4.492>	cuius anhelatis ignibus ardet humus;
<ov. fast. 4.493>	illic accendit geminas pro lampade pinus:
<ov. fast. 4.494>	hinc Cereris sacris nunc quoque taeda datur.  
<ov. fast. 4.495>	 est specus exesi structura pumicis asper,
<ov. fast. 4.496>	non homini regio, non adeunda ferae:
<ov. fast. 4.497>	quo simul ac venit, frenatos curribus angues
<ov. fast. 4.498>	iungit et aequoreas sicca pererrat aquas,
<ov. fast. 4.499>	effugit et Syrtes et te, Zanclaea Charybdis,  
<ov. fast. 4.500>	 et vos, Nisaei, naufraga monstra, canes,
<ov. fast. 4.501>	Hadriacumque patens late bimaremque Corinthum:
<ov. fast. 4.502>	sic venit ad portus, Attica terra, tuos. 
<ov. fast. 4.503>	hic primum sedit gelido maestissima saxo:
<ov. fast. 4.504>	illud Cecropidae nunc quoque triste vocant.  
<ov. fast. 4.505>	 sub Iove duravit multis inmota diebus,
<ov. fast. 4.506>	et lunae patiens et pluvialis aquae,
<ov. fast. 4.507>	fors sua cuique loco est: quod nunc Cerialis Eleusin
<ov. fast. 4.508>	dicitur, hoc Celei rura fuere senis.
<ov. fast. 4.509>	ille domum glandes excussaque mora rubetis  
<ov. fast. 4.510>	 portat et arsuris arida ligna focis.
<ov. fast. 4.511>	filia parva duas redigebat monte capellas,
<ov. fast. 4.512>	et tener in cunis filius aeger erat.
<ov. fast. 4.513>	"mater!" ait virgo (mota est dea nomine matris)
<ov. fast. 4.514>	"quid facis in solis incomitata locis?" 
<ov. fast. 4.515>	 restitit et senior, quamvis onus urget, et orat,
<ov. fast. 4.516>	tecta suae subeat quantulacumque casae.
<ov. fast. 4.517>	illa negat, simularat anum mitraque capillos
<ov. fast. 4.518>	presserat. instanti talia dicta refert:
<ov. fast. 4.519>	"sospes eas semperque parens! mihi filia rapta est.  
<ov. fast. 4.520>	 heu, melior quanto sors tua sorte mea est!"
<ov. fast. 4.521>	dixit, et ut lacrimae (neque enim lacrimare deorum est)
<ov. fast. 4.522>	decidit in tepidos lucida gutta sinus,
<ov. fast. 4.523>	flent pariter molles animis virgoque senexque;
<ov. fast. 4.524>	e quibus haec iusti verba fuere senis:  
<ov. fast. 4.525>	 "sic tibi, quam raptam quaeris, sit filia sospes,
<ov. fast. 4.526>	surge nec exiguae despice tecta casae."
<ov. fast. 4.527>	cui dea "duc!" inquit "scisti, qua cogere posses,"
<ov. fast. 4.528>	seque levat saxo subsequiturque senem,
<ov. fast. 4.529>	dux comiti narrat, quam sit sibi filius aeger  
<ov. fast. 4.530>	 nec capiat somnos invigiletque malis. 
<ov. fast. 4.531>	illa soporiferum, parvos initura penates,
<ov. fast. 4.532>	colligit agresti lene papaver humo;
<ov. fast. 4.533>	dum legit, oblito fertur gustasse palato
<ov. fast. 4.534>	longamque imprudens exsoluisse famem.  
<ov. fast. 4.535>	 quae quia principio posuit ieiunia noctis,
<ov. fast. 4.536>	tempus habent mystae sidera visa cibi.
<ov. fast. 4.537>	limen ut intravit, luctus videt omnia plena:
<ov. fast. 4.538>	iam spes in puero nulla salutis erat.
<ov. fast. 4.539>	matre salutata (mater Metanira vocatur)  
<ov. fast. 4.540>	 iungere dignata est os puerile suo.
<ov. fast. 4.541>	pallor abit, subitasque vident in corpore vires:
<ov. fast. 4.542>	tantus caelesti venit ab ore vigor.
<ov. fast. 4.543>	tota domus laeta est, hoc est materque paterque
<ov. fast. 4.544>	nataque: tres illi tota fuere domus.  
<ov. fast. 4.545>	 mox epulas ponunt, liquefacta coagula lacte
<ov. fast. 4.546>	pomaque et in ceris aurea mella suis.
<ov. fast. 4.547>	abstinet alma Ceres somnique papavera causas
<ov. fast. 4.548>	dat tibi cum tepido lacte bibenda, puer.
<ov. fast. 4.549>	noctis erat medium placidique silentia somni:  
<ov. fast. 4.550>	 Triptolemum gremio sustulit illa suo
<ov. fast. 4.551>	terque manu permulsit eum, tria carmina dixit,
<ov. fast. 4.552>	carmina mortali non referenda sono,
<ov. fast. 4.553>	inque foco corpus pueri vivente favilla
<ov. fast. 4.554>	obruit, humanum purget ut ignis onus.  
<ov. fast. 4.555>	 excutitur somno stulte pia mater et amens
<ov. fast. 4.556>	"quid facis?" exclamat membraque ab igne rapit.
<ov. fast. 4.557>	cui dea "dum non es" dixit "scelerata, fuisti:
<ov. fast. 4.558>	inrita materno sunt mea dona metu.
<ov. fast. 4.559>	iste quidem mortalis erit, sed primus arabit  
<ov. fast. 4.560>	 et seret et culta praemia tollet humo." 
<ov. fast. 4.561>	dixit et egrediens nubem trahit inque dracones
<ov. fast. 4.562>	transit et alifero tollitur axe Ceres.
<ov. fast. 4.563>	Sunion expositum Piraeaque tuta recessu
<ov. fast. 4.564>	linquit et in dextrum quae iacet ora latus.  
<ov. fast. 4.565>	 hinc init Aegaeum, quo Cycladas aspicit omnes,
<ov. fast. 4.566>	Ioniumque rapax Icariumque legit,
<ov. fast. 4.567>	perque urbes Asiae longum petit Hellespontum,
<ov. fast. 4.568>	diversumque locis alta pererrat iter.
<ov. fast. 4.569>	nam modo turilegos Arabas, modo despicit Indos,  
<ov. fast. 4.570>	 hinc Libys, hinc Meroe siccaque terra subest;
<ov. fast. 4.571>	nunc adit Hesperios Rhenum Rhodanumque Padumque
<ov. fast. 4.572>	teque, future parens, Thybri, potentis aquae,
<ov. fast. 4.573>	quo feror? inmensum est erratas dicere terras:
<ov. fast. 4.574>	praeteritus Cereri nullus in orbe locus.  
<ov. fast. 4.575>	 errat et in caelo liquidique inmunia ponti
<ov. fast. 4.576>	adloquitur gelido proxima signa polo:
<ov. fast. 4.577>	"Parrhasides stellae (namque omnia nosse potestis,
<ov. fast. 4.578>	aequoreas numquam cum subeatis aquas),
<ov. fast. 4.579>	Persephonen natam miserae monstrate parenti!" 
<ov. fast. 4.580>	 dixerat, huic Helice talia verba refert:
<ov. fast. 4.581>	"crimine nox vacua est; Solem de virgine rapta
<ov. fast. 4.582>	consule, qui late facta diurna videt."
<ov. fast. 4.583>	Sol aditus "quam quaeris," ait "ne vana labores,
<ov. fast. 4.584>	nupta Iovis fratri tertia regna tenet." 
<ov. fast. 4.585>	questa diu secum, sic est adfata Tonantem,
<ov. fast. 4.586>	maximaque in voltu signa dolentis erant:
<ov. fast. 4.587>	"si memor es, de quo mihi sit Proserpina nata,
<ov. fast. 4.588>	dimidium curae debet habere tuae. 
<ov. fast. 4.589>	orbe pererrato sola est iniuria facti  
<ov. fast. 4.590>	 cognita: commissi praemia raptor habet.
<ov. fast. 4.591>	at neque Persephone digna est praedone marito,
<ov. fast. 4.592>	nec gener hoc nobis more parandus erat.
<ov. fast. 4.593>	quid gravius victore Gyge captiva tulissem,
<ov. fast. 4.594>	quam nunc te caeli sceptra tenente tuli?  
<ov. fast. 4.595>	 verum impune ferat, nos haec patiemur inultae;
<ov. fast. 4.596>	reddat et emendet facta priora novis."
<ov. fast. 4.597>	Iuppiter hanc lenit factumque excusat amore,
<ov. fast. 4.598>	"nec gener est nobis ille pudendus" ait.
<ov. fast. 4.599>	"non ego nobilior: posita est mihi regia caelo,  
<ov. fast. 4.600>	 possidet alter aquas, alter inane chaos,
<ov. fast. 4.601>	sed si forte tibi non est mutabile pectus,
<ov. fast. 4.602>	statque semel iuncti rumpere vincla tori,
<ov. fast. 4.603>	hoc quoque temptemus, siquidem ieiuna remansit;
<ov. fast. 4.604>	si minus, inferni coniugis uxor erit." 
<ov. fast. 4.605>	 Tartara iussus adit sumptis Caducifer alis
<ov. fast. 4.606>	speque redit citius visaque certa refert:
<ov. fast. 4.607>	"rapta tribus" dixit "solvit ieiunia granis,
<ov. fast. 4.608>	Punica quae lento cortice poma tegunt."
<ov. fast. 4.609>	non secus indoluit, quam si modo rapta fuisset,  
<ov. fast. 4.610>	 maesta parens, longa vixque refecta mora est,
<ov. fast. 4.611>	atque ita "nec nobis caelum est habitabile" dixit;
<ov. fast. 4.612>	"Taenaria recipi me quoque valle iube."
<ov. fast. 4.613>	et factura fuit, pactus nisi Iuppiter esset,
<ov. fast. 4.614>	bis tribus ut caelo mensibus illa foret.  
<ov. fast. 4.615>	 tum demum voltumque Ceres animumque recepit 
<ov. fast. 4.616>	imposuitque suae spicea serta comae;
<ov. fast. 4.617>	largaque provenit cessatis messis in arvis,
<ov. fast. 4.618>	et vix congestas area cepit opes.
<ov. fast. 4.619>	alba decent Cererem: vestis Cerialibus albas  
<ov. fast. 4.620>	 sumite; nunc pulli velleris usus abest. 
<ov. fast. 4.621>	Occupat Aprilis Idus cognomine Victor
<ov. fast. 4.622>	Iuppiter: hac illi sunt data templa die.
<ov. fast. 4.623>	hac quoque, ni fallor, populo dignissima nostro
<ov. fast. 4.624>	atria Libertas coepit habere sua.  
<ov. fast. 4.625>	 Luce secutura tutos pete, navita, portus:
<ov. fast. 4.626>	ventus ab occasu grandine mixtus erit. sit
<ov. fast. 4.627>	hcet ut fuerit, tamen hac Mutinensia Caesar
<ov. fast. 4.628>	grandine militia perculit arma sua. 
<ov. fast. 4.629>	Tertia post Veneris cum lux surrexerit Idus,  
<ov. fast. 4.630>	 pontifices, forda sacra litate bove.
<ov. fast. 4.631>	forda ferens bos est fecundaque, dicta ferendo:
<ov. fast. 4.632>	hinc etiam fetus nomen habere putant,
<ov. fast. 4.633>	nunc gravidum pecus est, gravidae quoque semine terrae:
<ov. fast. 4.634>	Telluri plenae victima plena datur.  
<ov. fast. 4.635>	 pars cadit arce Iovis, ter denas curia vaccas
<ov. fast. 4.636>	accipit et largo sparsa cruore madet. 
<ov. fast. 4.637>	ast ubi visceribus vitulos rapuere ministri
<ov. fast. 4.638>	sectaque fumosis exta dedere focis,
<ov. fast. 4.639>	igne cremat vitulos quae natu maxima virgo est,  
<ov. fast. 4.640>	 luce Palis populos purget ut ille cinis,
<ov. fast. 4.641>	rege Numa, fructu non respondente labori,
<ov. fast. 4.642>	inrita decepti vota colentis erant,
<ov. fast. 4.643>	nam modo siccus erat gelidis aquilonibus annus,
<ov. fast. 4.644>	nunc ager assidua luxuriabat aqua:  
<ov. fast. 4.645>	 saepe Ceres primis dominum fallebat in herbis,
<ov. fast. 4.646>	et levis obsesso stabat avena solo,
<ov. fast. 4.647>	et pecus ante diem partus edebat acerbos,
<ov. fast. 4.648>	agnaque nascendo saepe necabat ovem.
<ov. fast. 4.649>	silva vetus nullaque diu violata securi  
<ov. fast. 4.650>	 stabat, Maenalio sacra relicta deo:
<ov. fast. 4.651>	ille dabat tacitis animo responsa quieto
<ov. fast. 4.652>	noctibus, hic geminas rex Numa mactat oves.
<ov. fast. 4.653>	prima cadit Fauno, leni cadit altera Somno:
<ov. fast. 4.654>	sternitur in duro vellus utrumque solo.  
<ov. fast. 4.655>	 bis caput intonsum fontana spargitur unda,
<ov. fast. 4.656>	bis sua faginea tempora fronde tegit,
<ov. fast. 4.657>	usus abest Veneris, nec fas animalia mensis
<ov. fast. 4.658>	ponere, nec digitis anulus ullus inest,
<ov. fast. 4.659>	veste rudi tectus supra nova vellera corpus  
<ov. fast. 4.660>	 ponit, adorato per sua verba deo.
<ov. fast. 4.661>	interea placidam redimita papavere frontem
<ov. fast. 4.662>	nox venit et secum somnia nigra trahit.
<ov. fast. 4.663>	Faunus adest, oviumque premens pede vellera duro
<ov. fast. 4.664>	edidit a dextro talia verba toro:  
<ov. fast. 4.665>	 "morte boum tibi, rex, Tellus placanda duarum: 
<ov. fast. 4.666>	det sacris animas una iuvenca duas."
<ov. fast. 4.667>	excutitur terrore quies: Numa visa revolvit
<ov. fast. 4.668>	et secum ambages caecaque iussa refert,
<ov. fast. 4.669>	expedit errantem nemori gratissima coniunx  
<ov. fast. 4.670>	 et dixit "gravidae posceris exta bovis."
<ov. fast. 4.671>	exta bovis gravidae dantur, fecundior annus
<ov. fast. 4.672>	provenit, et fructum terra pecusque ferunt,
<ov. fast. 4.673>	hanc quondam Cytherea diem properantius ire
<ov. fast. 4.674>	iussit et admissos praecipitavit equos,  
<ov. fast. 4.675>	 ut titulum imperii quam primum luce sequenti
<ov. fast. 4.676>	Augusto iuveni prospera bella darent. 
<ov. fast. 4.677>	Sed iam praeteritas quartus tibi Lucifer Idus
<ov. fast. 4.678>	respicit: hac Hyades Dorida nocte tenent. 
<ov. fast. 4.679>	Tertia post Hyadas cum lux erit orta remotas  
<ov. fast. 4.680>	 carcere partitos Circus habebit equos,
<ov. fast. 4.681>	cur igitur missae vinctis ardentia taedis
<ov. fast. 4.682>	terga ferant volpes, causa docenda mihi est.
<ov. fast. 4.683>	frigida Carseolis nec olivis apta ferendis
<ov. fast. 4.684>	terra, sed ad segetes ingeniosus ager;  
<ov. fast. 4.685>	 hac ego Pelignos, natalia rura, petebam,
<ov. fast. 4.686>	parva, sed assiduis uvida semper aquis. 
<ov. fast. 4.687>	hospitis antiqui solitas intravimus aedes;
<ov. fast. 4.688>	dempserat emeritis iam iuga Phoebus equis.
<ov. fast. 4.689>	is mihi multa quidem, sed et haec narrare solebat,  
<ov. fast. 4.690>	 unde meum praesens instrueretur opus:
<ov. fast. 4.691>	"hoc" ait "in campo" (campumque ostendit) "habebat
<ov. fast. 4.692>	rus breve cum duro parca colona viro.
<ov. fast. 4.693>	ille suam peragebat humum, sive usus aratri
<ov. fast. 4.694>	seu curvae falcis sive bidentis erat.  
<ov. fast. 4.695>	 haec modo verrebat stantem tibicine villam,
<ov. fast. 4.696>	nunc matris plumis ova fovenda dabat,
<ov. fast. 4.697>	aut virides malvas aut fungos colligit albos,
<ov. fast. 4.698>	aut humilem grato calfacit igne focum,
<ov. fast. 4.699>	et tamen assiduis exercet brachia telis  
<ov. fast. 4.700>	 adversusque minas frigoris arma parat,
<ov. fast. 4.701>	filius huius erat primo lascivus in aevo
<ov. fast. 4.702>	addideratque annos ad duo lustra duo
<ov. fast. 4.703>	is capit extremi volpem convalle salicti:
<ov. fast. 4.704>	abstulerat multas illa cohortis aves.  
<ov. fast. 4.705>	 captivam stipula faenoque involvit et ignes
<ov. fast. 4.706>	admovet: urentes effugit illa manus:
<ov. fast. 4.707>	qua fugit, incendit vestitos messibus agros;
<ov. fast. 4.708>	damnosis vires ignibus aura dabat,
<ov. fast. 4.709>	factum abiit, monumenta manent; nam dicere certa  
<ov. fast. 4.710>	 nunc quoque lex volpem Carseolana vetat;
<ov. fast. 4.711>	utque luat poenas gens haec Cerialibus ardet,
<ov. fast. 4.712>	quoque modo segetes perdidit, ipsa perit." 
<ov. fast. 4.713>	Proxima cum veniet terras visura patentes
<ov. fast. 4.714>	Memnonis in roseis lutea mater equis,  
<ov. fast. 4.715>	 de duce lanigeri pecoris, qui prodidit Hellen,
<ov. fast. 4.716>	sol abit: egresso victima maior adest.
<ov. fast. 4.717>	vacca sit an taurus, non est cognoscere promptum:
<ov. fast. 4.718>	pars prior apparet, posteriora latent.
<ov. fast. 4.719>	seu tamen est taurus sive est hoc femina signum,  
<ov. fast. 4.720>	 Iunone invita munus amoris habet. 
<ov. fast. 4.721>	Nox abiit, oriturque Aurora. Parilia poscor:
<ov. fast. 4.722>	non poscor frustra, si favet alma Pales,
<ov. fast. 4.723>	alma Pales, faveas pastoria sacra canenti,
<ov. fast. 4.724>	prosequor officio si tua festa meo.  
<ov. fast. 4.725>	 certe ego de vitulo cinerem stipulasque fabalis
<ov. fast. 4.726>	saepe tuli plena, februa casta, manu:
<ov. fast. 4.727>	certe ego transilui positas ter in ordine flammas,
<ov. fast. 4.728>	udaque roratas laurea misit aquas,
<ov. fast. 4.729>	mota dea est operique favet: navalibus exit  
<ov. fast. 4.730>	 puppis, habent ventos iam mea vela suos.
<ov. fast. 4.731>	i, pete virginea, populus, suffimen ab ara:
<ov. fast. 4.732>	Vesta dabit, Vestae munere purus eris.
<ov. fast. 4.733>	sanguis equi suffimen erit vitulique favilla,
<ov. fast. 4.734>	tertia res durae culmen inane fabae.  
<ov. fast. 4.735>	 pastor, oves saturas ad prima crepuscula lustra:
<ov. fast. 4.736>	unda prius spargat, virgaque verrat humum,
<ov. fast. 4.737>	frondibus et fixis decorentur ovilia ramis,
<ov. fast. 4.738>	et tegat ornatas longa corona fores. 
<ov. fast. 4.739>	caerulei fiant puro de sulphure fumi,  
<ov. fast. 4.740>	 tactaque fumanti sulphure balet ovis.
<ov. fast. 4.741>	ure mares oleas taedamque herbasque Sabinas,
<ov. fast. 4.742>	et crepet in mediis laurus adusta focis,
<ov. fast. 4.743>	libaque de milio milii fiscella sequatur:
<ov. fast. 4.744>	rustica praecipue est hoc dea laeta cibo.  
<ov. fast. 4.745>	 adde dapes mulctramque suas, dapibusque resectis
<ov. fast. 4.746>	silvicolam tepido lacte precare Palem.
<ov. fast. 4.747>	"consule" dic "pecori pariter pecorisque magistris:
<ov. fast. 4.748>	effugiat stabulis noxa repulsa meis.
<ov. fast. 4.749>	sive sacro pavi sedive sub arbore sacra,  
<ov. fast. 4.750>	 pabulaque e bustis inscia carpsit ovis:
<ov. fast. 4.751>	si nemus intravi vetitum, nostrisve fugatae
<ov. fast. 4.752>	sunt oculis nymphae semicaperque deus:
<ov. fast. 4.753>	si mea falx ramo lucum spoliavit opaco,
<ov. fast. 4.754>	unde data est aegrae fiscina frondis ovi:  
<ov. fast. 4.755>	 da veniam culpae, nec, dum degrandinet, obsit
<ov. fast. 4.756>	agresti fano supposuisse pecus,
<ov. fast. 4.757>	nec noceat turbasse lacus, ignoscite, nymphae,
<ov. fast. 4.758>	mota quod obscuras ungula fecit aquas,
<ov. fast. 4.759>	tu, dea, pro nobis fontes fontanaque placa  
<ov. fast. 4.760>	 numina, tu sparsos per nemus omne deos.
<ov. fast. 4.761>	nec Dryadas nec nos videamus labra Dianae,
<ov. fast. 4.762>	nec Faunum, medio cum premit arva die.
<ov. fast. 4.763>	pelle procul morbos; valeant hominesque gregesque,
<ov. fast. 4.764>	et valeant vigiles, provida turba, canes.  
<ov. fast. 4.765>	 neve minus multos redigam, quam mane fuerunt,
<ov. fast. 4.766>	neve gemam referens vellera rapta lupo.
<ov. fast. 4.767>	absit iniqua fames: herbae frondesque supersint,
<ov. fast. 4.768>	quaeque lavent artus quaeque bibantur aquae. 
<ov. fast. 4.769>	ubera plena premam, referat mihi caseus aera,  
<ov. fast. 4.770>	 dentque viam liquido vimina rara sero.
<ov. fast. 4.771>	sitque salax aries, conceptaque semina coniunx
<ov. fast. 4.772>	reddat, et in stabulo multa sit agna meo.
<ov. fast. 4.773>	lanaque proveniat nullas laesura puellas,
<ov. fast. 4.774>	mollis et ad teneras quamlibet apta manus.  
<ov. fast. 4.775>	 quae precor eveniant, et nos faciemus ad annum
<ov. fast. 4.776>	pastorum dominae grandia liba Pali."
<ov. fast. 4.777>	his dea placanda est: haec tu conversus ad ortus
<ov. fast. 4.778>	dic quater et vivo perlue rore manus,
<ov. fast. 4.779>	tum licet adposita, veluti cratere, camella  
<ov. fast. 4.780>	 lac niveum potes purpureamque sapam;
<ov. fast. 4.781>	moxque per ardentes stipulae crepitantis acervos
<ov. fast. 4.782>	traicias celeri strenua membra pede.
<ov. fast. 4.783>	expositus mos est: moris mihi restat origo:
<ov. fast. 4.784>	turba facit dubium coeptaque nostra tenet.  
<ov. fast. 4.785>	 omnia purgat edax ignis vitiumque metallis
<ov. fast. 4.786>	excoquit: idcirco cum duce purgat ovis.
<ov. fast. 4.787>	an, quia cunctarum contraria semina rerum
<ov. fast. 4.788>	sunt duo discordes, ignis et unda, dei,
<ov. fast. 4.789>	iunxerunt elementa patres aptumque putarunt  
<ov. fast. 4.790>	 ignibus et sparsa tangere corpus aqua?
<ov. fast. 4.791>	an, quod in his vitae causa est, haec perdidit exul,
<ov. fast. 4.792>	his nova fit coniunx, haec duo magna putant?
<ov. fast. 4.793>	vix equidem credo: sunt qui Phaethonta referri
<ov. fast. 4.794>	credant et nimias Deucalionis aquas.  
<ov. fast. 4.795>	 pars quoque, cum saxis pastores saxa feribant,
<ov. fast. 4.796>	scintillam subito prosiluisse ferunt;
<ov. fast. 4.797>	prima quidem periit, stipulis excepta secunda est: 
<ov. fast. 4.798>	hoc argumentum flamma Parilis habet?
<ov. fast. 4.799>	an magis hunc morem pietas Aeneia fecit,  
<ov. fast. 4.800>	 innocuum victo cui dedit ignis iter?
<ov. fast. 4.801>	num tamen est vero propius, cum condita Roma est,
<ov. fast. 4.802>	transferri iussos in nova tecta Lares
<ov. fast. 4.803>	mutantesque domum tectis agrestibus ignem
<ov. fast. 4.804>	et cessaturae supposuisse casae,  
<ov. fast. 4.805>	 per flammas saluisse pecus, saluisse colonos?
<ov. fast. 4.806>	quod fit natali nunc quoque, Roma, tuo. 
<ov. fast. 4.807>	Ipse locus causas vati facit, urbis origo
<ov. fast. 4.808>	venit, ades factis, magne Quirine, tuis!
<ov. fast. 4.809>	iam luerat poenas frater Numitoris, et omne  
<ov. fast. 4.810>	 pastorum gemino sub duce volgus erat.
<ov. fast. 4.811>	contrahere agrestes et moenia ponere utrique
<ov. fast. 4.812>	convenit: ambigitur, moenia ponat uter.
<ov. fast. 4.813>	"nil opus est" dixit "certamine" Romulus "ullo:
<ov. fast. 4.814>	magna fides avium est, experiamur aves." 
<ov. fast. 4.815>	 res placet, alter adit nemorosi saxa Palati,
<ov. fast. 4.816>	alter Aventinum mane cacumen init.
<ov. fast. 4.817>	sex Remus, hic volucres bis sex videt ordine, pacto
<ov. fast. 4.818>	statur, et arbitrium Romulus urbis habet,
<ov. fast. 4.819>	apta dies legitur, qua moenia signet aratro.  
<ov. fast. 4.820>	 sacra Palis suberant: inde movetur opus.
<ov. fast. 4.821>	fossa fit ad solidum, fruges iaciuntur in ima
<ov. fast. 4.822>	et de vicino terra petita solo. 
<ov. fast. 4.823>	fossa repletur humo, plenaeque imponitur ara,
<ov. fast. 4.824>	et novus accenso fungitur igne focus.  
<ov. fast. 4.825>	 inde premens stivam designat moenia sulco;
<ov. fast. 4.826>	alba iugum niveo cum bove vacca tulit,
<ov. fast. 4.827>	vox fuit haec regis: "condenti, Iuppiter, urbem
<ov. fast. 4.828>	et genitor Mavors Vestaque mater, ades;
<ov. fast. 4.829>	quosque pium est adhibere deos, advertite cuncti.  
<ov. fast. 4.830>	 auspicibus vobis hoc mihi surgat opus.
<ov. fast. 4.831>	longa sit huic aetas dominaeque potentia terrae,
<ov. fast. 4.832>	sitque sub hac oriens occiduusque dies."
<ov. fast. 4.833>	ille precabatur, tonitru dedit omina laevo
<ov. fast. 4.834>	Iuppiter, et laevo fulmina missa polo.  
<ov. fast. 4.835>	 augurio laeti iaciunt fundamina cives,
<ov. fast. 4.836>	et novus exiguo tempore murus erat.
<ov. fast. 4.837>	hoc Celer urget opus, quem Romulus ipse vocarat,
<ov. fast. 4.838>	"sint," que "Celer, curae" dixerat "ista tuae,
<ov. fast. 4.839>	neve quis aut muros aut factam vomere fossam  
<ov. fast. 4.840>	 transeat: audentem talia dede neci."
<ov. fast. 4.841>	quod Remus ignorans humiles contemnere muros
<ov. fast. 4.842>	coepit et "his populus" dicere "tutus erit?"
<ov. fast. 4.843>	nec mora, transiluit. rutro Celer occupat ausum;
<ov. fast. 4.844>	ille premit duram sanguinulentus humum.  
<ov. fast. 4.845>	 haec ubi rex didicit, lacrimas introrsus obortas
<ov. fast. 4.846>	devorat et clausum pectore volnus habet,
<ov. fast. 4.847>	flere palam non volt exemplaque fortia servat,
<ov. fast. 4.848>	"sic" que "meos muros transeat hostis" ait.
<ov. fast. 4.849>	dat tamen exequias nec iam suspendere fletum  
<ov. fast. 4.850>	 sustinet, et pietas dissimulata patet;
<ov. fast. 4.851>	osculaque adplicuit posito suprema feretro 
<ov. fast. 4.852>	atque ait "invito frater adempte, vale!"
<ov. fast. 4.853>	arsurosque artus unxit, fecere, quod ille,
<ov. fast. 4.854>	Faustulus et maestas Acca soluta comas.  
<ov. fast. 4.855>	 tum iuvenem nondum facti flevere Quirites;
<ov. fast. 4.856>	ultima plorato subdita flamma rogo est.
<ov. fast. 4.857>	urbs oritur (quis tunc hoc ulli credere posset?)
<ov. fast. 4.858>	victorem terris impositura pedem,
<ov. fast. 4.859>	cuncta regas et sis magno sub Caesare semper,  
<ov. fast. 4.860>	 saepe etiam pluris nominis huius habe;
<ov. fast. 4.861>	et quotiens steteris domito sublimis in orbe,
<ov. fast. 4.862>	omnia sint numeris inferiora tuis. 
<ov. fast. 4.863>	Dicta Pales nobis, idem Vinalia dicam;
<ov. fast. 4.864>	una tamen media est inter utramque dies.  
<ov. fast. 4.865>	 numina volgares Veneris celebrate puellae:
<ov. fast. 4.866>	multa professarum quaestibus apta Venus,
<ov. fast. 4.867>	poscite ture dato formam populique favorem,
<ov. fast. 4.868>	poscite blanditias dignaque verba ioco,
<ov. fast. 4.869>	cumque sua dominae date grata sisymbria myrto  
<ov. fast. 4.870>	 tectaque composita iuncea vincla rosa.
<ov. fast. 4.871>	templa frequentari Collinae proxima portae
<ov. fast. 4.872>	nunc decet, a Siculo nomina colle tenent;
<ov. fast. 4.873>	utque Syracusas Arethusidas abstulit armis
<ov. fast. 4.874>	Claudius et bello te quoque cepit, Eryx,  
<ov. fast. 4.875>	 carmine vivacis Venus est translata Sibyllae,
<ov. fast. 4.876>	inque suae stirpis maluit urbe coli. 
<ov. fast. 4.877>	cur igitur Veneris festum Vinalia dicant,
<ov. fast. 4.878>	quaeritis, et quare sit Iovis ista dies?
<ov. fast. 4.879>	Turnus an Aeneas Latiae gener esset Amatae,  
<ov. fast. 4.880>	 bellum erat: Etruscas Turnus adorat opes.
<ov. fast. 4.881>	clarus erat sumptisque ferox Mezentius armis
<ov. fast. 4.882>	et vel equo magnus vel pede maior erat;
<ov. fast. 4.883>	quem Rutuli Turnusque suis adsciscere temptat
<ov. fast. 4.884>	partibus, haec contra dux ita Tuscus ait:  
<ov. fast. 4.885>	 "stat mihi non parvo virtus mea: volnera testor
<ov. fast. 4.886>	armaque, quae sparsi sanguine saepe meo.
<ov. fast. 4.887>	qui petis auxilium, non grandia divide mecum
<ov. fast. 4.888>	praemia, de lacubus proxima musta tuis.
<ov. fast. 4.889>	nulla mora est operae: vestrum est dare, vincere nostrum. 
<ov. fast. 4.890>	 quam velit Aeneas ista negata mihi!"
<ov. fast. 4.891>	adnuerant Rutuli. Mezentius induit arma,
<ov. fast. 4.892>	induit Aeneas alloquiturque Iovem:
<ov. fast. 4.893>	"hostica Tyrrheno vota est vindemia regi:
<ov. fast. 4.894>	Iuppiter, e Latio palmite musta feres!" 
<ov. fast. 4.895>	 vota valent meliora, cadit Mezentius ingens
<ov. fast. 4.896>	atque indignanti pectore plangit humum,
<ov. fast. 4.897>	venerat Autumnus calcatis sordidus uvis:
<ov. fast. 4.898>	redduntur merito debita vina Iovi.
<ov. fast. 4.899>	dicta dies hinc est Vinalia: Iuppiter illam  
<ov. fast. 4.900>	 vindicat et festis gaudet inesse suis, 
<ov. fast. 4.901>	Sex ubi, quae restant, luces Aprilis habebit,
<ov. fast. 4.902>	in medio cursu tempora veris erunt,
<ov. fast. 4.903>	et frustra pecudem quaeres Athamantidos Helles, 
<ov. fast. 4.904>	signaque dant imbres, exoriturque Canis.  
<ov. fast. 4.905>	 hac mihi Nomento Romam cum luce redirem,
<ov. fast. 4.906>	obstitit in media candida turba via.
<ov. fast. 4.907>	flamen in antiquae lucum Robiginis ibat,
<ov. fast. 4.908>	exta canis flammis, exta daturus ovis.
<ov. fast. 4.909>	protinus accessi, ritus ne nescius essem: 
<ov. fast. 4.910>	 edidit haec flamen verba, Quirine, tuus:
<ov. fast. 4.911>	"aspera Robigo, parcas Cerialibus herbis,
<ov. fast. 4.912>	et tremat in summa leve cacumen humo.
<ov. fast. 4.913>	tu sata sideribus caeli nutrita secundis
<ov. fast. 4.914>	crescere, dum fiant falcibus apta, sinas. 
<ov. fast. 4.915>	 vis tua non levis est: quae tu frumenta notasti,
<ov. fast. 4.916>	maestus in amissis illa colonus habet,
<ov. fast. 4.917>	nec venti tantum Cereri nocuere nec imbres,
<ov. fast. 4.918>	nec sic marmoreo pallet adusta gelu,
<ov. fast. 4.919>	quantum, si culmos Titan incalfacit udos:  
<ov. fast. 4.920>	 tunc locus est irae, diva timenda, tuae.
<ov. fast. 4.921>	parce, precor, scabrasque manus a messibus aufer
<ov. fast. 4.922>	neve noce cultis: posse nocere sat est.
<ov. fast. 4.923>	nec teneras segetes, sed durum amplectere ferrum,
<ov. fast. 4.924>	quodque potest alios perdere, perde prior.  
<ov. fast. 4.925>	 utilius gladios et tela nocentia carpes:
<ov. fast. 4.926>	nil opus est illis, otia mundus agit.
<ov. fast. 4.927>	sarcula nunc durusque bidens et vomer aduncus,
<ov. fast. 4.928>	ruris opes, niteant; inquinet arma situs,
<ov. fast. 4.929>	conatusque aliquis vagina ducere ferrum  
<ov. fast. 4.930>	 adstrictum longa sentiat esse mora.
<ov. fast. 4.931>	at tu ne viola Cererem, semperque colonus
<ov. fast. 4.932>	absenti possit solvere vota tibi."
<ov. fast. 4.933>	dixerat: a dextra villis mantele solutis 
<ov. fast. 4.934>	cumque meri patera turis acerra fuit.  
<ov. fast. 4.935>	 tura focis vinumque dedit fibrasque bidentis
<ov. fast. 4.936>	turpiaque obscenae (vidimus) exta canis.
<ov. fast. 4.937>	tum mihi "cur detur sacris nova victima, quaeris?"
<ov. fast. 4.938>	(quaesieram) "causam percipe" flamen ait.
<ov. fast. 4.939>	"est Canis, Icarium dicunt, quo sidere moto  
<ov. fast. 4.940>	 tosta sitit tellus, praecipiturque seges,
<ov. fast. 4.941>	pro cane sidereo canis hic imponitur arae,
<ov. fast. 4.942>	et quare pereat, nil nisi nomen habet." 
<ov. fast. 4.943>	Cum Phrygis Assaraci Tithonia fratre relicto
<ov. fast. 4.944>	sustulit inmenso ter iubar orbe suum,  
<ov. fast. 4.945>	 mille venit variis florum dea nexa coronis:
<ov. fast. 4.946>	scaena ioci morem liberioris habet.
<ov. fast. 4.947>	exit et in Maias sacrum Florale Kalendas;
<ov. fast. 4.948>	tunc repetam, nunc me grandius urget opus.
<ov. fast. 4.949>	aufer Vesta diem! cognati Vesta recepta est  
<ov. fast. 4.950>	 limine: sic iusti constituere patres.
<ov. fast. 4.951>	Phoebus habet partem, Vestae pars altera cessit;
<ov. fast. 4.952>	quod superest illis, tertius ipse tenet,
<ov. fast. 4.953>	state Palatinae laurus, praetextaque quercu
<ov. fast. 4.954>	stet domus: aeternos tres habet una deos.   

<ov. fast. 5.1>	Quaeritis, unde putem Maio data nomina mensi? 
<ov. fast. 5.2>	non satis est liquido cognita causa mihi. 
<ov. fast. 5.3>	ut stat et incertus qua sit sibi nescit eundum, 
<ov. fast. 5.4>	cum videt ex omni parte viator iter:  
<ov. fast. 5.5>	 sic, quia posse datur diversas reddere causas,
<ov. fast. 5.6>	qua ferar, ignoro, copiaque ipsa nocet,
<ov. fast. 5.7>	dicite, quae fontes Aganippidos Hippocrenes
<ov. fast. 5.8>	grata Medusaei signa tenetis equi.
<ov. fast. 5.9>	dissensere deae, quarum Polyhymnia coepit  
<ov. fast. 5.10>	 prima; silent aliae dictaque mente notant.
<ov. fast. 5.11>	"post chaos ut primum data sunt tria corpora mundo,
<ov. fast. 5.12>	inque novas species omne recessit opus,
<ov. fast. 5.13>	pondere terra suo subsedit et aequora traxit,
<ov. fast. 5.14>	at caelum levitas in loca summa tulit;  
<ov. fast. 5.15>	 sol quoque cum stellis nulla gravitate retentus
<ov. fast. 5.16>	et vos lunares exiluistis equi.
<ov. fast. 5.17>	sed neque Terra diu Caelo, nec cetera Phoebo
<ov. fast. 5.18>	sidera cedebant; par erat omnis honos,
<ov. fast. 5.19>	saepe aliquis solio, quod tu, Saturne, tenebas,  
<ov. fast. 5.20>	 ausus de media plebe sedere deus, 
<ov. fast. 5.21>	nec latus Oceano quisquam deus advena iunxit,
<ov. fast. 5.22>	et Themis extremo saepe recepta loco est,
<ov. fast. 5.23>	donec Honor placidoque decens Reverentia voltu
<ov. fast. 5.24>	corpora legitimis inposuere toris.  
<ov. fast. 5.25>	 hinc sata Maiestas, quae mundum temperat omnem.
<ov. fast. 5.26>	quaque die partu est edita, magna fuit.
<ov. fast. 5.27>	nec mora, consedit medio sublimis Olympo
<ov. fast. 5.28>	aurea purpureo conspicienda sinu.
<ov. fast. 5.29>	consedere simul Pudor et Metus: omne videres  
<ov. fast. 5.30>	 numen ad hanc voltus composuisse suos.
<ov. fast. 5.31>	protinus intravit mentes suspectus honorum:
<ov. fast. 5.32>	fit pretium dignis, nec sibi quisque placet.
<ov. fast. 5.33>	hic status in caelo multos permansit in annos,
<ov. fast. 5.34>	dum senior fatis excidit arce deus.  
<ov. fast. 5.35>	 Terra feros partus, immania monstra, Gigantas
<ov. fast. 5.36>	edidit ausuros in Iovis ire domum;
<ov. fast. 5.37>	mille manus illis dedit et pro cruribus angues,
<ov. fast. 5.38>	atque ait "in magnos arma movete deos."
<ov. fast. 5.39>	extruere hi montes ad sidera summa parabant  
<ov. fast. 5.40>	 et magnum bello sollicitare Iovem;
<ov. fast. 5.41>	fulmina de caeli iaculatus Iuppiter arce
<ov. fast. 5.42>	vertit in auctores pondera vasta suos.
<ov. fast. 5.43>	his bene Maiestas armis defensa deorum
<ov. fast. 5.44>	restat et ex illo tempore culta manet;  
<ov. fast. 5.45>	 assidet inde Iovi, Iovis est fidissima custos
<ov. fast. 5.46>	et praestat sine vi sceptra tenenda Iovi.
<ov. fast. 5.47>	venit et in terras: coluerunt Romulus illam
<ov. fast. 5.48>	et Numa, mox alii, tempore quisque suo. 
<ov. fast. 5.49>	illa patres in honore pio matresque tuetur,  
<ov. fast. 5.50>	 illa comes pueris virginibusque venit,
<ov. fast. 5.51>	illa datos fasces commendat eburque curule,
<ov. fast. 5.52>	illa coronatis alta triumphat equis."
<ov. fast. 5.53>	finierat voces Polyhymnia: dicta probarunt
<ov. fast. 5.54>	Clioque et curvae scita Thalia lyrae.  
<ov. fast. 5.55>	 excipit Uranie: fecere silentia cunctae,
<ov. fast. 5.56>	et vox audiri nulla nisi illa potest.
<ov. fast. 5.57>	"magna fuit quondam capitis reverentia cani,
<ov. fast. 5.58>	inque suo pretio ruga senilis erat.
<ov. fast. 5.59>	Martis opus iuvenes animosaque bella gerebant  
<ov. fast. 5.60>	 et pro dis aderant in statione suis:
<ov. fast. 5.61>	viribus illa minor nec habendis utilis armis
<ov. fast. 5.62>	consilio patriae saepe ferebat opem.
<ov. fast. 5.63>	nec nisi post annos patuit tunc curia seros,
<ov. fast. 5.64>	nomen et aetatis mite senatus erat.  
<ov. fast. 5.65>	 iura dabat populo senior, finitaque certis
<ov. fast. 5.66>	legibus est aetas, unde petatur honor;
<ov. fast. 5.67>	et medius iuvenum, non indignantibus ipsis,
<ov. fast. 5.68>	ibat et interior, si comes unus erat.
<ov. fast. 5.69>	verba quis auderet coram sene digna rubore  
<ov. fast. 5.70>	 dicere? censuram longa senecta dabat.
<ov. fast. 5.71>	Romulus hoc vidit selectaque pectora patres
<ov. fast. 5.72>	dixit: ad hos urbis summa relata novae,
<ov. fast. 5.73>	hinc sua maiores tribuisse vocabula Maio
<ov. fast. 5.74>	tangor et aetati consuluisse suae.  
<ov. fast. 5.75>	 et Numitor dixisse potest "da, Romule, mensem
<ov. fast. 5.76>	hunc senibus" nec avum sustinuisse nepos,
<ov. fast. 5.77>	nec leve propositi pignus successor honoris
<ov. fast. 5.78>	Iunius, a iuvenum nomine dictus, habet." 
<ov. fast. 5.79>	tunc sic, neglectos hedera redimita capillos,  
<ov. fast. 5.80>	 prima sui coepit Calliopea chori:
<ov. fast. 5.81>	"duxerat Oceanus quondam Titanida Tethyn,
<ov. fast. 5.82>	qui terram liquidis, qua patet, ambit aquis,
<ov. fast. 5.83>	hinc sata Pleione cum caelifero Atlante
<ov. fast. 5.84>	iungitur, ut fama est, Pleiadasque parit.  
<ov. fast. 5.85>	 quarum Maia suas forma superasse sorores
<ov. fast. 5.86>	traditur et summo concubuisse Iovi.
<ov. fast. 5.87>	haec enixa iugo cupressiferae Cyllenes,
<ov. fast. 5.88>	aetherium volucri qui pede carpit iter.
<ov. fast. 5.89>	Arcades hunc Ladonque rapax et Maenalus ingens  
<ov. fast. 5.90>	 rite colunt, luna credita terra prior,
<ov. fast. 5.91>	exul ab Arcadia Latios Evander in agros
<ov. fast. 5.92>	venerat, impositos attuleratque deos.
<ov. fast. 5.93>	hic, ubi nunc Roma est, orbis caput, arbor et herbae
<ov. fast. 5.94>	et paucae pecudes et casa rara fuit.  
<ov. fast. 5.95>	 quo postquam ventum est, "consistite!" praescia mater
<ov. fast. 5.96>	"nam locus imperii rus erit istud" ait.
<ov. fast. 5.97>	et matri et vati paret Nonacrius heros
<ov. fast. 5.98>	inque peregrina constitit hospes humo,
<ov. fast. 5.99>	sacraque multa quidem sed Fauni prima bicornis  
<ov. fast. 5.100>	 has docuit gentes alipedisque dei.
<ov. fast. 5.101>	semicaper, coleris cinctutis, Faune, Lupercis,
<ov. fast. 5.102>	cum lustrant celebres vellera secta vias.
<ov. fast. 5.103>	at tu materno donasti nomine mensem,
<ov. fast. 5.104>	inventor curvae, finibus apte, fidis.  
<ov. fast. 5.105>	 nec pietas haec prima tua est: septena putaris,
<ov. fast. 5.106>	Pleiadum numerum, fila dedisse lyrae." 
<ov. fast. 5.107>	haec quoque desierat: laudata est voce sororum.
<ov. fast. 5.108>	quid faciam? turbae pars habet omnis idem.
<ov. fast. 5.109>	gratia Pieridum nobis aequaliter adsit,  
<ov. fast. 5.110>	 nullaque laudetur plusve minusve mihi. 
<ov. fast. 5.111>	Ab Iove surgat opus. prima mihi nocte videnda
<ov. fast. 5.112>	stella est in cunas officiosa Iovis:
<ov. fast. 5.113>	nascitur Oleniae signum pluviale Capellae;
<ov. fast. 5.114>	illa dati caelum praemia lactis habet.  
<ov. fast. 5.115>	 Nais Amalthea, Cretaea nobilis Ida,
<ov. fast. 5.116>	dicitur in silvis occuluisse Iovem,
<ov. fast. 5.117>	huic fuit haedorum mater formosa duorum,
<ov. fast. 5.118>	inter Dictaeos conspicienda greges,
<ov. fast. 5.119>	cornibus aeriis atque in sua terga recurvis,  
<ov. fast. 5.120>	 ubere, quod nutrix posset habere Iovis,
<ov. fast. 5.121>	lac dabat illa deo. sed fregit in arbore cornu
<ov. fast. 5.122>	truncaque dimidia parte decoris erat.
<ov. fast. 5.123>	sustulit hoc nymphe cinxitque recentibus herbis
<ov. fast. 5.124>	et plenum pomis ad Iovis ora tulit.  
<ov. fast. 5.125>	 ille ubi res caeli tenuit solioque paterno
<ov. fast. 5.126>	sedit, et invicto nil Iove maius erat,
<ov. fast. 5.127>	sidera nutricem, nutricis fertile cornu
<ov. fast. 5.128>	fecit, quod dominae nunc quoque nomen habet,
<ov. fast. 5.129>	praestitibus Maiae Laribus videre Kalendae  
<ov. fast. 5.130>	 aram constitui parvaque signa deum:
<ov. fast. 5.131>	voverat illa quidem Curius: sed multa vetustas 
<ov. fast. 5.132>	destruit, et saxo longa senecta nocet,
<ov. fast. 5.133>	causa tamen positi fuerat cognominis illis,
<ov. fast. 5.134>	quod praestant oculis omnia tuta suis.  
<ov. fast. 5.135>	 stant quoque pro nobis et praesunt moenibus urbis
<ov. fast. 5.136>	et sunt praesentes auxiliumque ferunt,
<ov. fast. 5.137>	at canis ante pedes saxo fabricatus eodem
<ov. fast. 5.138>	stabat: quae standi cum Lare causa fuit?
<ov. fast. 5.139>	servat uterque domum, domino quoque fidus uterque:  
<ov. fast. 5.140>	 compita grata deo, compita grata cani.
<ov. fast. 5.141>	exagitant et Lar et turba Diania fures:
<ov. fast. 5.142>	pervigilantque Lares pervigilantque canes,
<ov. fast. 5.143>	bina gemellorum quaerebam signa deorum
<ov. fast. 5.144>	viribus annosae facta caduca morae:  
<ov. fast. 5.145>	 mille Lares Geniumque ducis, qui tradidit illos,
<ov. fast. 5.146>	urbs habet, et vici numina trina colunt,
<ov. fast. 5.147>	quo feror? Augustus mensis mihi carminis huius
<ov. fast. 5.148>	ius habet: interea Diva canenda Bona est.
<ov. fast. 5.149>	est moles nativa loco, res nomina fecit:  
<ov. fast. 5.150>	 appellant Saxum; pars bona montis ea est.
<ov. fast. 5.151>	huic Remus institerat frustra, quo tempore fratri
<ov. fast. 5.152>	prima Palatinae signa dedistis aves.
<ov. fast. 5.153>	templa Patres illic oculos exosa viriles
<ov. fast. 5.154>	leniter acclini constituere iugo.  
<ov. fast. 5.155>	 dedicat haec veteris Clausorum nominis heres,
<ov. fast. 5.156>	virgineo nullum corpore passa virum:
<ov. fast. 5.157>	Livia restituit, ne non imitata maritum
<ov. fast. 5.158>	esset et ex omni parte secuta suum. 
<ov. fast. 5.159>	Postera cum roseam pulsis Hyperionis astris  
<ov. fast. 5.160>	 in matutinis lampada tollet equis,
<ov. fast. 5.161>	frigidus Argestes summas mulcebit aristas,
<ov. fast. 5.162>	candidaque a Calabris vela dabuntur aquis,
<ov. fast. 5.163>	at simul inducent obscura crepuscula noctem,
<ov. fast. 5.164>	pars Hyadum toto de grege nulla latet.  
<ov. fast. 5.165>	 ora micant Tauri septem radiantia flammis,
<ov. fast. 5.166>	navita quas Hyadas Graius ab imbre vocat;
<ov. fast. 5.167>	pars Bacchum nutrisse putat, pars credidit esse
<ov. fast. 5.168>	Tethyos has neptes Oceanique senis.
<ov. fast. 5.169>	nondum stabat Atlas humeros oneratus Olympo,  
<ov. fast. 5.170>	 cum satus est forma conspiciendus Hyas;
<ov. fast. 5.171>	hunc stirps Oceani maturis nixibus Aethra
<ov. fast. 5.172>	edidit et nymphas, sed prior ortus Hyas.
<ov. fast. 5.173>	dum nova lanugo est, pavidos formidine cervos
<ov. fast. 5.174>	terret, et est illi praeda benigna lepus.  
<ov. fast. 5.175>	 at postquam virtus annis adolevit, in apros
<ov. fast. 5.176>	audet et hirsutas comminus ire leas,
<ov. fast. 5.177>	dumque petit latebras fetae catulosque leaenae,
<ov. fast. 5.178>	ipse fuit Libycae praeda cruenta ferae,
<ov. fast. 5.179>	mater Hyan et Hyan maestae flevere sorores  
<ov. fast. 5.180>	 cervicemque polo suppositurus Atlas,
<ov. fast. 5.181>	victus uterque parens tamen est pietate sororum:
<ov. fast. 5.182>	illa dedit caelum, nomina fecit Hyas. 
<ov. fast. 5.183>	"Mater, ades, florum, ludis celebranda iocosis!
<ov. fast. 5.184>	distuleram partes mense priore tuas.  
<ov. fast. 5.185>	 incipis Aprili, transis in tempora Mai:
<ov. fast. 5.186>	alter te fugiens, cum venit, alter habet,
<ov. fast. 5.187>	cum tua sint cedantque tibi confinia mensum,
<ov. fast. 5.188>	convenit in laudes ille vel ille tuas.
<ov. fast. 5.189>	Circus in hunc exit clamataque palma theatris:  
<ov. fast. 5.190>	 hoc quoque cum Circi munere carmen eat.
<ov. fast. 5.191>	ipsa doce, quae sis. hominum sententia fallax:
<ov. fast. 5.192>	optima tu proprii nominis auctor eris."
<ov. fast. 5.193>	sic ego. sic nostris respondit diva rogatis
<ov. fast. 5.194>	(dum loquitur, vernas emat ab ore rosas):  
<ov. fast. 5.195>	 "Chloris eram, quae Flora vocor: corrupta Latino
<ov. fast. 5.196>	nominis est nostri littera Graeca sono.
<ov. fast. 5.197>	Chloris eram, nymphe campi felicis, ubi audis
<ov. fast. 5.198>	rem fortunatis ante fuisse viris,
<ov. fast. 5.199>	quae fuerit mihi forma, grave est narrare modestae  
<ov. fast. 5.200>	 sed generum matri repperit illa deum.
<ov. fast. 5.201>	ver erat, errabam: Zephyrus conspexit, abibam.
<ov. fast. 5.202>	insequitur, fugio: fortior ille fuit,
<ov. fast. 5.203>	et dederat fratri Boreas ius omne rapinae
<ov. fast. 5.204>	ausus Erechthea praemia ferre domo.  
<ov. fast. 5.205>	 vim tamen emendat dando mihi nomina nuptae,
<ov. fast. 5.206>	inque meo non est ulla querella toro
<ov. fast. 5.207>	. vere fruor semper: semper nitidissimus annus,
<ov. fast. 5.208>	arbor habet frondes, pabula semper humus,
<ov. fast. 5.209>	est mihi fecundus dotalibus hortus in agris:  
<ov. fast. 5.210>	 aura fovet, liquidae fonte rigatur aquae,
<ov. fast. 5.211>	hunc meus implevit generoso flore maritus
<ov. fast. 5.212>	atque ait "arbitrium tu, dea, floris habe."
<ov. fast. 5.213>	saepe ego digestos volui numerare colores
<ov. fast. 5.214>	nec potui: numero copia maior erat.  
<ov. fast. 5.215>	 roscida cum primum foliis excussa pruina est,
<ov. fast. 5.216>	et variae radiis intepuere comae,
<ov. fast. 5.217>	conveniunt pictis incinctae vestibus Horae
<ov. fast. 5.218>	inque leves calathos munera nostra legunt.
<ov. fast. 5.219>	protinus accedunt Charites nectuntque coronas  
<ov. fast. 5.220>	 sertaque caelestes implicitura comas.
<ov. fast. 5.221>	prima per immensas sparsi nova semina gentes!
<ov. fast. 5.222>	unius tellus ante coloris erat.
<ov. fast. 5.223>	prima Therapnaeo feci de sanguine florem,
<ov. fast. 5.224>	et manet in folio scripta querella suo.  
<ov. fast. 5.225>	 tu quoque nomen habes cultos, Narcisse, per hortos,
<ov. fast. 5.226>	infelix, quod non alter et alter eras.
<ov. fast. 5.227>	quid Crocon aut Attin referam Cinyraque creatum,
<ov. fast. 5.228>	de quorum per me volnere surgit honor?
<ov. fast. 5.229>	Mars quoque, si nescis, per nostras editus artes:  
<ov. fast. 5.230>	 Iuppiter hoc, ut adhuc, nesciat usque, precor,
<ov. fast. 5.231>	sancta Iovem Iuno, nata sine matre Minerva,
<ov. fast. 5.232>	officio doluit non eguisse suo.
<ov. fast. 5.233>	ibat, ut Oceano quereretur facta mariti;
<ov. fast. 5.234>	restitit ad nostras fessa labore fores.  
<ov. fast. 5.235>	 quam simul aspexi, "quid te, Saturnia," dixi 
<ov. fast. 5.236>	"attulit?" exponit, quem petat illa locum,
<ov. fast. 5.237>	addidit et causam, verbis solabar amicis:
<ov. fast. 5.238>	"non" inquit "verbis cura levanda mea est,
<ov. fast. 5.239>	si pater est factus neglecto coniugis usu  
<ov. fast. 5.240>	 Iuppiter et solus nomen utrumque tenet,
<ov. fast. 5.241>	cur ego desperem fieri sine coniuge mater
<ov. fast. 5.242>	et parere intacto, dummodo casta, viro?
<ov. fast. 5.243>	omnia temptabo latis medicamina terris
<ov. fast. 5.244>	et freta Tartareos excutiamque sinus."  
<ov. fast. 5.245>	 vox erat in cursu: voltum dubitantis habebam. "nescio
<ov. fast. 5.246>	quid, nymphe, posse videris" ait.
<ov. fast. 5.247>	ter volui promittere opem, ter lingua retenta est:
<ov. fast. 5.248>	ira Iovis magni causa timoris erat.
<ov. fast. 5.249>	"fer, precor, auxilium!" dixit "celabitur auctor  
<ov. fast. 5.250>	 et Stygiae numen testificabor aquae."
<ov. fast. 5.251>	"quod petis, Oleniis" inquam "mihi missus ab arvis
<ov. fast. 5.252>	flos dabit: est hortis unicus ille meis.
<ov. fast. 5.253>	qui dabat, "hoc" dixit "sterilem quoque tange iuvencam,
<ov. fast. 5.254>	mater erit." tetigi, nec mora, mater erat."  
<ov. fast. 5.255>	 protinus haerentem decerpsi pollice florem:
<ov. fast. 5.256>	tangitur et tacto concipit illa sinu.
<ov. fast. 5.257>	iamque gravis Thracen et laeva Propontidos intrat
<ov. fast. 5.258>	fitque potens voti, Marsque creatus erat.
<ov. fast. 5.259>	qui memor accepti per me natalis "habeto  
<ov. fast. 5.260>	 tu quoque Romulea" dixit "in urbe locum."
<ov. fast. 5.261>	forsitan in teneris tantum mea regna coronis
<ov. fast. 5.262>	esse putes? tangit numen et arva meum.
<ov. fast. 5.263>	si bene floruerint segetes, erit area dives; 
<ov. fast. 5.264>	si bene floruerit vinea, Bacchus erit;  
<ov. fast. 5.265>	 si bene floruerint oleae, nitidissimus annus,
<ov. fast. 5.266>	pomaque proventum temporis huius habent.
<ov. fast. 5.267>	flore semel laeso pereunt viciaecque fabaeque,
<ov. fast. 5.268>	et pereunt lentes, advena Nile, tuae.
<ov. fast. 5.269>	vina quoque in magnis operose condita cellis  
<ov. fast. 5.270>	 florent, et nebulae dolia summa tegunt.
<ov. fast. 5.271>	mella meum munus: volucres ego mella daturas
<ov. fast. 5.272>	ad violam et cytisos et thyma cana voco.
<ov. fast. 5.273>	nos quoque idem facimus tunc, cum iuvenalibus annis
<ov. fast. 5.274>	luxuriant animi, corporaque ipsa vigent." 
<ov. fast. 5.275>	 talia dicentem tacitus mirabar, at illa
<ov. fast. 5.276>	"ius tibi discendi, si qua requiris" ait.
<ov. fast. 5.277>	"dic, dea," respondi "ludorum quae sit origo."
<ov. fast. 5.278>	vix bene desieram, rettulit illa mihi:
<ov. fast. 5.279>	"cetera luxuriae nondum instrumenta vigebant,  
<ov. fast. 5.280>	 aut pecus aut latam dives habebat humum;
<ov. fast. 5.281>	hinc etiam locuples, hinc ipsa pecunia dicta est.
<ov. fast. 5.282>	sed iam de vetito quisque parabat opes:
<ov. fast. 5.283>	venerat in morem populi depascere saltus,
<ov. fast. 5.284>	idque diu licuit, poenaque nulla fuit.  
<ov. fast. 5.285>	 vindice servabat nullo sua publica volgus;
<ov. fast. 5.286>	iamque in privato pascere inertis erat.
<ov. fast. 5.287>	plebis ad aediles perducta licentia talis
<ov. fast. 5.288>	Publicios: animus defuit ante viris.
<ov. fast. 5.289>	rem populus recipit, multam subiere nocentes:  
<ov. fast. 5.290>	 vindicibus laudi publica cura fuit.
<ov. fast. 5.291>	multa data est ex parte mihi, magnoque favore 
<ov. fast. 5.292>	victores ludos instituere novos.
<ov. fast. 5.293>	parte locant clivum, qui tunc erat ardua rupes:
<ov. fast. 5.294>	utile nunc iter est, Publiciumque vocant." 
<ov. fast. 5.295>	 annua credideram spectacula facta, negavit,
<ov. fast. 5.296>	addidit et dictis altera verba suis:
<ov. fast. 5.297>	"nos quoque tangit honor: festis gaudemus et aris,
<ov. fast. 5.298>	turbaque caelestes ambitiosa sumus.
<ov. fast. 5.299>	saepe deos aliquis peccando fecit iniquos,  
<ov. fast. 5.300>	 et pro delictis hostia blanda fuit;
<ov. fast. 5.301>	saepe Iovem vidi, cum iam sua mittere vellet
<ov. fast. 5.302>	fulmina, ture dato sustinuisse manum,
<ov. fast. 5.303>	at si neglegimur, magnis iniuria poenis
<ov. fast. 5.304>	solvitur, et iustum praeterit ira modum.  
<ov. fast. 5.305>	 respice Thestiaden: flammis absentibus arsit;
<ov. fast. 5.306>	causa est, quod Phoebes ara sine igne fuit.
<ov. fast. 5.307>	respice Tantaliden: eadem dea vela tenebat;
<ov. fast. 5.308>	virgo est, et spretos bis tamen ulta focos,
<ov. fast. 5.309>	Hippolyte infelix, velles coluisse Dionen,  
<ov. fast. 5.310>	 cum consternatus diripereris equis.
<ov. fast. 5.311>	longa referre mora est correcta oblivia damnis.
<ov. fast. 5.312>	me quoque Romani praeteriere patres,
<ov. fast. 5.313>	quid facerem, per quod Aerem manifesta doloris?
<ov. fast. 5.314>	exigerem nostrae qualia damna notae?  
<ov. fast. 5.315>	 excidit officium tristi mihi. nulla tuebar
<ov. fast. 5.316>	rura, nec in pretio fertilis hortus erat:
<ov. fast. 5.317>	lilia deciderant, violas arere videres,
<ov. fast. 5.318>	filaque punicei languida facta croci, 
<ov. fast. 5.319>	saepe mihi Zephyrus "dotes corrumpere noli  
<ov. fast. 5.320>	 ipsa tuas" dixit: dos mihi vilis erat.
<ov. fast. 5.321>	florebant oleae; venti nocuere protervi:
<ov. fast. 5.322>	florebant segetes; grandine laesa seges:
<ov. fast. 5.323>	in spe vitis erat; caelum nigrescit ab Austris,
<ov. fast. 5.324>	et subita frondes decutiuntur aqua.  
<ov. fast. 5.325>	 nec volui fieri nec sum crudelis in ira,
<ov. fast. 5.326>	cura repellendi sed mihi nulla fuit.
<ov. fast. 5.327>	convenere patres et, si bene floreat annus,
<ov. fast. 5.328>	numinibus nostris annua festa vovent.  annuimus
<ov. fast. 5.329>	voto. consul cum consule ludos
<ov. fast. 5.330>	 Postumio Laenas persoluere mihi."
<ov. fast. 5.331>	quaerere conabar, quare lascivia maior
<ov. fast. 5.332>	his foret in ludis liberiorque iocus,
<ov. fast. 5.333>	sed mihi succurrit numen non esse severum
<ov. fast. 5.334>	aptaque deliciis munera ferre deam.  
<ov. fast. 5.335>	 tempora sutilibus cinguntur pota coronis,
<ov. fast. 5.336>	et latet iniecta splendida mensa rosa;
<ov. fast. 5.337>	ebrius incinctis philyra conviva capillis
<ov. fast. 5.338>	saltat et imprudens utitur arte meri;
<ov. fast. 5.339>	ebrius ad durum formosae limen amicae  
<ov. fast. 5.340>	 cantat, habent unctae mollia serta comae,
<ov. fast. 5.341>	nulla coronata peraguntur seria fronte,
<ov. fast. 5.342>	nec liquidae vinctis flore bibuntur aquae;
<ov. fast. 5.343>	donec eras mixtus nullis, Acheloe, racemis,
<ov. fast. 5.344>	gratia sumendae non erat ulla rosae.  
<ov. fast. 5.345>	 Bacchus amat flores: Baccho placuisse coronam
<ov. fast. 5.346>	ex Ariadneo sidere nosse potes,
<ov. fast. 5.347>	scaena levis decet hanc: non est, mihi credite, non est
<ov. fast. 5.348>	illa coturnatas inter habenda deas. 
<ov. fast. 5.349>	turba quidem cur hos celebret meretricia ludos,  
<ov. fast. 5.350>	 non ex difficili causa petita subest.
<ov. fast. 5.351>	non est de tetricis, non est de magna professis,
<ov. fast. 5.352>	volt sua plebeio sacra patere choro,
<ov. fast. 5.353>	et monet aetatis specie, dum floreat, uti;
<ov. fast. 5.354>	contemni spinam, cum cecidere rosae.  
<ov. fast. 5.355>	 cur tamen, ut dantur vestes Cerialibus albae,
<ov. fast. 5.356>	sic haec est cultu versicolore decens?
<ov. fast. 5.357>	an quia maturis albescit messis aristis,
<ov. fast. 5.358>	et color et species floribus omnis inest?
<ov. fast. 5.359>	annuit, et motis flores cecidere capillis,  
<ov. fast. 5.360>	 accidere in mensas ut rosa missa solet,
<ov. fast. 5.361>	lumina restabant, quorum me causa latebat,
<ov. fast. 5.362>	cum sic errores abstulit illa meos:
<ov. fast. 5.363>	"vel quia purpureis collucent floribus agri,
<ov. fast. 5.364>	lumina sunt nostros visa decere dies;  
<ov. fast. 5.365>	 vel quia nec flos est hebeti nec flamma colore,
<ov. fast. 5.366>	atque oculos in se splendor uterque trahit;
<ov. fast. 5.367>	vel quia deliciis nocturna licentia nostris
<ov. fast. 5.368>	convenit, a vero tertia causa venit."
<ov. fast. 5.369>	"est breve praeterea, de quo mihi quaerere restat,  
<ov. fast. 5.370>	 si liceat" dixi: dixit et illa "licet."
<ov. fast. 5.371>	"cur tibi pro Libycis clauduntur rete leaenis
<ov. fast. 5.372>	imbelles capreae sollicitusque lepus?"
<ov. fast. 5.373>	non sibi, respondit, silvas cessisse, sed hortos
<ov. fast. 5.374>	arvaque pugnaci non adeunda ferae.  
<ov. fast. 5.375>	 omnia finierat: tenues secessit in auras,
<ov. fast. 5.376>	mansit odor: posses scire fuisse deam.
<ov. fast. 5.377>	floreat ut toto carmen Nasonis in aevo,
<ov. fast. 5.378>	sparge, precor, donis pectora nostra tuis.  
<ov. fast. 5.379>	Nocte minus quarta promet sua sidera Chiron  
<ov. fast. 5.380>	 semivir et flavi corpore mixtus equi.
<ov. fast. 5.381>	Pelion Haemoniae mons est obversus in Austros:
<ov. fast. 5.382>	summa virent pinu, cetera quercus habet.
<ov. fast. 5.383>	Phillyrides tenuit, saxo stant antra vetusto,
<ov. fast. 5.384>	quae iustum memorant incoluisse senem.  
<ov. fast. 5.385>	 ille manus olim missuras Hectora leto
<ov. fast. 5.386>	creditur in lyricis detinuisse modis,
<ov. fast. 5.387>	venerat Alcides exhausta parte laborum,
<ov. fast. 5.388>	iussaque restabant ultima paene viro.
<ov. fast. 5.389>	stare simul casu Troiae duo fata videres:  
<ov. fast. 5.390>	 hinc puer Aeacides, hinc Iove natus erat.
<ov. fast. 5.391>	excipit hospitio iuvenem Philyreius heros,
<ov. fast. 5.392>	et causam adventus hic rogat, ille docet,
<ov. fast. 5.393>	respicit interea clavam spoliumque leonis,
<ov. fast. 5.394>	"vir" que ait "his armis, armaque digna viro!" 
<ov. fast. 5.395>	 nec se, quin horrens auderent tangere saetis
<ov. fast. 5.396>	vellus, Achilleae continuere manus,
<ov. fast. 5.397>	dumque senex tractat squalentia tela venenis,
<ov. fast. 5.398>	excidit et laevo fixa sagitta pede est,
<ov. fast. 5.399>	ingemuit Chiron traxitque e corpore ferrum,  
<ov. fast. 5.400>	 et gemit Alcides Haemoniusque puer,
<ov. fast. 5.401>	ipse tamen lectas Pagasaeis collibus herbas
<ov. fast. 5.402>	temperat et vana volnera mulcet ope:
<ov. fast. 5.403>	virus edax superabat opem, penitusque recepta
<ov. fast. 5.404>	ossibus et toto corpore pestis erat,  
<ov. fast. 5.405>	 sanguine centauri Lernaeae sanguis echidnae
<ov. fast. 5.406>	mixtus ad auxilium tempora nulla dabat,
<ov. fast. 5.407>	stabat, ut ante patrem, lacrimis perfusus Achilles:
<ov. fast. 5.408>	sic flendus Peleus, si moreretur, erat.
<ov. fast. 5.409>	saepe manus aegras manibus Angebat amicis  
<ov. fast. 5.410>	 (morum, quos fecit, praemia doctor habet),
<ov. fast. 5.411>	oscula saepe dedit, dixit quoque saepe iacenti
<ov. fast. 5.412>	"vive, precor, nec me, care, relinque, pater!"
<ov. fast. 5.413>	nona dies aderat, cum tu, iustissime Chiron,
<ov. fast. 5.414>	bis septem stellis corpora cinctus eras.  
<ov. fast. 5.415>	 Hunc Lyra curva sequi cuperet, sed idonea nondum
<ov. fast. 5.416>	est via: nox aptum tertia tempus erit. 
<ov. fast. 5.417>	Scorpios in caelo, cum cras lucescere Nonas
<ov. fast. 5.418>	dicimus, a media parte notandus erit. 
<ov. fast. 5.419>	Hinc ubi protulerit formosa ter Hesperus ora,  
<ov. fast. 5.420>	 ter dederint Phoebo sidera victa locum,
<ov. fast. 5.421>	ritus erit veteris, nocturna Lemuria, sacri:
<ov. fast. 5.422>	inferias tacitis manibus illa dabunt,
<ov. fast. 5.423>	annus erat brevior, nec adhuc pia februa norant,
<ov. fast. 5.424>	nec tu dux mensum, Iane biformis, eras:  
<ov. fast. 5.425>	 iam tamen extincto cineri sua dona ferebant, 
<ov. fast. 5.426>	compositique nepos busta piabat avi.
<ov. fast. 5.427>	mensis erat Maius, maiorum nomine dictus,
<ov. fast. 5.428>	qui partem prisci nunc quoque moris habet,
<ov. fast. 5.429>	nox ubi iam media est somnoque silentia praebet,  
<ov. fast. 5.430>	 et canis et variae conticuistis aves,
<ov. fast. 5.431>	ille memor veteris ritus timidusque deorum
<ov. fast. 5.432>	surgit (habent gemini vincula nulla pedes)
<ov. fast. 5.433>	signaque dat digitis medio cum pollice iunctis,
<ov. fast. 5.434>	occurrat tacito ne levis umbra sibi.  
<ov. fast. 5.435>	 cumque manus puras fontana perluit unda,
<ov. fast. 5.436>	vertitur et nigras accipit ante fabas
<ov. fast. 5.437>	aversusque iacit; sed dum iacit, "haec ego mitto,
<ov. fast. 5.438>	his" inquit "redimo meque meosque fabis."
<ov. fast. 5.439>	hoc novies dicit nec respicit: umbra putatur  
<ov. fast. 5.440>	 colligere et nullo terga vidente sequi.
<ov. fast. 5.441>	rursus aquam tangit Temesacaque concrepat aera
<ov. fast. 5.442>	et rogat, ut tectis exeat umbra suis.
<ov. fast. 5.443>	cum dixit novies "Manes exite paterni,"
<ov. fast. 5.444>	respicit et pure sacra peracta putat.  
<ov. fast. 5.445>	 dicta sit unde dies, quae nominis extet origo,
<ov. fast. 5.446>	me fugit: ex aliquo est invenienda deo.
<ov. fast. 5.447>	Pleiade nate, mone, virga venerande potenti:
<ov. fast. 5.448>	saepe tibi est Stygii regia visa Iovis,
<ov. fast. 5.449>	venit adoratus Caducifer, accipe causam  
<ov. fast. 5.450>	 nominis: ex ipso est cognita causa deo.
<ov. fast. 5.451>	Romulus ut tumulo fraternas condidit umbras,
<ov. fast. 5.452>	et male veloci iusta soluta Remo, 
<ov. fast. 5.453>	Faustulus infelix et passis Acca capillis
<ov. fast. 5.454>	spargebant lacrimis ossa perusta suis.  
<ov. fast. 5.455>	 inde domum redeunt sub prima crepuscula maesti,
<ov. fast. 5.456>	utque erat, in duro procubuere toro.
<ov. fast. 5.457>	umbra cruenta Remi visa est assistere lecto
<ov. fast. 5.458>	atque haec exiguo murmure verba loqui:
<ov. fast. 5.459>	"en ego dimidium vestri parsque altera voti,  
<ov. fast. 5.460>	 cernite, sim qualis, qui modo qualis eram!
<ov. fast. 5.461>	qui modo, si volucres habuissem regna iubentes,
<ov. fast. 5.462>	in populo potui maximus esse meo,
<ov. fast. 5.463>	nunc sum elapsa rogi flammis et inanis imago:
<ov. fast. 5.464>	haec est ex illo forma relicta Remo!  
<ov. fast. 5.465>	 heu ubi Mars pater est? si vos modo vera locuti,
<ov. fast. 5.466>	uberaque expositis ille ferina dedit,
<ov. fast. 5.467>	quem lupa servavit, manus hunc temeraria civis
<ov. fast. 5.468>	perdidit, o quanto mitior illa fuit!
<ov. fast. 5.469>	saeve Celer, crudelem animam per volnera reddas,  
<ov. fast. 5.470>	 utque ego, sub terras sanguinulentus eas.
<ov. fast. 5.471>	noluit hoc frater, pietas aequatis in illo est:
<ov. fast. 5.472>	quod potuit, lacrimas manibus ille dedit,
<ov. fast. 5.473>	hunc vos per lacrimas, per vestra alimenta rogate,
<ov. fast. 5.474>	ut celebrem nostro signet honore diem." 
<ov. fast. 5.475>	 mandantem amplecti cupiunt et bracchia tendunt:
<ov. fast. 5.476>	lubrica prensantes effugit umbra manus,
<ov. fast. 5.477>	ut secum fugiens somnos abduxit imago,
<ov. fast. 5.478>	ad regem voces fratris uterque ferunt.
<ov. fast. 5.479>	Romulus obsequitur, lucemque Remuria dicit  
<ov. fast. 5.480>	 illam, qua positis iusta feruntur avis.
<ov. fast. 5.481>	aspera mutata est in lenem tempore longo
<ov. fast. 5.482>	littera, quae toto nomine prima fuit; 
<ov. fast. 5.483>	mox etiam lemures animas dixere silentum:
<ov. fast. 5.484>	hic sensus verbi, vis ea vocis erat.  
<ov. fast. 5.485>	 fana tamen veteres illis clausere diebus,
<ov. fast. 5.486>	ut nunc ferali tempore operta vides,
<ov. fast. 5.487>	nec viduae taedis eadem nec virginis apta
<ov. fast. 5.488>	tempora: quae nupsit, non diuturna fuit.
<ov. fast. 5.489>	hac quoque de causa, si te proverbia tangunt,  
<ov. fast. 5.490>	 mense malum Maio nubere volgus ait.
<ov. fast. 5.491>	sed tamen haec tria sunt sub eodem tempore festa
<ov. fast. 5.492>	inter se nulla continuata die. 
<ov. fast. 5.493>	Quorum si mediis Boeotum Oriona quaeres,
<ov. fast. 5.494>	falsus eris. signi causa canenda mihi.  
<ov. fast. 5.495>	 Iuppiter et lato qui regnat in aequore frater
<ov. fast. 5.496>	carpebant socias Mercuriusque vias.
<ov. fast. 5.497>	tempus erat, quo versa iugo referuntur aratra,
<ov. fast. 5.498>	et pronus saturae lac bibit agnus ovis.
<ov. fast. 5.499>	forte senex Hyrieus, angusti cultor agelli,  
<ov. fast. 5.500>	 hos videt, exiguam stabat ut ante casam;
<ov. fast. 5.501>	atque ita "longa via est, nec tempora longa supersunt,"
<ov. fast. 5.502>	dixit "et hospitibus ianua nostra patet."
<ov. fast. 5.503>	addidit et voltum verbis iterumque rogavit:
<ov. fast. 5.504>	parent promissis dissimulantque deos.  
<ov. fast. 5.505>	 tecta senis subeunt nigro deformia fumo;
<ov. fast. 5.506>	ignis in hesterno stipite parvus erat.
<ov. fast. 5.507>	ipse genu nixus flammas exsuscitat aura
<ov. fast. 5.508>	et promit quassas comminuitque faces,
<ov. fast. 5.509>	stant calices; minor inde fabas, holus alter habebat,  
<ov. fast. 5.510>	 et spumat testu pressus uterque suo.
<ov. fast. 5.511>	dumque mora est, tremula dat vina rubentia dextra:
<ov. fast. 5.512>	accipit aequoreus pocula prima deus.
<ov. fast. 5.513>	quae simul exhausit, "da nunc bibat ordine" dixit
<ov. fast. 5.514>	"Iuppiter." audito palluit ille Iove.  
<ov. fast. 5.515>	 ut rediit animus, cultorem pauperis agri
<ov. fast. 5.516>	immolat et magno torret in igne bovem;
<ov. fast. 5.517>	quaeque puer quondam primis diffuderat annis,
<ov. fast. 5.518>	promit fumoso condita vina cado.
<ov. fast. 5.519>	nec mora, flumineam Iino celantibus ulvam,  
<ov. fast. 5.520>	 sic quoque non altis, incubuere toris.
<ov. fast. 5.521>	nunc dape, nunc posito mensae nituere Lyaeo:
<ov. fast. 5.522>	terra rubens crater, pocula fagus erant,
<ov. fast. 5.523>	verba fuere Iovis: "siquid fert impetus, opta:
<ov. fast. 5.524>	omne feres." placidi verba fuere senis:  
<ov. fast. 5.525>	 "cara fuit coniunx, primae mihi flore iuventae
<ov. fast. 5.526>	cognita, nunc ubi sit, quaeritis? urna tegit,
<ov. fast. 5.527>	huic ego iuratus, vobis in verba vocatis,
<ov. fast. 5.528>	"coniugio" dixi "sola fruere meo."
<ov. fast. 5.529>	et dixi et servo, sed enim diversa voluntas  
<ov. fast. 5.530>	 est mihi; nec coniunx, sed pater esse volo."
<ov. fast. 5.531>	annuerant omnes: omnes ad terga iuvenci
<ov. fast. 5.532>	constiterant  -  pudor est ulteriora loqui  - 
<ov. fast. 5.533>	tum superiniecta texere madentia terra;
<ov. fast. 5.534>	iamque decem menses, et puer ortus erat.  
<ov. fast. 5.535>	 hunc Hyrieus, quia sic genitus, vocat Uriona:
<ov. fast. 5.536>	perdidit antiquum littera prima sonum,
<ov. fast. 5.537>	creverat immensum; comitem sibi Delia sumpsit,
<ov. fast. 5.538>	ille deae custos, ille satelles erat. 
<ov. fast. 5.539>	verba movent iram non circumspecta deorum:  
<ov. fast. 5.540>	 "quam nequeam" dixit "vincere, nulla fera est."
<ov. fast. 5.541>	scorpion immisit Tellus: fuit impetus illi
<ov. fast. 5.542>	curva gemelliparae spicula ferre deae;
<ov. fast. 5.543>	obstitit Orion. Latona nitentibus astris
<ov. fast. 5.544>	addidit et "meriti praemia" dixit "habe."  
<ov. fast. 5.545>	 Sed quid et Orion et cetera sidera mundo
<ov. fast. 5.546>	cedere festinant, noxque coartat iter?
<ov. fast. 5.547>	quid solito citius liquido iubar aequore tollit
<ov. fast. 5.548>	candida, Lucifero praeveniente, dies?
<ov. fast. 5.549>	fallor, an arma sonant? non fallimur, arma sonabant:  
<ov. fast. 5.550>	 Mars venit et veniens bellica signa dedit.
<ov. fast. 5.551>	Ultor ad ipse suos caelo descendit honores
<ov. fast. 5.552>	templaque in Augusto conspicienda foro.
<ov. fast. 5.553>	et deus est ingens et opus: debebat in urbe
<ov. fast. 5.554>	non aliter nati Mars habitare sui.  
<ov. fast. 5.555>	 digna Giganteis haec sunt delubra tropaeis:
<ov. fast. 5.556>	hinc fera Gradivum bella movere decet,
<ov. fast. 5.557>	seu quis ab Eoo nos impius orbe lacesset,
<ov. fast. 5.558>	seu quis ab occiduo sole domandus erit.
<ov. fast. 5.559>	prospicit armipotens operis fastigia summi  
<ov. fast. 5.560>	 et probat invictos summa tenere deos.
<ov. fast. 5.561>	prospicit in foribus diversae tela figurae
<ov. fast. 5.562>	armaque terrarum milite victa suo.
<ov. fast. 5.563>	hinc videt Aenean oneratum pondere caro
<ov. fast. 5.564>	et tot Iuleae nobilitatis avos:  
<ov. fast. 5.565>	 hinc videt Iliaden humeris ducis arma ferentem,
<ov. fast. 5.566>	claraque dispositis acta subesse viris,
<ov. fast. 5.567>	spectat et Augusto praetextum nomine templum,
<ov. fast. 5.568>	et visum lecto Caesare maius opus.
<ov. fast. 5.569>	voverat hoc iuvenis tunc, cum pia sustulit arma:  
<ov. fast. 5.570>	 a tantis Princeps incipiendus erat.
<ov. fast. 5.571>	ille manus tendens, hinc stanti milite iusto,
<ov. fast. 5.572>	hinc coniuratis, talia dicta dedit:
<ov. fast. 5.573>	"si mihi bellandi pater est Vestaeque sacerdos
<ov. fast. 5.574>	auctor, et ulcisci numen utrumque paro:  
<ov. fast. 5.575>	 Mars, ades et satia scelerato sanguine ferrum,
<ov. fast. 5.576>	stetque favor causa pro meliore tuus.
<ov. fast. 5.577>	templa feres et, me victore, vocaberis Ultor."
<ov. fast. 5.578>	voverat et fuso laetus ab hoste redit,
<ov. fast. 5.579>	nec satis est meruisse semel cognomina Marti:  
<ov. fast. 5.580>	 persequitur Parthi signa retenta manu.
<ov. fast. 5.581>	gens fuit et campis et equis et tuta sagittis
<ov. fast. 5.582>	et circumfusis invia fluminibus,
<ov. fast. 5.583>	addiderant animos Crassorum funera genti,
<ov. fast. 5.584>	cum periit miles signaque duxque simul.  
<ov. fast. 5.585>	 signa, decus belli, Parthus Romana tenebat,
<ov. fast. 5.586>	Romanaeque aquilae signifer hostis erat.
<ov. fast. 5.587>	isque pudor mansisset adhuc, nisi fortibus armis
<ov. fast. 5.588>	Caesaris Ausoniae protegerentur opes.
<ov. fast. 5.589>	ille notas veteres et longi dedecus aevi  
<ov. fast. 5.590>	 sustulit: agnorunt signa recepta suos. 
<ov. fast. 5.591>	quid tibi nunc solitae mitti post terga sagittae,
<ov. fast. 5.592>	quid loca, quid rapidi profuit usus equi,
<ov. fast. 5.593>	Parthe? refers aquilas, victos quoque porrigis arcus:
<ov. fast. 5.594>	pignora iam nostri nulla pudoris habes.  
<ov. fast. 5.595>	 rite deo templumque datum nomenque bis ulto,
<ov. fast. 5.596>	et meritus voti debita solvit honor,
<ov. fast. 5.597>	sollemnes ludos Circo celebrate, Quirites!
<ov. fast. 5.598>	non visa est fortem scaena decere deum. 
<ov. fast. 5.599>	Pliadas aspicies omnes totumque sororum  
<ov. fast. 5.600>	 agmen, ubi ante Idus nox erit una super.
<ov. fast. 5.601>	tum mihi non dubiis auctoribus incipit aestas,
<ov. fast. 5.602>	et tepidi finem tempora veris habent. 
<ov. fast. 5.603>	Idibus ora prior stellantia tollere Taurum
<ov. fast. 5.604>	indicat, huic signo fabula nota subest.  
<ov. fast. 5.605>	 praebuit, ut taurus, Tyriae sua terga puellae
<ov. fast. 5.606>	Iuppiter et falsa cornua fronte tulit,
<ov. fast. 5.607>	illa iubam dextra, laeva retinebat amictus,
<ov. fast. 5.608>	et timor ipse novi causa decoris erat.
<ov. fast. 5.609>	aura sinus implet, flavos movet aura capillos:  
<ov. fast. 5.610>	 Sidoni, sic fueras aspicienda Iovi.
<ov. fast. 5.611>	saepe puellares subduxit ab aequore plantas
<ov. fast. 5.612>	et metuit tactus assilientis aquae: 
<ov. fast. 5.613>	saepe deus prudens tergum demisit in undas,
<ov. fast. 5.614>	haereat ut collo fortius illa suo.  
<ov. fast. 5.615>	 litoribus tactis stabat sine cornibus ullis
<ov. fast. 5.616>	Iuppiter inque deum de bove versus erat.
<ov. fast. 5.617>	taurus init caelum: te, Sidoni, Iuppiter implet,
<ov. fast. 5.618>	parsque tuum terrae tertia nomen habet,
<ov. fast. 5.619>	hoc alii signum Phariam dixere iuvencam, , 
<ov. fast. 5.620>	 quae bos ex homine est, ex bove facta dea.
<ov. fast. 5.621>	tum quoque priscorum virgo simulacra virorum
<ov. fast. 5.622>	mittere roboreo scirpea ponte solet.  
<ov. fast. 5.625>	 fama vetus tunc, cum Saturnia terra vocata est,
<ov. fast. 5.626>	talia fati dici dicta fuisse Iovis:
<ov. fast. 5.627>	"falcifero libata seni duo corpora, gentes,
<ov. fast. 5.628>	mittite, quae Tuscis excipiantur aquis:"
<ov. fast. 5.629>	donec in haec venit Tirynthius arva, quotannis  
<ov. fast. 5.630>	 tristia Leucadio sacra peracta modo;
<ov. fast. 5.631>	illum stramineos in aquam misisse Quirites:
<ov. fast. 5.632>	Herculis exemplo corpora falsa iaci.
<ov. fast. 5.633>	pars putat, ut ferrent iuvenes suffragia soli,
<ov. fast. 5.634>	pontibus infirmos praecipitasse senes. 
<ov. fast. 5.623>	 corpora post decies senos qui credidit annos 
<ov. fast. 5.624>	 missa neci, sceleris crimine damnat avos. 
<ov. fast. 5.635>	 Thybri, doce verum, tua ripa vetustior urbe est,
<ov. fast. 5.636>	principium ritus tu bene nosse potes.
<ov. fast. 5.637>	Thybris harundiferum medio caput extulit alveo
<ov. fast. 5.638>	raucaque dimovit talibus ora sonis:
<ov. fast. 5.639>	"haec loca desertas vidi sine moenibus herbas:  
<ov. fast. 5.640>	 pascebat sparsas utraque ripa boves,
<ov. fast. 5.641>	et quem nunc gentes Tiberim noruntque timentque,
<ov. fast. 5.642>	tunc etiam pecori despiciendus eram.
<ov. fast. 5.643>	Arcadis Evandri nomen tibi saepe refertur:
<ov. fast. 5.644>	ille meas remis advena torsit aquas.  
<ov. fast. 5.645>	 venit et Alcides, turba comitatus Achiva
<ov. fast. 5.646>	(Albula, si memini, tunc mihi nomen erat):
<ov. fast. 5.647>	excipit hospitio iuvenem Pallantius heros,
<ov. fast. 5.648>	et tandem Caco debita poena venit,
<ov. fast. 5.649>	victor abit secumque boves, Erytheida praedam,  
<ov. fast. 5.650>	 abstrahit. at comites longius ire negant 
<ov. fast. 5.651>	(magnaque pars horum desertis venerat Argis):
<ov. fast. 5.652>	montibus his ponunt spemque laremque suum.
<ov. fast. 5.653>	saepe tamen patriae dulci tanguntur amore,
<ov. fast. 5.654>	atque aliquis moriens hoc breve mandat opus:  
<ov. fast. 5.655>	 "mittite me in Tiberim, Tiberinis vectus ut undis
<ov. fast. 5.656>	litus ad Inachium pulvis inanis eam."
<ov. fast. 5.657>	displicet heredi mandati cura sepulchri:
<ov. fast. 5.658>	mortuus Ausonia conditur hospes humo,
<ov. fast. 5.659>	scirpea pro domino Tiberi iactatur imago,  
<ov. fast. 5.660>	 ut repetat Graias per freta longa domos."
<ov. fast. 5.661>	hactenus, et subiit vivo rorantia saxo
<ov. fast. 5.662>	antra: leves cursum sustinuistis aquae.
<ov. fast. 5.663>	Clare nepos Atlantis, ades, quem montibus olim
<ov. fast. 5.664>	edidit Arcadiis Pleias una Iovi,  
<ov. fast. 5.665>	 pacis et armorum superis imisque deorum
<ov. fast. 5.666>	arbiter, alato qui pede carpis iter,
<ov. fast. 5.667>	laete lyrae pulsu, nitida quoque laete palaestra,
<ov. fast. 5.668>	quo didicit culte lingua docente loqui,
<ov. fast. 5.669>	templa tibi posuere patres spectantia Circum  
<ov. fast. 5.670>	 Idibus: ex illo est haec tibi festa dies.
<ov. fast. 5.671>	te, quicumque suas profitentur vendere merces,
<ov. fast. 5.672>	ture dato, tribuas ut sibi lucra, rogant,
<ov. fast. 5.673>	est aqua Mercurii portae vicina Capenae;
<ov. fast. 5.674>	si iuvat expertis credere, numen habet.  
<ov. fast. 5.675>	 huc venit incinctus tunica mercator et urna
<ov. fast. 5.676>	purus suffita, quam ferat, haurit aquam,
<ov. fast. 5.677>	uda fit hinc laurus, lauro sparguntur ab uda
<ov. fast. 5.678>	omnia, quae dominos sunt habitura novos;
<ov. fast. 5.679>	spargit et ipse suos lauro rorante capillos  
<ov. fast. 5.680>	 et peragit solita fallere voce preces:
<ov. fast. 5.681>	"ablue praeteriti periuria temporis," inquit
<ov. fast. 5.682>	"ablue praeteritae perfida verba die.
<ov. fast. 5.683>	sive ego te feci testem falsove citavi
<ov. fast. 5.684>	non audituri numina magna Iovis,  
<ov. fast. 5.685>	 sive deum prudens alium divamve fefelli,
<ov. fast. 5.686>	abstulerint celeres improba verba Noti,
<ov. fast. 5.687>	et pateant veniente die periuria nobis,
<ov. fast. 5.688>	nec curent superi si qua locutus ero.
<ov. fast. 5.689>	da modo lucra mihi, da facto gaudia lucro,  
<ov. fast. 5.690>	 et fac, ut emptori verba dedisse iuvet."
<ov. fast. 5.691>	talia Mercurius poscentem ridet ab alto,
<ov. fast. 5.692>	se memor Ortygias surripuisse boves.  
<ov. fast. 5.693>	At mihi pande, precor, tanto meliora petenti,
<ov. fast. 5.694>	in Geminos ex quo tempore Phoebus eat.  
<ov. fast. 5.695>	 "cum totidem de mense dies superesse videbis,
<ov. fast. 5.696>	quot sunt Herculei facta laboris" ait.
<ov. fast. 5.697>	"dic" ego respondi "causam mihi sideris huius."
<ov. fast. 5.698>	causam facundo reddidit ore deus:
<ov. fast. 5.699>	"abstulerant raptas Phoeben Phoebesque sororem  
<ov. fast. 5.700>	 Tyndaridae fratres, hic eques, ille pugil.
<ov. fast. 5.701>	bella parant repetuntque suas et frater et Idas,
<ov. fast. 5.702>	Leucippo fieri pactus uterque gener.
<ov. fast. 5.703>	his amor, ut repetant, illis, ut reddere nolint,
<ov. fast. 5.704>	suadet; et ex causa pugnat uterque pari.  
<ov. fast. 5.705>	 effugere Oebalidae cursu potuere sequentes,
<ov. fast. 5.706>	sed visum celeri vincere turpe fuga.
<ov. fast. 5.707>	Uber ab arboribus locus est, apta area pugnae:
<ov. fast. 5.708>	constiterant illic: nomen Aphidna loco.
<ov. fast. 5.709>	pectora traiectus Lynceo Castor ab ense  
<ov. fast. 5.710>	 non expectato volnere pressit humum,
<ov. fast. 5.711>	ultor adest Pollux et Lyncea perforat hasta,
<ov. fast. 5.712>	qua cervix humeros continuata premit,
<ov. fast. 5.713>	ibat in hunc Idas vixque est Iovis igne repulsus,
<ov. fast. 5.714>	tela tamen dextrae fulmine rapta negant.  
<ov. fast. 5.715>	 iamque tibi, Pollux, caelum sublime patebat,
<ov. fast. 5.716>	cum "mea" dixisti "percipe verba, pater:
<ov. fast. 5.717>	quod mihi das uni caelum, partire duobus: 
<ov. fast. 5.718>	dimidium toto munere maius erit."
<ov. fast. 5.719>	dixit et alterna fratrem statione redemit.  
<ov. fast. 5.720>	 utile sollicitae sidus utrumque rati." 
<ov. fast. 5.721>	Ad Ianum redeat, qui quaerit, Agonia quid sint:
<ov. fast. 5.722>	quae tamen in fastis hoc quoque tempus habent. 
<ov. fast. 5.723>	Nocte sequente diem canis Erigoneius exit:
<ov. fast. 5.724>	est alio signi reddita causa loco.  
<ov. fast. 5.725>	 Proxima Volcani lux est, Tubilustria dicunt:
<ov. fast. 5.726>	lustrantur purae, quas facit ille, tubae. 
<ov. fast. 5.727>	Quattuor inde notis locus est, quibus ordine lectis
<ov. fast. 5.728>	vel mos sacrorum vel fuga regis inest.  
<ov. fast. 5.729>	Nec te praetereo, populi Fortuna potentis  
<ov. fast. 5.730>	 Publica, cui templum luce sequente datum est.
<ov. fast. 5.731>	hanc ubi dives aquis acceperit Amphitrite,
<ov. fast. 5.732>	grata Iovi fulvae rostra videbis avis.
<ov. fast. 5.733>	Auferet ex oculis veniens aurora Booten,
<ov. fast. 5.734>	continuaque die sidus Hyantis erit.  

<ov. fast. 6.1>	Hic quoque mensis habet dubias in nomine causas, 
<ov. fast. 6.2>	quae placeant, positis omnibus ipse leges. 
<ov. fast. 6.3>	facta canam; sed erunt qui me finxisse loquantur 
<ov. fast. 6.4>	nullaque mortali numina visa putent.  
<ov. fast. 6.5>	 est deus in nobis; agitante calescimus illo:
<ov. fast. 6.6>	impetus hic sacrae semina mentis habet,
<ov. fast. 6.7>	fas mihi praecipue voltus vidisse deorum,
<ov. fast. 6.8>	vel quia sum vates, vel quia sacra cano.
<ov. fast. 6.9>	est nemus arboribus densum, secretus ab omni  
<ov. fast. 6.10>	 voce locus, si non obstreperetur aquis,
<ov. fast. 6.11>	hic ego quaerebam, coepti quae mensis origo
<ov. fast. 6.12>	esset, et in cura nominis huius eram.
<ov. fast. 6.13>	ecce deas vidi, non quas praeceptor arandi
<ov. fast. 6.14>	viderat, Ascraeas cum sequeretur oves,  
<ov. fast. 6.15>	 nec quas Priamides in aquosae vallibus Idae
<ov. fast. 6.16>	contulit: ex illis sed tamen una fuit.
<ov. fast. 6.17>	ex illis fuit una, sui germana mariti;
<ov. fast. 6.18>	haec erat (agnovi) quae stat in arce Iovis,
<ov. fast. 6.19>	horrueram tacitoque animum pallore fatebar;  
<ov. fast. 6.20>	 tum dea, quos fecit, sustulit ipsa metus,
<ov. fast. 6.21>	namque ait "o vates, Romani conditor anni, 
<ov. fast. 6.22>	ause per exiguos magna referre modos,
<ov. fast. 6.23>	ius tibi fecisti numen caeleste videndi,
<ov. fast. 6.24>	cum placuit numeris condere festa tuis.  
<ov. fast. 6.25>	 ne tamen ignores volgique errore traharis,
<ov. fast. 6.26>	Iunius a nostro nomine nomen habet,
<ov. fast. 6.27>	est aliquid nupsisse Iovi, Iovis esse sororem:
<ov. fast. 6.28>	fratre magis, dubito, glorier, anne viro.
<ov. fast. 6.29>	si genus aspicitur, Saturnum prima parentem  
<ov. fast. 6.30>	 feci, Saturni sors ego prima fui.
<ov. fast. 6.31>	a patre dicta meo quondam Saturnia Roma est:
<ov. fast. 6.32>	haec illi a caelo proxima terra fuit.
<ov. fast. 6.33>	si torus in pretio est, dicor matrona Tonantis,
<ov. fast. 6.34>	iunctaque Tarpeio sunt mea templa Iovi.  
<ov. fast. 6.35>	 an potuit Maio paelex dare nomina mensi,
<ov. fast. 6.36>	hic honor in nobis invidiosus erit?
<ov. fast. 6.37>	cur igitur regina vocor princepsque dearum?
<ov. fast. 6.38>	aurea cur dextrae sceptra dedere meae?
<ov. fast. 6.39>	an facient mensem luces, Lucinaque ab illis  
<ov. fast. 6.40>	 dicar et a nullo nomina mense traham?
<ov. fast. 6.41>	tum me paeniteat posuisse fideliter iras
<ov. fast. 6.42>	in genus Electrae Dardaniamque domum,
<ov. fast. 6.43>	causa duplex irae: rapto Ganymede dolebam,
<ov. fast. 6.44>	forma quoque Idaeo iudice victa mea est.  
<ov. fast. 6.45>	 paeniteat, quod non foveo Carthaginis arces,
<ov. fast. 6.46>	cum mea sint illo currus et arma loco:
<ov. fast. 6.47>	paeniteat Sparten Argosque measque Mycenas
<ov. fast. 6.48>	et veterem Latio supposuisse Samon:
<ov. fast. 6.49>	adde senem Tatium Iunonicolasque Faliscos,  
<ov. fast. 6.50>	 quos ego Romanis succubuisse tuli. 
<ov. fast. 6.51>	sed neque paeniteat, nec gens milli carior ulla est:
<ov. fast. 6.52>	hic colar, hic teneam cum Iove templa meo.
<ov. fast. 6.53>	ipse mihi Mavors "commendo moenia" dixit
<ov. fast. 6.54>	"haec tibi. tu pollens urbe nepotis eris," 
<ov. fast. 6.55>	 dicta fides sequitur: centum celebramur in aris,
<ov. fast. 6.56>	nec levior quovis est mihi mensis honor.
<ov. fast. 6.57>	nec tamen hunc nobis tantummodo praestat honorem
<ov. fast. 6.58>	Roma: suburbani dant mihi munus idem.
<ov. fast. 6.59>	inspice, quos habeat nemoralis Aricia fastos  
<ov. fast. 6.60>	 et populus Laurens Lanuviumque meum;
<ov. fast. 6.61>	est illic mensis Iunonius, inspice Tibur
<ov. fast. 6.62>	et Praenestinae moenia sacra deae;
<ov. fast. 6.63>	Iunonale leges tempus, nec Romulus illas
<ov. fast. 6.64>	condidit: at nostri Roma nepotis erat." 
<ov. fast. 6.65>	 finierat Iuno. respeximus: Herculis uxor
<ov. fast. 6.66>	stabat, et in voltu signa vigoris erant.
<ov. fast. 6.67>	"non ego, si toto mater me cedere caelo
<ov. fast. 6.68>	iusserit, invita matre morabor" ait.
<ov. fast. 6.69>	"nunc quoque non luctor de nomine temporis huius:  
<ov. fast. 6.70>	 blandior et partes paene rogantis ago
<ov. fast. 6.71>	remque mei iuris malim tenuisse precando,
<ov. fast. 6.72>	et faveas causae forsitan ipse meae.
<ov. fast. 6.73>	aurea possedit socio Capitolia templo
<ov. fast. 6.74>	mater et, ut debet, cum Iove summa tenet.  
<ov. fast. 6.75>	 at decus omne mihi contingit origine mensis:
<ov. fast. 6.76>	unicus est, de quo sollicitamur, honor,
<ov. fast. 6.77>	quid grave, si titulum mensis, Romane, dedisti
<ov. fast. 6.78>	Herculis uxori, posteritasque memor? 
<ov. fast. 6.79>	haec quoque terra aliquid debet mihi nomine magni  
<ov. fast. 6.80>	 coniugis; huc captas appulit ille boves,
<ov. fast. 6.81>	hic male defensus flammis et dote paterna
<ov. fast. 6.82>	Cacus Aventinam sanguine tinxit humum,
<ov. fast. 6.83>	ad propiora vocor. populum digessit ab annis
<ov. fast. 6.84>	Romulus, in partes distribuitque duas:  
<ov. fast. 6.85>	 haec dare consilium, pugnare paratior illa est;
<ov. fast. 6.86>	haec aetas bellum suadet, at illa gerit,
<ov. fast. 6.87>	sic statuit mensesque nota secrevit eadem:
<ov. fast. 6.88>	Iunius est iuvenum; qui fuit ante, senum."
<ov. fast. 6.89>	dixit, et in litem studio certaminis issent,  
<ov. fast. 6.90>	 atque ira pietas dissimulata foret:
<ov. fast. 6.91>	venit Apollinea longas Concordia lauro
<ov. fast. 6.92>	nexa comas, placidi numen opusque ducis,
<ov. fast. 6.93>	haec ubi narravit Tatium fortemque Quirinum
<ov. fast. 6.94>	binaque cum populis regna coisse suis  
<ov. fast. 6.95>	 et lare communi soceros generosque receptos,
<ov. fast. 6.96>	"his nomen iunctis Iunius" inquit "habet."
<ov. fast. 6.97>	dicta triplex causa est. at vos ignoscite, divae:
<ov. fast. 6.98>	res est arbitrio non dirimenda meo.
<ov. fast. 6.99>	ite pares a me. perierunt iudice formae  
<ov. fast. 6.100>	 Pergama: plus laedunt, quam iuvat una, duae. 
<ov. fast. 6.101>	Prima dies tibi, Carna, datur, dea cardinis haec est:
<ov. fast. 6.102>	numine clausa aperit, claudit aperta suo. 
<ov. fast. 6.103>	unde datas habeat vires, obscurior aevo
<ov. fast. 6.104>	fama, sed e nostro carmine certus eris.  
<ov. fast. 6.105>	 adiacet antiquus Tiberino lucus Helerni:
<ov. fast. 6.106>	pontifices illuc nunc quoque sacra ferunt.
<ov. fast. 6.107>	inda sata est nymphe (Cranen dixere priores)
<ov. fast. 6.108>	nequiquam multis saepe petita procis.
<ov. fast. 6.109>	rura sequi iaculisque feras agitare solebat  
<ov. fast. 6.110>	 nodosasque cava tendere valle plagas.
<ov. fast. 6.111>	non habuit pharetram, Phoebi tamen esse sororem
<ov. fast. 6.112>	credebant; nec erat, Phoebe, pudenda tibi.
<ov. fast. 6.113>	huic aliquis iuvenum dixisset amantia verba,
<ov. fast. 6.114>	reddebat tales protinus illa sonos:  
<ov. fast. 6.115>	 "haec loca lucis habent nimis et cum luce pudoris:
<ov. fast. 6.116>	si secreta magis ducis in antra, sequor."
<ov. fast. 6.117>	credulus ante ut iit, frutices haec nacta resistit
<ov. fast. 6.118>	et latet et nullo est invenienda modo.
<ov. fast. 6.119>	viderat hanc Ianus visaeque cupidine captus  
<ov. fast. 6.120>	 ad duram verbis mollibus usus erat.
<ov. fast. 6.121>	nympha iubet quaeri de more remotius antrum
<ov. fast. 6.122>	utque comes sequitur destituitque ducem,
<ov. fast. 6.123>	stulta! videt Ianus, quae post sua terga gerantur:
<ov. fast. 6.124>	nil agis, et latebras respicit ille tuas.  
<ov. fast. 6.125>	 nil agis, en! dixi: nam te sub rupe latentem
<ov. fast. 6.126>	occupat amplexu speque potitus ait:
<ov. fast. 6.127>	"ius pro concubitu nostro tibi cardinis esto:
<ov. fast. 6.128>	hoc pretium positae virginitatis habe."
<ov. fast. 6.129>	sic fatus spinam, qua tristes pellere posset  
<ov. fast. 6.130>	 a foribus noxas (haec erat alba), dedit.
<ov. fast. 6.131>	sunt avidae volucres, non quae Phineia mensis 
<ov. fast. 6.132>	guttura fraudabant, sed genus inde trahunt:
<ov. fast. 6.133>	grande caput, stantes oculi, rostra apta rapinis,
<ov. fast. 6.134>	canities pinnis, unguibus hamus inest.  
<ov. fast. 6.135>	 nocte volant puerosque petunt nutricis egentes
<ov. fast. 6.136>	et vitiant cunis corpora rapta suis.
<ov. fast. 6.137>	carpere dicuntur lactentia viscera rostris
<ov. fast. 6.138>	et plenum poto sanguine guttur habent,
<ov. fast. 6.139>	est illis strigibus nomen; sed nominis huius  
<ov. fast. 6.140>	 causa, quod horrendum stridere nocte solent,
<ov. fast. 6.141>	sive igitur nascuntur aves, seu carmine fiunt
<ov. fast. 6.142>	naeniaque in volucres Marsa figurat anus,
<ov. fast. 6.143>	in thalamos venere Procae. Proca natus in illis
<ov. fast. 6.144>	praeda recens avium quinque diebus erat,  
<ov. fast. 6.145>	 pectoraque exsorbent avidis infantia linguis;
<ov. fast. 6.146>	at puer infelix vagit opemque petit.
<ov. fast. 6.147>	territa voce sui nutrix accurrit alumni
<ov. fast. 6.148>	et rigido sectas invenit ungue genas,
<ov. fast. 6.149>	quid faceret? color oris erat, qui frondibus olim  
<ov. fast. 6.150>	 esse solet seris, quas nova laesit hiems.
<ov. fast. 6.151>	pervenit ad Cranen et rem docet, illa "timorem
<ov. fast. 6.152>	pone: tuus sospes" dixit "alumnus erit."
<ov. fast. 6.153>	venerat ad cunas: flebant materque paterque:
<ov. fast. 6.154>	"sistite vos lacrimas, ipsa medebor" ait.  
<ov. fast. 6.155>	 protinus arbutea postes ter in ordine tangit
<ov. fast. 6.156>	fronde, ter arbutea limina fronde notat;
<ov. fast. 6.157>	spargit aquis aditus (et aquae medicamen habebant)
<ov. fast. 6.158>	extaque de porca cruda bimenstre tenet;
<ov. fast. 6.159>	atque ita "noctis aves, extis puerilibus" inquit  
<ov. fast. 6.160>	 "parcite: pro parvo victima parva cadit. 
<ov. fast. 6.161>	cor pro corde, precor, pro fibris sumite fibras.
<ov. fast. 6.162>	hanc animam vobis pro meliore damus."
<ov. fast. 6.163>	sic ubi libavit, prosecta sub aethere ponit,
<ov. fast. 6.164>	quique adsint sacris, respicere illa vetat;  
<ov. fast. 6.165>	 virgaque Ianalis de spina ponitur alba,
<ov. fast. 6.166>	qua lumen thalamis parva fenestra dabat,
<ov. fast. 6.167>	post illud nec aves cunas violasse feruntur,
<ov. fast. 6.168>	et rediit puero, qui fuit ante, color,
<ov. fast. 6.169>	pinguia cur illis gustentur larda Kalendis,  
<ov. fast. 6.170>	 mixtaque cum calido sit faba farre, rogas?
<ov. fast. 6.171>	prisca dea est aliturque cibis, quibus ante solebat,
<ov. fast. 6.172>	nec petit ascitas luxuriosa dapes,
<ov. fast. 6.173>	piscis adhuc illi populo sine fraude natabat,
<ov. fast. 6.174>	ostreaque in conchis tuta fuere suis.  
<ov. fast. 6.175>	 nec Latium norat, quam praebet Ionia dives,
<ov. fast. 6.176>	nec quae Pygmaeo sanguine gaudet, avem;
<ov. fast. 6.177>	et praeter pennas nihil in pavone placebat,
<ov. fast. 6.178>	nec tellus captas miserat ante feras,
<ov. fast. 6.179>	sus erat in pretio, caesa sue festa colebant:  
<ov. fast. 6.180>	 terra fabas tantum duraque farra dabat.
<ov. fast. 6.181>	quae duo mixta simul sextis quicumque Kalendis
<ov. fast. 6.182>	ederit, huic laedi viscera posse negant.
<ov. fast. 6.183>	arce quoque in summa Iunoni templa Monetae
<ov. fast. 6.184>	ex voto memorant facta, Camille, tuo:  
<ov. fast. 6.185>	 ante domus Manli fuerat, qui Gallica quondam
<ov. fast. 6.186>	a Capitolino reppulit arma Iove.
<ov. fast. 6.187>	quam bene, di magni, pugna cecidisset in illa,
<ov. fast. 6.188>	defensor solii, Iuppiter alte, tui!
<ov. fast. 6.189>	vixit, ut occideret damnatus crimine regni:  
<ov. fast. 6.190>	 hunc illi titulum longa senecta dabat.
<ov. fast. 6.191>	lux eadem Marti festa est, quem prospicit extra
<ov. fast. 6.192>	appositum Tectae porta Capena viae.
<ov. fast. 6.193>	te quoque, Tempestas, meritam delubra fatemur,
<ov. fast. 6.194>	cum paene est Corsis obruta classis aquis.  
<ov. fast. 6.195>	 haec hominum monumenta patent, si quaeritis astra
<ov. fast. 6.196>	tunc oritur magni praepes adunca Iovis. 
<ov. fast. 6.197>	Postera lux Hyadas, Taurinae cornua frontis,
<ov. fast. 6.198>	evocat, et multa terra madescit aqua. 
<ov. fast. 6.199>	Mane ubi bis fuerit Phoebusque iteraverit ortus  
<ov. fast. 6.200>	 factaque erit posito rore bis uda seges,
<ov. fast. 6.201>	hac sacrata die Tusco Bellona duello
<ov. fast. 6.202>	dicitur et Latio prospera semper adest.
<ov. fast. 6.203>	Appius est auctor, Pyrrho qui pace negata
<ov. fast. 6.204>	multum animo vidit, lumine captus erat.  
<ov. fast. 6.205>	 prospicit a templo summum brevis area Circum,
<ov. fast. 6.206>	est ibi non parvae parva columna notae: 
<ov. fast. 6.207>	hinc solet hasta manu belli praenuntia mitti,
<ov. fast. 6.208>	in regem et gentes cum placet arma capi. 
<ov. fast. 6.209>	Altera pars Circi Custode sub Hercule tuta est:  
<ov. fast. 6.210>	 quod deus Euboico carmine munus habet.
<ov. fast. 6.211>	muneris est tempus, qui Nonas Lucifer ante est:
<ov. fast. 6.212>	si titulum quaeris, Sulla probavit opus. 
<ov. fast. 6.213>	Quaerebam, Nonas Sanco Fidione referrem,
<ov. fast. 6.214>	an tibi, Semo pater; tum mihi Sancus ait:  
<ov. fast. 6.215>	 "cuicumque ex istis dederis, ego munus habebo:
<ov. fast. 6.216>	nomina terna fero: sic voluere Cures."
<ov. fast. 6.217>	hunc igitur veteres donarunt aede Sabini
<ov. fast. 6.218>	inque Quirinali constituere iugo. 
<ov. fast. 6.219>	Est mihi (sitque, precor, nostris diuturnior annis)  
<ov. fast. 6.220>	 filia, qua felix sospite semper ero.
<ov. fast. 6.221>	hanc ego cum vellem genero dare, tempora taedis
<ov. fast. 6.222>	apta requirebam, quaeque cavenda forent:
<ov. fast. 6.223>	tum mihi post sacras monstratur Iunius Idus
<ov. fast. 6.224>	utilis et nuptis, utilis esse viris,  
<ov. fast. 6.225>	 primaque pars huius thalamis aliena reperta est;
<ov. fast. 6.226>	nam mihi sic coniunx sancta Dialis ait:
<ov. fast. 6.227>	"donec ab Iliaca placidus purgamina Vesta
<ov. fast. 6.228>	detulerit flavis in mare Thybris aquis,
<ov. fast. 6.229>	non mihi dentosa crinem depectere buxo,  
<ov. fast. 6.230>	 non ungues ferro subsecuisse licet,
<ov. fast. 6.231>	non tetigisse virum, quamvis Iovis ille sacerdos,
<ov. fast. 6.232>	quamvis perpetua sit mihi lege datus.
<ov. fast. 6.233>	tu quoque ne propera, melius tua filia nubet,
<ov. fast. 6.234>	ignea cum pura Vesta nitebit humo."  
<ov. fast. 6.235>	 Tertia post Nonas removere Lycaona Phoebe
<ov. fast. 6.236>	fertur, et a tergo non habet Ursa metum,
<ov. fast. 6.237>	tunc ego me memini ludos in gramine Campi
<ov. fast. 6.238>	aspicere et dici, lubrice Thybri, tuos.
<ov. fast. 6.239>	festa dies illis, qui lina madentia ducunt,  
<ov. fast. 6.240>	 quique tegunt parvis aera recurva cibis, 
<ov. fast. 6.241>	Mens quoque numen habet. Mentis delubra videmus
<ov. fast. 6.242>	vota metu belli, perfide Poene, tui.
<ov. fast. 6.243>	Poene rebellaras, et leto consulis omnes
<ov. fast. 6.244>	attoniti Mauras pertimuere manus.  
<ov. fast. 6.245>	 spem metus expulerat, cum Menti vota senatus
<ov. fast. 6.246>	suscipit, et melior protinus illa venit. 
<ov. fast. 6.247>	aspicit instantes mediis sex lucibus Idus
<ov. fast. 6.248>	illa dies, qua sunt vota soluta deae. 
<ov. fast. 6.249>	Vesta, fave! tibi nunc operata resolvimus ora,  
<ov. fast. 6.250>	 ad tua si nobis sacra venire licet.
<ov. fast. 6.251>	in prece totus eram: caelestia numina sensi,
<ov. fast. 6.252>	laetaque purpurea luce refulsit humus,
<ov. fast. 6.253>	non equidem vidi (valeant mendacia vatum)
<ov. fast. 6.254>	te, dea, nec fueras aspicienda viro;  
<ov. fast. 6.255>	 sed quae nescieram, quorumque errore tenebar,
<ov. fast. 6.256>	cognita sunt nullo praecipiente mihi.
<ov. fast. 6.257>	dena quater memorant habuisse Parilia Romam,
<ov. fast. 6.258>	cum flammae custos aede recepta dea est,
<ov. fast. 6.259>	regis opus placidi, quo non metuentius ullum  
<ov. fast. 6.260>	 numinis ingenium terra Sabina tulit.
<ov. fast. 6.261>	quae nunc aere vides, stipula tum tecta videres,
<ov. fast. 6.262>	et paries lento vimine textus erat.
<ov. fast. 6.263>	hic locus exiguus, qui sustinet atria Vestae,
<ov. fast. 6.264>	tunc erat intonsi regia magna Numae.  
<ov. fast. 6.265>	 forma tamen templi, quae nunc manet, ante fuisse
<ov. fast. 6.266>	dicitur, et formae causa probanda subest.
<ov. fast. 6.267>	Vesta eadem est et terra: subest vigil ignis utrique:
<ov. fast. 6.268>	significant sedem terra focusque suam.
<ov. fast. 6.269>	terra pilae similis nullo fulcimine nixa,  
<ov. fast. 6.270>	 aere subiecto tam grave pendet onus. 
<ov. fast. 6.271>	ipsa volubilitas libratum sustinet orbem,
<ov. fast. 6.272>	quique premat partes, angulus omnis abest,
<ov. fast. 6.273>	cumque sit in media rerum regione locata
<ov. fast. 6.274>	et tangat nullum plusve minusve latus,  
<ov. fast. 6.275>	 ni convexa foret, parti vicinior esset, 
<ov. fast. 6.276>	nee medium terram mundus haberet onus.
<ov. fast. 6.277>	arte Syracosia suspensus in aere clauso
<ov. fast. 6.278>	stat globus, immensi parva figura poli,
<ov. fast. 6.279>	et quantum a summis, tantum secessit ab imis  
<ov. fast. 6.280>	 terra; quod ut fiat, forma rotunda facit,
<ov. fast. 6.281>	par facies templi: nullus procurrit in illo
<ov. fast. 6.282>	angulus; a pluvio vindicat imbre tholus.
<ov. fast. 6.283>	cur sit virginibus, quaeris, dea culta ministris?
<ov. fast. 6.284>	inveniam causas hac quoque parte suas.  
<ov. fast. 6.285>	 ex Ope Iunonem memorant Cereremque creatas
<ov. fast. 6.286>	semine Saturni, tertia Vesta fuit;
<ov. fast. 6.287>	utraque nupserunt, ambae peperisse feruntur,
<ov. fast. 6.288>	de tribus impatiens restitit una viri.
<ov. fast. 6.289>	quid mirum, virgo si virgine laeta ministra  
<ov. fast. 6.290>	 admittit castas ad sua sacra manus?
<ov. fast. 6.291>	nec tu aliud Vestam quam vivam intellege flammam,
<ov. fast. 6.292>	nataque de flamma corpora nulla vides.
<ov. fast. 6.293>	iure igitur virgo est, quae semina nulla remittit
<ov. fast. 6.294>	nec capit et comites virginitatis amat.  
<ov. fast. 6.295>	 esse diu stultus Vestae simulacra putavi,
<ov. fast. 6.296>	mox didici curvo nulla subesse tholo:
<ov. fast. 6.297>	ignis inextinctus templo celatur in illo,
<ov. fast. 6.298>	effigiem nullam Vesta nec ignis habet,
<ov. fast. 6.299>	stat vi terra sua: vi stando Vesta vocatur,  
<ov. fast. 6.300>	 causaque par Grai nominis esse potest.
<ov. fast. 6.301>	at focus a flammis et quod fovet omnia, dictus;
<ov. fast. 6.302>	qui tamen in primis aedibus ante fuit.
<ov. fast. 6.303>	hinc quoque vestibulum dici reor: inde precando 
<ov. fast. 6.304>	praefamur Vestam, quae loca prima tenet.  
<ov. fast. 6.305>	 ante focos olim scamnis considere longis
<ov. fast. 6.306>	mos erat et mensae credere adesse deos;
<ov. fast. 6.307>	nunc quoque, cum fiunt antiquae sacra Vacunae,
<ov. fast. 6.308>	ante Vacunales stantque sedentque focos,
<ov. fast. 6.309>	venit in hos annos aliquid de more vetusto:  
<ov. fast. 6.310>	 fert missos Vestae pura patella cibos,
<ov. fast. 6.311>	ecce coronatis panis dependet asellis,
<ov. fast. 6.312>	et velant scabras florida serta molas,
<ov. fast. 6.313>	sola prius furnis torrebant farra coloni
<ov. fast. 6.314>	(et Fornacali sunt sua sacra deae):  
<ov. fast. 6.315>	 suppositum cineri panem focus ipse parabat,
<ov. fast. 6.316>	strataque erat tepido tegula quassa solo.
<ov. fast. 6.317>	inde focum observat pistor dominamque focorum,
<ov. fast. 6.318>	et quae pumiceas versat asella molas,
<ov. fast. 6.319>	praeteream referamne tuum, rubicunde Priape,  
<ov. fast. 6.320>	 dedecus? est multi fabula parva loci.
<ov. fast. 6.321>	turrigera frontem Cybele redimita corona
<ov. fast. 6.322>	convocat aeternos ad sua festa deos.
<ov. fast. 6.323>	convocat et satyros et, rustica numina, nymphas;
<ov. fast. 6.324>	Silenus, quamvis nemo vocarat, adest.  
<ov. fast. 6.325>	 nec licet et longum est epulas narrare deorum:
<ov. fast. 6.326>	in multo nox est pervigilata mero.
<ov. fast. 6.327>	hi temere errabant in opacae vallibus Idae,
<ov. fast. 6.328>	pars iacet et molli gramine membra levat,
<ov. fast. 6.329>	hi ludunt, hos somnus habet, pars brachia nectit  
<ov. fast. 6.330>	 et viridem celeri ter pede pulsat humum.
<ov. fast. 6.331>	Vesta iacet placidamque capit secura quietem,
<ov. fast. 6.332>	sicut erat, positum caespite fulta caput,
<ov. fast. 6.333>	at ruber hortorum custos nymphasque deasque
<ov. fast. 6.334>	captat et errantes fertque refertque pedes.  
<ov. fast. 6.335>	 aspicit et Vestam: dubium, nymphamne putant
<ov. fast. 6.336>	an scient Vestam, scisse sed ipse negat.
<ov. fast. 6.337>	spem capit obscenam furtimque accedere temptat
<ov. fast. 6.338>	et fert suspensos corde micante gradus.
<ov. fast. 6.339>	forte senex, quo vectus erat, Silenus asellum  
<ov. fast. 6.340>	 liquerat ad ripas lene sonantis aquae.
<ov. fast. 6.341>	ibat, ut inciperet, longi deus Hellesponti,
<ov. fast. 6.342>	intempestivo cum rudit ille sono.
<ov. fast. 6.343>	territa voce gravi surgit dea; convolat omnis
<ov. fast. 6.344>	turba, per infestas effugit ille manus.  
<ov. fast. 6.345>	 Lampsacus hoc animal solita est mactare Priapo fata: 
<ov. fast. 6.346>	"asini flammis indicis exta damus."
<ov. fast. 6.347>	quem tu, diva, memor de pane monilibus ornas;
<ov. fast. 6.348>	cessat opus, vacuae conticuere molae.
<ov. fast. 6.349>	Nomine quam pretio celebratior arce Tonantis,  
<ov. fast. 6.350>	 dicam, Pistoris quid velit ara Iovis.
<ov. fast. 6.351>	cincta premebantur trucibus Capitolia Gallis:
<ov. fast. 6.352>	fecerat obsidio iam diuturna famem.
<ov. fast. 6.353>	Iuppiter ad solium superis regale vocatis
<ov. fast. 6.354>	"incipe!" ait Marti, protinus ille refert:  
<ov. fast. 6.355>	 "scilicet ignotum est, quae sit fortuna meorum,
<ov. fast. 6.356>	et dolor hic animi voce querentis eget.
<ov. fast. 6.357>	si tamen, ut referam breviter mala iuncta pudori,
<ov. fast. 6.358>	exigis: Alpino Roma sub hoste iacet.
<ov. fast. 6.359>	haec est, cui fuerat promissa potentia rerum.  
<ov. fast. 6.360>	 Iuppiter? hanc terris impositurus eras? 
<ov. fast. 6.361>	iamque suburbanos Etruscaque contudit arma,
<ov. fast. 6.362>	spes erat in cursu: nunc lare pulsa suo est.
<ov. fast. 6.363>	vidimus ornatos aerata per atria picta
<ov. fast. 6.364>	veste triumphales occubuisse senes:  
<ov. fast. 6.365>	 vidimus Iliacae transferri pignora Vestae
<ov. fast. 6.366>	sede: putant aliquos scilicet esse deos.
<ov. fast. 6.367>	at si respicerent, qua vos habitatis in arce,
<ov. fast. 6.368>	totque domos vestras obsidione premi,
<ov. fast. 6.369>	nil opis in cura scirent superesse deorum  
<ov. fast. 6.370>	 et data sollicita tura perire manu.
<ov. fast. 6.371>	atque utinam pugnae pateat locus! arma capessant
<ov. fast. 6.372>	et, si non poterunt exsuperare, cadant,
<ov. fast. 6.373>	nunc inopes victus ignavaque fata timentes
<ov. fast. 6.374>	monte suo clausos barbara turba premit." 
<ov. fast. 6.375>	 tunc Venus et lituo pulcher trabeaque Quirinus
<ov. fast. 6.376>	Vestaque pro Latio multa locuta suo est.
<ov. fast. 6.377>	"publica" respondit "cura est pro moenibus istis,"
<ov. fast. 6.378>	Iuppiter "et poenas Gallia victa dabit,
<ov. fast. 6.379>	tu modo, quae desunt fruges, superesse putentur  
<ov. fast. 6.380>	 effice, nec sedes desere, Vesta, tuas.
<ov. fast. 6.381>	quodcumque est solidae Cereris, cava machina frangat,
<ov. fast. 6.382>	mollitamque manu duret in igne focus."
<ov. fast. 6.383>	iusserat, et fratris virgo Saturnia iussis
<ov. fast. 6.384>	annuit, et mediae tempora noctis erant,  
<ov. fast. 6.385>	 iam ducibus somnum dederat labor: increpat illos
<ov. fast. 6.386>	Iuppiter et sacro, quid velit, ore docet:
<ov. fast. 6.387>	"surgite et in medios de summis arcibus hostes 
<ov. fast. 6.388>	mittite, quam minime tradere voltis, opem!"
<ov. fast. 6.389>	somnus abit, quaeruntque novis ambagibus acti,  
<ov. fast. 6.390>	 tradere quam nolint et iubeantur opem.
<ov. fast. 6.391>	esse Ceres visa est; iaciunt Cerealia dona,
<ov. fast. 6.392>	iacta super galeas scutaque longa sonant,
<ov. fast. 6.393>	posse fame vinci spes excidit, hoste repulso
<ov. fast. 6.394>	candida Pistori ponitur ara Iovi. 
<ov. fast. 6.395>	 Forte revertebar festis Vestalibus illa,
<ov. fast. 6.396>	qua Nova Romano nunc via iuncta foro est.
<ov. fast. 6.397>	huc pede matronam vidi descendere nudo:
<ov. fast. 6.398>	obstipui tacitus sustinuique gradum,
<ov. fast. 6.399>	sensit anus vicina loci iussumque sedere  
<ov. fast. 6.400>	 alloquitur quatiens voce tremente caput:
<ov. fast. 6.401>	"hoc, ubi nunc fora sunt, udae tenuere paludes;
<ov. fast. 6.402>	amne redundatis fossa madebat aquis.
<ov. fast. 6.403>	Curtius ille lacus, siccas qui sustinet aras,
<ov. fast. 6.404>	nunc solida est tellus, sed lacus ante fuit.  
<ov. fast. 6.405>	 qua Velabra solent in Circum ducere pompas,
<ov. fast. 6.406>	nil praeter salices cassaque canna fuit;
<ov. fast. 6.407>	saepe suburbanas rediens conviva per undas
<ov. fast. 6.408>	cantat et ad nautas ebria verba iacit,
<ov. fast. 6.409>	nondum conveniens diversis iste figuris  
<ov. fast. 6.410>	 nomen ab averso ceperat amne deus. 
<ov. fast. 6.411>	hic quoque lucus erat iuncis et harundine densus
<ov. fast. 6.412>	et pede velato non adeunda palus,
<ov. fast. 6.413>	stagna recesserunt et aquas sua ripa coercet,
<ov. fast. 6.414>	siccaque nunc tellus: mos tamen ille manet." 
<ov. fast. 6.415>	 reddiderat causam. "valeas, anus optima!" dixi
<ov. fast. 6.416>	"quod superest aevi, molle sit omne, tui."
<ov. fast. 6.417>	Cetera iam pridem didici puerilibus annis,
<ov. fast. 6.418>	non tamen idcirco praetereunda mihi.
<ov. fast. 6.419>	moenia Dardanides nuper nova fecerat Ilus  
<ov. fast. 6.420>	 (Ilus adhuc Asiae dives habebat opes):
<ov. fast. 6.421>	creditur armiferae signum caeleste Minervae
<ov. fast. 6.422>	urbis in Iliacae desiluisse iuga.
<ov. fast. 6.423>	cura videre fuit, vidi templumque locumque:
<ov. fast. 6.424>	hoc superest illic, Pallada Roma tenet.  
<ov. fast. 6.425>	 consulitur Smintheus lucoque obscurus opaco
<ov. fast. 6.426>	hos non mentito reddidit ore sonos:
<ov. fast. 6.427>	"aetheriam servate deam, servabitis urbem:
<ov. fast. 6.428>	imperium secum transferet illa loci."
<ov. fast. 6.429>	servat et inclusam summa tenet Ilus in arce,  
<ov. fast. 6.430>	 curaque ad heredem Laomedonta redit,
<ov. fast. 6.431>	sub Priamo servata parum: sic ipsa volebat,
<ov. fast. 6.432>	ex quo iudicio forma revicta sua est.
<ov. fast. 6.433>	seu genus Adrasti, seu furtis aptus Ulixes, 
<ov. fast. 6.434>	seu pius Aeneas eripuisset eam,  
<ov. fast. 6.435>	 auctor in incerto, res est Romana: tuetur 
<ov. fast. 6.436>	Vesta, quod assiduo lumine cuncta videt,
<ov. fast. 6.437>	heu quantum timuere patres, quo tempore Vesta
<ov. fast. 6.438>	arsit et est tectis obruta paene suis!
<ov. fast. 6.439>	flagrabant sancti sceleratis ignibus ignes,  
<ov. fast. 6.440>	 mixtaque erat flammae flamma profana piae.
<ov. fast. 6.441>	attonitae flebant demisso crine ministrae:
<ov. fast. 6.442>	abstulerat vires corporis ipse timor,
<ov. fast. 6.443>	provolat in medium, et magna "succurrite!" voce
<ov. fast. 6.444>	"non est auxilium flere" Metellus ait.  
<ov. fast. 6.445>	 "pignora virgineis fatalia tollite palmis:
<ov. fast. 6.446>	non ea sunt voto, sed rapienda manu.
<ov. fast. 6.447>	me miserum! dubitatis?" ait. dubitare videbat
<ov. fast. 6.448>	et pavidas posito procubuisse genu.
<ov. fast. 6.449>	haurit aquas tollensque manus, "ignoscite," dixit  
<ov. fast. 6.450>	 "sacra! vir intrabo non adeunda viro.
<ov. fast. 6.451>	si scelus est, in me commissi poena redundet:
<ov. fast. 6.452>	sit capitis damno Roma soluta mei."
<ov. fast. 6.453>	dixit et inrupit, factum dea rapta probavit
<ov. fast. 6.454>	pontificisque sui munere tuta fuit.  
<ov. fast. 6.455>	 nunc bene lucetis sacrae sub Caesare flammae:
<ov. fast. 6.456>	ignis in Iliacis nunc erit usque focis,
<ov. fast. 6.457>	nullaque dicetur vittas temerasse sacerdos
<ov. fast. 6.458>	hoc duce nec viva defodietur humo.
<ov. fast. 6.459>	sic incesta perit, quia quam violavit, in illam  
<ov. fast. 6.460>	 conditur, et Tellus Vestaque numen idem. 
<ov. fast. 6.461>	Tum sibi Callaico Brutus cognomen ab hoste
<ov. fast. 6.462>	fecit et Hispanam sanguine tinxit humum,
<ov. fast. 6.463>	scilicet interdum miscentur tristia laetis,
<ov. fast. 6.464>	nec populum toto pectore festa iuvant:  
<ov. fast. 6.465>	 Crassus ad Euphraten aquilas natumque suosque
<ov. fast. 6.466>	perdidit et leto est ultimus ipse datus.
<ov. fast. 6.467>	"Parthe, quid exultas?" dixit dea "signa remittes,
<ov. fast. 6.468>	quique necem Crassi vindicet, ultor erit." 
<ov. fast. 6.469>	At simul auritis violae demuntur asellis,  
<ov. fast. 6.470>	 et Cereris fruges aspera saxa terunt,
<ov. fast. 6.471>	navita puppe sedens "Delphina videbimus," inquit
<ov. fast. 6.472>	"humida cum pulso nox erit orta die." 
<ov. fast. 6.473>	Iam, Phryx, a nupta quereris, Tithone, relinqui,
<ov. fast. 6.474>	et vigil Eois Lucifer exit aquis:  
<ov. fast. 6.475>	 ite, bonae matres (vestrum Matralia festum)
<ov. fast. 6.476>	flavaque Thebanae reddite liba deae.
<ov. fast. 6.477>	pontibus et magno iuncta est celeberrima Circo
<ov. fast. 6.478>	area, quae posito de bove nomen habet:
<ov. fast. 6.479>	hac ibi luce ferunt Matutae sacra parenti  
<ov. fast. 6.480>	 sceptriferas Servi templa dedisse manus,
<ov. fast. 6.481>	quae dea sit, quare famulas a limine templi
<ov. fast. 6.482>	arceat (arcet enim) libaque tosta petat, 
<ov. fast. 6.483>	Bacche, racemiferos hedera redimite capillos,
<ov. fast. 6.484>	si domus illa tua est, dirige vatis opus.  
<ov. fast. 6.485>	 arserat obsequio Semele Iovis: accipit Ino
<ov. fast. 6.486>	te, puer, et summa sedula nutrit ope.
<ov. fast. 6.487>	intumuit Iuno, raptum quod paelice natum
<ov. fast. 6.488>	educet: at sanguis ille sororis erat.
<ov. fast. 6.489>	hinc agitur furiis Athamas et imagine falsa,  
<ov. fast. 6.490>	 tuque cadis patria, parve Learche, manu.
<ov. fast. 6.491>	maesta Learcheas mater tumulaverat umbras
<ov. fast. 6.492>	et dederat miseris omnia iusta rogis.
<ov. fast. 6.493>	haec quoque, funestos ut erat laniata capillos,
<ov. fast. 6.494>	prosilit et cunis te, Melicerta, rapit.  
<ov. fast. 6.495>	 est spatio contracta brevi, freta bina repellit
<ov. fast. 6.496>	unaque pulsatur terra duabus aquis:
<ov. fast. 6.497>	huc venit insanis natum complexa lacertis
<ov. fast. 6.498>	et secum e celso mittit in alta iugo.
<ov. fast. 6.499>	excipit illaesos Panope centumque sorores,  
<ov. fast. 6.500>	 et placido lapsu per sua regna ferunt.
<ov. fast. 6.501>	nondum Leucothea, nondum puer ille Palaemon
<ov. fast. 6.502>	verticibus densi Thybridis ora tenent,
<ov. fast. 6.503>	lucus erat; dubium Semelae Stimulaene vocetur:
<ov. fast. 6.504>	Maenadas Ausonias incoluisse ferunt.  
<ov. fast. 6.505>	 quaerit ab his Ino, quae gens foret: Arcadas esse
<ov. fast. 6.506>	audit et Evandrum sceptra tenere loci.
<ov. fast. 6.507>	dissimulata deam Latias Saturnia Bacchas
<ov. fast. 6.508>	instimulat fictis insidiosa sonis: 
<ov. fast. 6.509>	"o nimium faciles, o toto pectore captae!  
<ov. fast. 6.510>	 non venit haec nostris hospes amica choris,
<ov. fast. 6.511>	fraude petit sacrique parat cognoscere ritum;
<ov. fast. 6.512>	quo possit poenas pendere, pignus habet."
<ov. fast. 6.513>	vix bene desierat, complent ululatibus auras
<ov. fast. 6.514>	Thyades effusis per sua colla comis,  
<ov. fast. 6.515>	 iniciuntque manus puerumque revellere pugnant,
<ov. fast. 6.516>	quos ignorat adhuc, invocat illa deos:
<ov. fast. 6.517>	"dique virique loci, miserae succurrite matri!"
<ov. fast. 6.518>	clamor Aventini saxa propinqua ferit,
<ov. fast. 6.519>	appulerat ripae vaccas Oetaeus Hiberas:  
<ov. fast. 6.520>	 audit et ad vocem concitus urget iter.
<ov. fast. 6.521>	Herculis adventu, quae vim modo ferre parabant,
<ov. fast. 6.522>	turpia femineae terga dedere fugae.
<ov. fast. 6.523>	"quid petis hinc" (cognorat enim) "matertera Bacchi?
<ov. fast. 6.524>	an numen, quod me, te quoque vexat?" ait.  
<ov. fast. 6.525>	 illa docet partim, partim praesentia nati
<ov. fast. 6.526>	continet, et furiis in scelus isse pudet,
<ov. fast. 6.527>	rumor, ut est velox, agitatis pervolat alis,
<ov. fast. 6.528>	estque frequens, Ino, nomen in ore tuum.
<ov. fast. 6.529>	hospita Carmentis fidos intrasse penates  
<ov. fast. 6.530>	 diceris et longam deposuisse famem;
<ov. fast. 6.531>	liba sua properata manu Tegeaca sacerdos
<ov. fast. 6.532>	traditur in subito cocta dedisse foco.
<ov. fast. 6.533>	nunc quoque liba iuvant festis Matralibus illam:
<ov. fast. 6.534>	rustica sedulitas gratior arte fuit.  
<ov. fast. 6.535>	 "nunc," ait "o vates, venientia fata resigna, 
<ov. fast. 6.536>	qua licet, hospitiis hoc, precor, adde meis."
<ov. fast. 6.537>	parva mora est, caelum vates ac numina sumit
<ov. fast. 6.538>	fitque sui toto pectore plena dei;
<ov. fast. 6.539>	vix illam subito posses cognoscere, tanto  
<ov. fast. 6.540>	 sanctior et tanto, quam modo, maior erat.
<ov. fast. 6.541>	"laeta canam, gaude, defuncta laboribus Ino,"
<ov. fast. 6.542>	dixit "et huic populo prospera semper ades.
<ov. fast. 6.543>	numen eris pelagi, natum quoque pontus habebit.
<ov. fast. 6.544>	in vestris aliud sumite nomen aquis:  
<ov. fast. 6.545>	 Leucothea Grais, Matuta vocabere nostris;
<ov. fast. 6.546>	in portus nato ius erit omne tuo,
<ov. fast. 6.547>	quem nos Portunum, sua lingua Palaemona dicet.
<ov. fast. 6.548>	ite, precor, nostris aequus uterque locis!" 
<ov. fast. 6.549>	annuerat, promissa fides, posuere labores,  
<ov. fast. 6.550>	 nomina mutarunt: hic deus, illa dea est.
<ov. fast. 6.551>	cur vetet ancillas accedere, quaeritis? odit,
<ov. fast. 6.552>	principiumque odii, si sinat illa, canam,
<ov. fast. 6.553>	una ministrarum solita est, Cadmei, tuarum
<ov. fast. 6.554>	saepe sub amplexus coniugis ire tui.  
<ov. fast. 6.555>	 improbus hanc Athamas furtim dilexit; ab illa
<ov. fast. 6.556>	comperit agricolis semina tosta dari.
<ov. fast. 6.557>	ipsa quidem fecisse negat, sed fama recepit.
<ov. fast. 6.558>	hoc est, cur odio sit sibi serva manus,
<ov. fast. 6.559>	non tamen hanc pro stirpe sua pia mater adoret:  
<ov. fast. 6.560>	 ipsa parum felix visa fuisse parens,
<ov. fast. 6.561>	alterius prolem melius mandabitis illi:
<ov. fast. 6.562>	utilior Baccho quam fuit ipsa suis. 
<ov. fast. 6.563>	hanc tibi, "quo properas?" memorant dixisse, Rutili,
<ov. fast. 6.564>	"luce mea Marso consul ab hoste cades." 
<ov. fast. 6.565>	 exitus accessit verbis, numenque Toleni
<ov. fast. 6.566>	purpureum mixtis sanguine fluxit aquis,
<ov. fast. 6.567>	proximus annus erat: Pallantide caesus eadem
<ov. fast. 6.568>	Didius hostiles ingeminavit opes.
<ov. fast. 6.569>	Lux eadem, Fortuna, tua est auctorque locusque;  
<ov. fast. 6.570>	 sed superiniectis quis latet iste togis?
<ov. fast. 6.571>	Servius est, hoc constat enim, sed causa latendi
<ov. fast. 6.572>	discrepat et dubium me quoque mentis habet,
<ov. fast. 6.573>	dum dea furtivos timide profitetur amores,
<ov. fast. 6.574>	caelestemque homini concubuisse pudet  
<ov. fast. 6.575>	 (arsit enim magno correpta cupidine regis
<ov. fast. 6.576>	caecaque in hoc uno non fuit illa viro),
<ov. fast. 6.577>	nocte domum parva solita est intrare fenestra;
<ov. fast. 6.578>	unde Fenestellae nomina porta tenet,
<ov. fast. 6.579>	nunc pudet, et voltus velamine celat amatos,  
<ov. fast. 6.580>	 oraque sunt multa regia tecta toga.
<ov. fast. 6.581>	an magis est verum post Tulli funera plebem
<ov. fast. 6.582>	confusam placidi morte fuisse ducis,
<ov. fast. 6.583>	nec modus ullus erat, crescebat imagine luctus,
<ov. fast. 6.584>	donec eum positis occuluere togis?  
<ov. fast. 6.585>	 tertia causa mihi spatio maiore canenda est,
<ov. fast. 6.586>	nos tamen adductos intus agemus equos.
<ov. fast. 6.587>	Tullia coniugio sceleris mercede parato
<ov. fast. 6.588>	his solita est dictis extimulare virum: 
<ov. fast. 6.589>	"quid iuvat esse pares, te nostrae caede sororis  
<ov. fast. 6.590>	 meque tui fratris, si pia vita placet?
<ov. fast. 6.591>	vivere debuerant et vir meus et tua coniunx,
<ov. fast. 6.592>	si nullum ausuri maius eramus opus.
<ov. fast. 6.593>	et caput et regnum facio dictale parentis:
<ov. fast. 6.594>	si vir es, i, dictas exige dotis opes.  
<ov. fast. 6.595>	 regia res scelus est. socero cape regna necato,
<ov. fast. 6.596>	et nostras patrio sanguine tingue manus."
<ov. fast. 6.597>	talibus instinctus solio privatus in alto
<ov. fast. 6.598>	sederat: attonitum volgus ad arma ruit.
<ov. fast. 6.599>	hinc cruor et caedes, infirmaque vincitur aetas:  
<ov. fast. 6.600>	 sceptra gener socero rapta Superbus habet.
<ov. fast. 6.601>	ipse sub Esquiliis, ubi erat sua regia, caesus
<ov. fast. 6.602>	concidit in dura sanguinulentus humo,
<ov. fast. 6.603>	filia carpento patrios initura penates
<ov. fast. 6.604>	ibat per medias alta feroxque vias.  
<ov. fast. 6.605>	 corpus ut aspexit, lacrimis auriga profusis
<ov. fast. 6.606>	restitit, hunc tali corripit illa sono:
<ov. fast. 6.607>	"vadis, an expectas pretium pietatis amarum?
<ov. fast. 6.608>	duc, inquam, invitas ipsa per ora rotas."
<ov. fast. 6.609>	certa fides facti: dictus Sceleratus ab illa  
<ov. fast. 6.610>	 vicus, et aeterna res ea pressa nota.
<ov. fast. 6.611>	post tamen hoc ausa est templum, monumenta parentis,
<ov. fast. 6.612>	tangere: mira quidem, sed tamen acta loquar,
<ov. fast. 6.613>	signum erat in solio residens sub imagine Tulli;
<ov. fast. 6.614>	dicitur hoc oculis opposuisse manum,  
<ov. fast. 6.615>	 et vox audita est "voltus abscondite nostros,
<ov. fast. 6.616>	ne natae videant ora nefanda meae." 
<ov. fast. 6.617>	veste data tegitur, vetat hanc Fortuna moveri
<ov. fast. 6.618>	et sic e templo est ipsa locuta suo:
<ov. fast. 6.619>	"ore revelato qua primum luce patebit  
<ov. fast. 6.620>	 Servius, haec positi prima pudoris erit."
<ov. fast. 6.621>	parcite, matronae, vetitas attingere vestes:
<ov. fast. 6.622>	sollemni satis est voce movere preces,
<ov. fast. 6.623>	sitque caput semper Romano tectus amictu,
<ov. fast. 6.624>	qui rex in nostra septimus urbe fuit.  
<ov. fast. 6.625>	 arserat hoc templum, signo tamen ille pepercit
<ov. fast. 6.626>	ignis: opem nato Mulciber ipse tulit,
<ov. fast. 6.627>	namque pater Tulli Volcanus, Ocresia mater
<ov. fast. 6.628>	praesignis facie Corniculana fuit.
<ov. fast. 6.629>	hanc secum Tanaquil sacris de more peractis  
<ov. fast. 6.630>	 iussit in ornatum fundere vina focum:
<ov. fast. 6.631>	hic inter cineres obsceni forma virilis
<ov. fast. 6.632>	aut fuit aut visa est, sed fuit illa magis,
<ov. fast. 6.633>	iussa foco captiva sedet: conceptus ab illa
<ov. fast. 6.634>	Servius a caelo semina gentis habet.  
<ov. fast. 6.635>	 signa dedit genitor tunc cum caput igne corusco
<ov. fast. 6.636>	contigit, inque comis flammeus arsit apex.
<ov. fast. 6.637>	Te quoque magnifica, Concordia, dedicat aede
<ov. fast. 6.638>	Livia, quam caro praestitit ipsa viro.
<ov. fast. 6.639>	disce tamen, veniens aetas, ubi Livia nunc est  
<ov. fast. 6.640>	 porticus, immensae tecta fuisse domus; 
<ov. fast. 6.641>	urbis opus domus una fuit, spatiumque tenebat,
<ov. fast. 6.642>	quo brevius muris oppida multa tenent,
<ov. fast. 6.643>	haec aequata solo est, nullo sub crimine regni,
<ov. fast. 6.644>	sed quia luxuria visa nocere sua,  
<ov. fast. 6.645>	 sustinuit tantas operum subvertere moles
<ov. fast. 6.646>	totque suas heres perdere Caesar opes,
<ov. fast. 6.647>	sic agitur censura et sic exempla parantur,
<ov. fast. 6.648>	cum iudex, alios quod monet, ipse facit. 
<ov. fast. 6.649>	Nulla nota est veniente die, quam dicere possis.  
<ov. fast. 6.650>	 Idibus Invicto sunt data templa Iovi.
<ov. fast. 6.651>	et iam Quinquatrus iubeor narrare minores.
<ov. fast. 6.652>	nunc ades o coeptis, flava Minerva, meis.
<ov. fast. 6.653>	"cur vagus incedit tota tibicen in urbe?
<ov. fast. 6.654>	quid sibi personae, quid stola longa volunt?" 
<ov. fast. 6.655>	 sic ego. sic posita Tritonia cuspide dixit:
<ov. fast. 6.656>	(possim utinam doctae verba referre deae!)
<ov. fast. 6.657>	"temporibus veterum tibicinis usus avorum
<ov. fast. 6.658>	magnus et in magno semper honore fuit.
<ov. fast. 6.659>	cantabat fanis, cantabat tibia ludis,  
<ov. fast. 6.660>	 cantabat maestis tibia funeribus:
<ov. fast. 6.661>	dulcis erat mercede labor, tempusque secutum,
<ov. fast. 6.662>	quod subito gratae frangeret artis opus ...
<ov. fast. 6.663>	adde quod aedilis, pompam qui funeris irent,
<ov. fast. 6.664>	artifices solos iusserat esse decem.  
<ov. fast. 6.665>	 exilio mutant urbem Tiburque recedunt. 
<ov. fast. 6.666>	exilium quodam tempore Tibur erat!
<ov. fast. 6.667>	quaeritur in scaena cava tibia, quaeritur aris:
<ov. fast. 6.668>	ducit supremos naenia nulla toros,
<ov. fast. 6.669>	servierat quidam, quantolibet ordine dignus,  
<ov. fast. 6.670>	 Tibure, sed longo tempore liber erat.
<ov. fast. 6.671>	rure dapes parat ille suo turbamque canoram
<ov. fast. 6.672>	convocat; ad festas convenit illa dapes.
<ov. fast. 6.673>	nox erat, et vinis oculique animique natabant,
<ov. fast. 6.674>	cum praecomposito nuntius ore venit,  
<ov. fast. 6.675>	 atque ita "quid cessas convivia solvere?" dixit
<ov. fast. 6.676>	auctor vindictae nam venit ecce tuae."
<ov. fast. 6.677>	nec mora, convivae valido titubantia vino
<ov. fast. 6.678>	membra movent: dubii stantque labantque pedes,
<ov. fast. 6.679>	at dominus discedite "ait plaustroque morantes  
<ov. fast. 6.680>	 sustulit: in plaustro scirpea lata fuit.
<ov. fast. 6.681>	alliciunt somnos tempus motusque merumque,
<ov. fast. 6.682>	potaque se Tibur turba redire putat.
<ov. fast. 6.683>	iamque per Esquilias Romanam intraverat urbem.
<ov. fast. 6.684>	et mane in medio plaustra fuere foro.  
<ov. fast. 6.685>	 Plautius, ut posset specie numeroque senatum
<ov. fast. 6.686>	fallere, personis imperat ora tegi,
<ov. fast. 6.687>	admiscetque alios et, ut hunc tibicina coetum
<ov. fast. 6.688>	augeat, in longis vestibus esse iubet;
<ov. fast. 6.689>	sic reduces bene posse tegi, ne forte notentur  
<ov. fast. 6.690>	 contra collegae iussa redisse sui.
<ov. fast. 6.691>	res placuit, cultuque novo licet Idibus uti
<ov. fast. 6.692>	et canere ad veteres verba iocosa modos."
<ov. fast. 6.693>	haec ubi perdocuit, "superest mihi discere" dixi
<ov. fast. 6.694>	"cur sit Quinquatrus illa vocata dies." 
<ov. fast. 6.695>	 "Martius" inquit "agit tali mea nomine festa,
<ov. fast. 6.696>	estque sub inventis haec quoque turba meis.
<ov. fast. 6.697>	prima, terebrato per rara foramina buxo
<ov. fast. 6.698>	ut daret, effeci, tibia longa sonos,
<ov. fast. 6.699>	vox placuit: faciem liquidis referentibus undis  
<ov. fast. 6.700>	 vidi virgineas intumuisse genas.
<ov. fast. 6.701>	"ars mihi non tanti est; valeas, mea tibia" dixi:
<ov. fast. 6.702>	excipit abiectam caespite ripa suo.
<ov. fast. 6.703>	iuventam satyrus primum miratur et usum 
<ov. fast. 6.704>	nescit; at inflatam sensit habere sonum  
<ov. fast. 6.705>	 et modo dimittit digitis, modo concipit auras,
<ov. fast. 6.706>	iamque inter nymphas arte superbus erat:
<ov. fast. 6.707>	provocat et Phoebum. Phoebo superante pependit;
<ov. fast. 6.708>	caesa recesserunt a cute membra sua.
<ov. fast. 6.709>	sum tamen inventrix auctorque ego carminis huius.  
<ov. fast. 6.710>	 hoc est, cur nostros ars colat ista dies." 
<ov. fast. 6.711>	Tertia lux veniet, qua tu, Dodoni Thyone,
<ov. fast. 6.712>	stabis Agenorei fronte videnda bovis. 
<ov. fast. 6.713>	haec est illa dies, qua tu purgamina Vestae,
<ov. fast. 6.714>	Thybri, per Etruscas in mare mittis aquas. 
<ov. fast. 6.715>	 Si qua fides ventis, Zephyro date carbasa, nautae.
<ov. fast. 6.716>	cras veniet vestris ille secundus aquis. 
<ov. fast. 6.717>	At pater Heliadum radios ubi tinxerit undis,
<ov. fast. 6.718>	et cinget geminos stella serena polos,
<ov. fast. 6.719>	tollet humo validos proles Hyriea lacertos:  
<ov. fast. 6.720>	 continua Delphin nocte videndus erit.
<ov. fast. 6.721>	scilicet hic olim Volscos Aequosque fugatos
<ov. fast. 6.722>	viderat in campis, Algida terra, tuis;
<ov. fast. 6.723>	unde suburbano clarus, Tuberte, triumpho
<ov. fast. 6.724>	vectus es in niveis, Postume, victor equis.  
<ov. fast. 6.725>	 Iam sex et totidem luces de mense supersunt,
<ov. fast. 6.726>	huic unum numero tu tamen adde diem:
<ov. fast. 6.727>	sol abit a Geminis, et Cancri signa rubescunt;
<ov. fast. 6.728>	coepit Aventina Pallas in arce coli. 
<ov. fast. 6.729>	Iam tua, Laomedon, oritur nurus ortaque noctem  
<ov. fast. 6.730>	 pellit, et e pratis uda pruina fugit: 
<ov. fast. 6.731>	reddita, quisquis is est, Summano templa feruntur,
<ov. fast. 6.732>	tum, cum Romanis, Pyrrhe, timendus eras.
<ov. fast. 6.733>	Hanc quoque cum patriis Galatea receperit undis,
<ov. fast. 6.734>	plenaque securae terra quietis erit,  
<ov. fast. 6.735>	 surgit humo iuvenis telis afflatus avitis
<ov. fast. 6.736>	et gemino nexas porrigit angue manus,
<ov. fast. 6.737>	notus amor Phaedrae, nota est iniuria Thesei:
<ov. fast. 6.738>	devovit natum credulus ille suum.
<ov. fast. 6.739>	non impune pius iuvenis Troezena petebat:  
<ov. fast. 6.740>	 dividit obstantes pectore taurus aquas,
<ov. fast. 6.741>	solliciti terrentur equi frustraque retenti
<ov. fast. 6.742>	per scopulos dominum duraque saxa trahunt,
<ov. fast. 6.743>	exciderat curru lorisque morantibus artus
<ov. fast. 6.744>	Hippolytus lacero corpore raptus erat  
<ov. fast. 6.745>	 reddideratque animam, multum indignante Diana.
<ov. fast. 6.746>	"nulla" Coronides "causa doloris" ait;
<ov. fast. 6.747>	"namque pio iuveni vitam sine volnere reddam,
<ov. fast. 6.748>	et cedent arti tristia fata meae."
<ov. fast. 6.749>	gramina continuo loculis depromit eburnis  
<ov. fast. 6.750>	 (profuerant Glauci manibus illa prius,
<ov. fast. 6.751>	tunc cum observatas augur descendit in herbas,
<ov. fast. 6.752>	usus et auxilio est anguis ab angue dato), 
<ov. fast. 6.753>	pectora ter tetigit, ter verba salubria dixit:
<ov. fast. 6.754>	depositum terra sustulit ille caput.  
<ov. fast. 6.755>	 lucus eum nemorisque sui Dictynna recessu
<ov. fast. 6.756>	celat: Aricino Virbius ille lacu.
<ov. fast. 6.757>	at Clymenus Clothoque dolent: haec, fila reneri,
<ov. fast. 6.758>	hic, fieri regni iura minora sui.
<ov. fast. 6.759>	Iuppiter exemplum veritus direxit in ipsum  
<ov. fast. 6.760>	 fulmina, qui nimiae noverat artis opem.
<ov. fast. 6.761>	Phoebe, querebaris: deus est, placare parenti:
<ov. fast. 6.762>	propter te, fieri quod vetat, ipse facit. 
<ov. fast. 6.763>	Non ego te, quamvis properabis vincere, Caesar,
<ov. fast. 6.764>	si vetet auspicium, signa movere velim.  
<ov. fast. 6.765>	 sint tibi Flaminius Trasimenaque litora testes
<ov. fast. 6.766>	per volucres aequos multa monere deos.
<ov. fast. 6.767>	tempora si veteris quaeris temeraria damni,
<ov. fast. 6.768>	quintus ab extremo mense bis ille dies. 
<ov. fast. 6.769>	Postera lux melior: superat Masinissa Syphacem,  
<ov. fast. 6.770>	 et cecidit telis Hasdrubal ipse suis. 
<ov. fast. 6.771>	Tempora labuntur, tacitisque senescimus annis,
<ov. fast. 6.772>	et fugiunt freno non remorante dies. 
<ov. fast. 6.773>	quam cito venerunt Fortunae Fortis honores!
<ov. fast. 6.774>	post septem luces Iunius actus erit.  
<ov. fast. 6.775>	 ite, deam laeti Fortem celebrate, Quirites:
<ov. fast. 6.776>	in Tiberis ripa munera regis habet,
<ov. fast. 6.777>	pars pede, pars etiam celeri decurrite cumba,
<ov. fast. 6.778>	nec pudeat potos inde redire domum,
<ov. fast. 6.779>	ferte coronatae iuvenum convivia lintres,  
<ov. fast. 6.780>	 multaque per medias vina bibantur aquas,
<ov. fast. 6.781>	plebs colit hanc, quia qui posuit, de plebe fuisse
<ov. fast. 6.782>	fertur et ex humili sceptra tulisse loco.
<ov. fast. 6.783>	convenit et servis, serva quia Tullius ortus
<ov. fast. 6.784>	constituit dubiae templa propinqua deae.  
<ov. fast. 6.785>	 Ecce suburbana rediens male sobrius aede
<ov. fast. 6.786>	ad stellas aliquis talia verba iacit:
<ov. fast. 6.787>	"zona latet tua nunc, et cras fortasse latcbit:
<ov. fast. 6.788>	dehinc erit, Orion, aspicienda mihi."
<ov. fast. 6.789>	at si non esset potus, dixisset eadem  
<ov. fast. 6.790>	 venturum tempus solstitiale die. 
<ov. fast. 6.791>	Lucifero subeunte Lares delubra tulerunt
<ov. fast. 6.792>	hic, ubi fit docta multa corona manu.
<ov. fast. 6.793>	tempus idem Stator aedis habet, quam Romulus olim
<ov. fast. 6.794>	ante Palatini condidit ora iugi.   
<ov. fast. 6.795>	 Tot restant de mense dies, quot nomina Parcis,
<ov. fast. 6.796>	cum data sunt trabeae templa, Quirine, tuae. 
<ov. fast. 6.797>	Tempus Iuleis cras est natale Kalendis:
<ov. fast. 6.798>	Pierides, coeptis addite summa meis.
<ov. fast. 6.799>	dicite, Pierides, quis vos adiunxerit isti,  
<ov. fast. 6.800>	 cui dedit invitas victa noverca manus.
<ov. fast. 6.801>	sic ego. sic Clio: "clari monumenta Philippi
<ov. fast. 6.802>	aspicis, unde trahit Marcia casta genus,
<ov. fast. 6.803>	Marcia, sacrifico deductum nomen ab Anco,
<ov. fast. 6.804>	in qua par facies nobilitate sua est.  
<ov. fast. 6.805>	 par animo quoque forma suo respondet; in illa
<ov. fast. 6.806>	et genus et facies ingeniumque simul.
<ov. fast. 6.807>	nec quod laudamus formam, tu turpe putaris:
<ov. fast. 6.808>	laudamus magnas hac quoque parte deas.
<ov. fast. 6.809>	nupta fuit quondam matertera Caesaris illi.  
<ov. fast. 6.810>	 o decus, o sacra femina digna domo!"
<ov. fast. 6.811>	sic cecinit Clio, doctae assensere sorores;
<ov. fast. 6.812>	annuit Alcides increpuitque lyram.  
